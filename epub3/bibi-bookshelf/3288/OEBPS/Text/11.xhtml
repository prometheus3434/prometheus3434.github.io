<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
<h5>9<br/>
<i>Antropolojik Makine</i></h5>

<p class="ithaf">Homo alalus primigenius Haeckelii...<a id="dn11-1" href="../Text/dn.xhtml#d11-1"><sup>[1]</sup></a></p>
<p class="ithaf">Hans Vaihinger</p>

<p class="bosluk2"></p>

<p class="n">1899’da Jena Üniversitesinde profesör olan Ernst Haeckel, Stuttgart’ta bulunan Kröner Yayınevi’nden, her türlü düalizm ve metafiziğe karşı, hakikat üzerine felsefi araştırmalarla doğa bilimlerindeki gelişmeleri uzlaştırmayı amaçlayan <i>Die Welträlsel, </i>“Kâinatın Muammaları” adlı eseri basmıştır. Eserde işlenen sorunların teknik, kapsamlarının ise geniş olmasına karşın, kitap birkaç yılda yüz elli bin kadar basılmış ve bilimsel ilericiliğin bir nevi kutsal kitabı haline gelmiştir. Kitabın başlığı ironik bir imadan çok, Emil Du Bois-Reymond’nun eserden birkaç sene evvel Berlin Bilimler Akademisi’nde yapmış olduğu konuşmaya yönelik bir atıf niteliğindedir. Meşhur bilim adamı, bu konuşmada yedi tane “muamma” saptamış, bunlardan üçünün “transendent (aşkın) ve çözülemez”, üç tanesinin çözülür ama henüz çözülmemiş, birinin ise belirsiz olduğunu belirtmiştir. Muammalardan ilk üçünü kendi töz öğretisiyle çözmüş olduğunu öne süren Haeckel, kitabının beşinci bölümünde çözülür nitelikte, ama henüz Du Bois-Reymond tarafından çözülmemiş sorunları bir şekilde kendinde barındıran insanın kökeni sorununa, diğer bir deyişle “sorunların sorununa” eğilmiştir. Haeckel meseleyi, bu sefer de Darwinci evrim teorisi aracılığıyla radikal ve tutarlı bir şekilde kesin olarak çözdüğünü öne sürmektedir.</p>

  <p>Haeckel, zaten Thomas Huxley’nin de, “insanın maymundan geldiği teorisinin Darwinizmin zorunlu bir sonucu” (Haeckel, 37) olduğunu ifade ettiğini belirtiyordu. Haeckel’e göre tam da bu kesinlik, paleontoloji (fosilbilim) alanındaki araştırma bulguları ve karşılaştırmalı anatomi sonuçları ışığında insanın evrimsel tarihini yeniden kurma görevini dayatıyordu. Haeckel bu zor göreve 1874’te <i>Anthropogenie</i>’yi adamıştır ve bu eserde, Silüriyen dönemin balıklarından Miyosen dönemin maymun-insanına ya da Antropomorflarına dek uzanan insan tarihini ortaya koymaya çalışmıştır. Ama onun bilime asıl katkısı -ve bundan haklı olarak gurur duyuyordu- antropomorf maymunlardan (ya da maymun-insandan) insana geçiş aşamasında dilden yoksun olduğu için <i>Pithecanthropus alalus</i> olarak da adlandırdığı “insan-maymun” <i>(Affenmensch)</i> isimli özel bir canlıyla ilgili yapmış olduğu varsayımdı.</p>

<p class="ara">Üçüncü (Eosen) dönemin başlarında Eteneniler’den Primatlar’ın ilk ataları olan yarımaymunlar oluştu ve bu yarımaymunlardan Miyosen döneminde tam anlamıyla maymunlar türedi. Daha detaylı olarak belirtmemiz gerekirse, Eskidünya maymunlarından (Catarrhini), önce maymun-köpekler olan Cynophitecuslar, sonra maymun-insanlar ya da Antropomorflar türedi. Pliyosen süresince, bu sonuncuların bir dalından dilden yoksun insan-maymun <i>Pithecanthropus alalus</i> ve bundan da, son olarak, konuşan insan oluştu, <i>(age)</i></p>

<p class="n">1874’te sadece bir varsayım olan bu pitekantropusun ya da insan-maymunun varlığı, 1891’de Eugen Dubois adında Hollandalı bir askerî doktorun Cava Adası’nda tesadüfen, şimdiki insanınkine benzer bir uyluk kemiği ve kafatası parçası bulmasıyla ve bulduğu bu canlı kalıntılarını, Haeckel’in memnuniyetle karşılayacağı şekilde (Dubois, hararetli bir Haeckel okuruydu), <i>Pithecantrophus erectus</i> adını vermesiyle gerçeklik halini almıştır. Bunun üzerine Haeckel hemen: “Azgelişmiş Catarrhiniler’den çok gelişmiş insana dek kesintisiz olarak gerçekleşmiş olan primatların evrim zincirinde var olduğu düşünülen <i>missing link,</i> arayışında olunan eksik halka budur işte” demiştir, <i>(age,</i> 39)</p>

  <p>Fakat, Haeckel’in tabiriyle bu <i>Sprachloser Urmensch</i><a id="dn11-2" href="../Text/dn.xhtml#d11-2">[2]</a> düşüncesi, onun farkında olmadığı izlenimini veren çıkmazlara yol açıyordu. Hayvandan insana geçiş, karşılaştırmalı anatomiye ve paleontolojik bulgulara yapılan yüksek vurguya karşın, aslında ne biri ne de diğerleriyle ilgisi olan bir öğenin çıkarılmasıyla yapılmış ve bu öğe insana dair kanıt olarak sayılmıştı. Bu öğe dildir. Dille özdeşleştirilerek, konuşan insan, sanki hem zaten insanmış hem de henüz insan değilmişçesine, kendi dilsizliğini kendi dışına yerleştirmiştir.</p>

  <p>Haeckel’in <i>Homo alalus</i> doktrininin ve daha genel olarak, modernlerin antropolojik makinesi olarak adlandırabileceğimizin içinde yer alan saklı çıkmazları gözler önüne sermek bir dilbilimciye, -modern bilim yöntemlerini Yahudilik’le ilgili çalışmalara uygulamaya çalışmış <i>Wissenshaft des Judentums</i>’un<a id="dn11-3" href="../Text/dn.xhtml#d11-3">[3]</a> son temsilcilerinden biri olan- Heymann Steinthal’e düşmüştür. Dilin kökeni ile ilgili çalışmalarında Steinthal, Haeckel’den epey bir zaman önce, insanlığın dil öncesi safhası fikrini öne sürmüştü. O, insanın algısal hayatında dilin henüz belirmediği bir safhayı hayal etmeye çalışmış ve bunu, hayvanın algısal hayatıyla kıyaslamıştı. Dilin hayvanın değil de, insanın algısal hayatından ne şekilde doğduğunu göstermeye çalışmıştı. Ama tam da bu noktada kendisinin sadece birkaç yıl aradan sonra tam olarak fark edeceği bir çıkmaz belirmişti:</p>

<p class="n">Biz insan ruhuyla hayvan ruhu arasında salt varsayımsal olan bu safhayı karşılaştırdık ve ilkinde, genel olarak ve her açıdan fazlalık bulduk. Bıraktık da insan ruhu, bu fazlalığı dili yaratmada kullansın. Böylelikle dilin neden hayvan değil de, insan ruhundan ve insan algısından geldiğini gösterebildik ... Ama insan ve hayvan ruhu tasvirimizde, dili dışarıda bırakmak durumunda kaldık, doğrusu bu ihtimali kanıtlamak gerekiyordu. Öncelikle ruhun dili oluşturduğu gücün nereden geldiğini göstermemiz gerekiyordu; dili yaratmaya muktedir bu güç, doğal olarak dilden gelemezdi. Bu nedenle insanın dilden önce bir safhası olduğunu varsaydık. Ama bu sadece bir kurgudur; zira dil, insan varlığı için öylesine gerekli ve doğal bir şeydir ki, o olmadan ne insan varolabilir ne de varlık düşünülebilir. Ya insanın dili vardır, ya da insan yoktur. Öte yandan dilin insan ruhunun özünde önceden bulunduğu kabul edilemez -ve tam da bu, kurguyu haklı kılar-; o, daha ziyade, tümüyle bilinçli bir şekilde olmasa da, insan ürünüdür. Ruhun gelişiminin bir safhasıdır ve önceki safhalardan bir çıkarım yapılmasını gerektirir. Tam ve gerçek anlamıyla insan faaliyeti onunla başlar: Hayvan âleminden insan âlemine götüren köprüdür o ... Ama hayvanla insan-hayvan arasındaki karşılaştırma aracılığıyla, bu köprüyü kuranın neden sadece insan ruhu olduğunu, neden hayvanın değil de, sadece insanın hayvanlıktan insanlığa ilerlediğini anlatmak istedik. Bu karşılaştırma, hayal etmemiz gereken dilsiz insanın; bir insani hayvan (<i>Menschentier</i>) değil de, bir insan-hayvan <i>(Tiermenschen)</i> olduğunu ve bu haliyle de, zaten bir hayvan türü değil de, bir insan türü olduğunu gösterir bize. (Steinthal 1881,355-56)</p>

<p class="n">İnsanı hayvandan ayıran şey dildir; ama bu, insanın psikofizik yapısına dair doğuştan gelen doğal bir veri değildir, tarihsel bir üründür ve tarihsel bir ürün olması nedeniyle, tam anlamıyla ne hayvana ne de insana mal edilebilir. Dil öğesi çıkarılacak olursa, insan ile hayvan arasındaki fark, hayvanla insan arasında köprü görecek bir konuşmayan <i>insan -Homo alalus-</i> hayal edilmediği takdirde, silinir. Ama bu; bütün açıklığıyla, sadece dilin bir yarı gölgesi, konuşan insana dair bir ön-varsayımdır ve bu ön-varsayım aracılığıyla hep ve sadece insanın hayvanlaşmasına (Haeckel’in insan-maymunu gibi bir insan-hayvana) ya da hayvanın insanlaşmasına (bir maymun-insana) ulaşırız. İnsan-hayvan ve hayvan-insan ne bir yandan, ne de diğer yandan kapatılabilen aynı çatlağın ayrı yüzleridir.</p>

  <p>Aradan birkaç sene geçtikten ve artık felsefi ve bilimsel tartışmaların merkezi haline gelmiş olan Darwin ve Haeckel’in savlarını öğrendikten sonra, kendi teorisine tekrar eğilen Steinthal, varsayımında yer alan örtük çelişkinin tam olarak ayırdına varır. Onun anlamaya çalışmış olduğu şey, neden hayvanın değil de, sadece insanın dil oluşturduğudur; ama bu, insanın hayvandan ne şekilde türediğini anlamaya karşılık geliyordu. Ve çelişki, tam da bu noktada ortaya çıkıyordu.</p>

<p class="ara">Sezginin dil öncesi safhası sadece tek olabilir, çift olamaz, sezgi insan ve hayvan için ayrı olamaz. Ayrı olsa, yani insan maymundan doğası gereği üstün olsa, insanın kökeni dilin kökenine karşılık gelmez; bu, insanda hayvandakinden daha üstün olan bir sezgi formunun kökenine karşılık gelir. Ben farkına varmaksızın bu kökeni varsayıyordum: İnsan bana insani özellikleriyle aslında yaratılış aracılığıyla verilmişti ve ben, bunun üstüne insan dilinin kökenini keşfetmeye çalışıyordum. Ama, böyle yaparak, önceden söylediğime, yani dilin kökeninin ve insanın kökeninin aynı şey olduğuna karşı geliyordum; önce insanı koyuyordum ortaya ve sonra bırakıyordum ki, insan dili üretsin. (Steinthal 1877,303)</p>

<p class="n">Steinthal’in yakalamış olduğu çelişki, eski ve modern değişkenlerinin her ikisiyle de kültürümüzde faal olan antropolojik makinenin belirlediklerinin aynısıdır. Makinede insan/hayvan, insani/insani olmayan karşıtlığı aracılığıyla insan üretimi söz konusu olduğu için, makine kaçınılmaz olarak (her zaman bir yakalama da olan) bir dışlama ve (her zaman bir dışlama da olan) bir kapsama aracılığıyla işlemektedir. Tam da insan her seferinde zaten önceden-varsayıldığı için, makine aslında bir nevi istisna hali üretir: Dışın, bir için dışlanması ve için de, yerine göre, bir dışın kapsanması olduğu bir belirsizlik alanı üretmektir.</p>

  <p>İşte modern antropolojik makine de böyledir. O, önceden de görmüş olduğumuz gibi, bir insani olanı (henüz) insani değilmiş gibi dışlayarak, yani insani olanı hayvanlaştırarak, insandaki insani-olmayanı: <i>Homo alalus</i>’u ya da insan-maymunu yalıtarak çalışır. Araştırma alanımızı birkaç onyıl kadar ileri alalım ve bu masum paleontolojik bulgu yerine Musevi’yi, yani insanda üretilmiş insan-olmayanı ya da <i>néomort</i>’u<a id="dn11-4" href="../Text/dn.xhtml#d11-4">[4]</a> ve koma-ötesini, bir diğer deyişle insan bedeninde yalıtılmış hayvanı buluruz.</p>

  <p>Eskilerin antropolojik makinesinin işleyişi, bu dediğimizle tam olarak simetrik bir özellik göstermektedir. Modern makinede dış olan, bir için dışlanması aracılığıyla üretiliyorsa; burada da iç olan bir dışın kapsanması, insan olmayan da bir hayvanın: maymun-insanın, <i>enfant sauvage</i>’nin ya da <i>Homo ferus</i>’un ama aynı zamanda ve öncelikle insan biçimli hayvan figürleri olarak kölenin, barbarın, yabancının insanlaşması aracılığıyla gerçekleşir.</p>

  <p>Her iki makine de merkezine insani ile hayvani, insan ile insan olmayan, konuşan ile yaşayan arasındaki eklemlenmenin gerçekleşeceği -fiilen zaten hep mevcut olduğu için daima eksik bir <i>missing link</i> gibi- belli bir kayıtsızlık alanı kurarak işleyebilir sadece. Her istisnai alan gibi bu alan da aslında tam anlamıyla boştur ve gelmesi gereken gerçekten insani olan, her zaman yeniden yerleştirilen ve yerleri değiştirilen kesinti ve eklemlenmelerin sürekli olarak güncellendiği bir karar alanıdır sadece. Bu şekilde elde edilecek olan her halükârda ne bir hayvan ne de bir insan hayatı, sadece ve sadece kendinden ayrılmış ve dışlanmış bir hayat, sadece bir <i>nuda vita</i>’dır.<a id="dn11-5" href="../Text/dn.xhtml#d11-5">[5]</a></p>

  <p>Ve insani olanla insani olmayana ilişkin bu uç görüntü karşısında, söz konusu olan iki makineden (ya da aynı makinenin farklı değişkenlerinden) hangisinin daha iyi ya da etkili -daha doğrusu, hangisinin daha az kanlı ve öldürücü- olduğunu tespit etmek değildir. Asıl söz konusu olan, gerektiğinde durdurmak için makinelerin işleyişini anlamaya davranmaktır.</p>
</body>
</html>