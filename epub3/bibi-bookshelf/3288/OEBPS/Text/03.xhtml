<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
<h5>1<br/>
<i>Hayvan Biçimli</i></h5>

  <p class="ithaf">Günün son saatlerinde, Tanrı oturur ve Leviathan’la oynar, zira “sen Leviathan’ı, onunla oynamak için yarattın” yazılıdır.</p>

 <p class="ithaf"><i>Talmûd, Avoda zara</i></p>

<p class="bosluk2"></p>

<p class="n">Milano’daki Ambrosiana Kütüphanesinde değerli minyatürler barındıran 13. yüzyıla ait bir İbrani Kutsal Kitabı bulunmaktadır. Üçüncü kitabın son iki sayfası tamamen mistik ve Mesih’e ilişkin esin sahneleriyle resmedilmiştir. 135v sayfası araba tasviri olmaksızın Hezekiel’in kehanetini resimler: Ortada yedi kat gök, ay, güneş ve yıldızlar vardır; köşelerde ise, mavi bir fon üstünde eskatolojik dört hayvan bulunur: horoz, kartal, öküz ve aslan. Son sayfa (136r) ikiye bölünmüştür: Üst yarı, ilk zamanların üç hayvanını resmeder: Kanatlı kartal başlı aslan biçimindeki Grifon kuşu, öküz Behemot ve denize dalmış, kendi üstüne kıvrılmış büyük balık Leviathan. Burada bizi özellikle ilgilendiren sahne sonuncu sahnedir, çünkü kitabı sonlandırdığı kadar, insanlığın tarihini de sonlandırır. Bu sahne, son gün doğru kişilerin katılacakları Mesihsel şöleni temsil eder. Cennet ağaçlarının gölgesinde, iki çalgıcının müziğiyle şenlenen başları taçlanmış doğru kişiler, bollukla donatılmış sofraya otururlar. Mesih’in günlerinde, hayatları boyunca her zaman <i>Torah’</i>ın buyruklarını izlemiş olan doğru kişilerin, <i>koshere</i><a id="dn03-1" href="../Text/dn.xhtml#d03-1">[1]</a> göre kesilip kesilmedikleriyle kaygılanmadan Leviathan’ın ve Behemot’un etlerini yiyecekleri fikri hahamlara ait geleneğe kesinlikle aşinadır. Ancak şaşırtıcı olan, henüz söz etmediğimiz bir ayrıntıdır: Minyatürü yapan kişi, taçlanmış doğru kişileri insan görüntüsüyle değil, yanılgıya yer bırakmayacak bir aşikârlıkla hayvan başıyla resmetmiştir. Burada, sağ tarafta yer alan üç figürde eskatolojik hayvanlar olan kartal başlı aslanın gagasının, öküzün kırmızı başının ve aslan başının görüntüsüne rastlamayız sadece; resimde yer alan diğer iki doğrudan biri eşeğe has grotesk izler taşır; diğeri ise panter görünüşü sergiler. Ve hayvan başlarından biri, her iki çalgıcıya da -özellikle daha iyi görünen, maymundan esinlenmiş bir suratı olan ve bir tür viella<a id="dn03-2" href="../Text/dn.xhtml#d03-2">[2]</a> çalan sağdakine- değer.</p>

  <p>Tamamına ermiş insanlığın temsilcileri neden hayvan başlarıyla resmedilmiştir? Konuyla ilgilenen araştırmacılar buna henüz ikna edici bir açıklama getiremediler. İlgili konuda geniş bir araştırma yapmış olan ve İbrani malzemeye Warburg Enstitüsü’nün<a id="dn03-3" href="../Text/dn.xhtml#d03-3">[3]</a> yöntemini uygulamaya çalışan Sofia Ameisenowa’ya göre, doğru kişilerin hayvan simali olmalarının nedenini anlamak için hayvan biçimli burç temsillerinin gnostik-astrolojik kökenine inilmelidir ve konuya, doğruların (ya da daha doğru bir deyişle ruhanilerin) bedenlerinin ölümden sonra göklere yükselerek yıldızlara dönüşeceğini ve her bir göğü yöneten güçlerle özdeşleşeceğini belirten gnostik öğreti aracılığıyla yaklaşılmalıdır.</p>

  <p>Bununla birlikte, hahamlara ait geleneğe göre, sözü edilen doğru kişiler kesinlikle ölmemiştir: Aksine, onlar İsrail’in geri kalanının, diğer bir deyişle Mesih’in gelişi sırasında henüz hayatta olacak olan doğru kişilerin temsilcileridir. <i>Baruk’un Kitabı</i>’nda (29,4) okunduğu gibi: “Behemot toprağından belirecek ve Leviathan denizinden çıkacaktır: Yaradılışın beşinci gününde yarattığım ve o güne dek sakladığım iki canavar, o zaman, bütün kalanlara aş olmaya yarayacaktır.” Bundan ayrı olarak, gnostik arkonların<a id="dn03-4" href="../Text/dn.xhtml#d03-4">[4]</a> ve astrolojik burçların hayvan başlı olarak temsili, araştırmacılara göre barışçıl olmaktan bütünüyle uzaktır ve bir açıklama gerektirir. Manici<a id="dn03-5" href="../Text/dn.xhtml#d03-5">[5]</a> metinlerde arkonların her biri hayvanlar âleminin bir kısmına (iki ayaklılara, dört ayaklılara, kuşlara, balıklara, sürüngenlere) tekabül eder ve beraberce, insan bedeninin “beş doğasına” (kemiklere, sinirlere, damarlara, ete, tene) denk gelir; öyle ki arkonların hayvan biçimli temsilleri doğrudan doğruya hayvani makrokosmos ile insani mikrokosmos arasındaki gizemli akrabalığa göndermede bulunur (Puech, 105). Öte yandan <i>Talmûd’</i>da, Leviathan’dan doğru kişilerin yer alacakları Mesihsel şölendeki aş şeklinde söz eden kısım; hayvani ile insani ilişkilerde mevcut farklı bir doğal yasaya işaret eder gibi görünen bir dizi <i>haggadoth</i>’tan<a id="dn03-6" href="../Text/dn.xhtml#d03-6">[6]</a> sonra gelmektedir. Ayrıca, Mesih’in krallığında hayvani doğanın da dönüşeceği, <i>İşaya</i>’nın (11, 6) Mesihsel (Ivan Karamazov’un çok sevdiği) “Ve kurt kuzu ile beraber oturacak,/ ve kaplan oğlakla beraber yatacak;/ ve buzağı ve genç aslan ve besili sığır bir arada olacak;/ ve onları küçük bir çocuk güdecek” kehanetinde örtük olarak bulunmaktadır.</p>

  <p>Bu nedenle, İsrail’den geriye kalanlara hayvan başı atfeden Ambrosiana’daki el yazmasının sanatkârının böyle yaparak, son günde, hayvanlarla insanların ilişkilerinin yeni bir biçime bürüneceğini ve insanın kendi hayvani doğasıyla barışacağını anlatma niyetinde olması da olanak dışı değildir.</p>
</body>
</html>