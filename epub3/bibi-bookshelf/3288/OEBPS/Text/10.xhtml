<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h5>8<br/>

<i>Sınıfsız</i></h5>

<p class="n">Hümanizmin antropolojik makinesi; <i>Homo’</i>yu göksel ve yersel, hayvani ile insani doğa arasında havada asılı bir halde tutarak, Homo’nun kendi doğasının -ve dolayısıyla, kendisinden çok ya da az oluşunun- yokluğunu saptayan ironik bir sistemdir. Bu; zaten her halükârda insana işaret edemeyecek ve basit bir şekilde “sınıf” anlamına gelen <i>dignitas</i><a id="dn10-16" href="../Text/dn.xhtml#d10-16">[16]</a> terimini de içermediği halde yersiz olarak <i>de hominis dignitate</i> olarak çağrılan ve “hümanizm manifestosu” olarak kabul edilen Pico’nun söylevinde gayet açıktır. Eserin sunduğu paradigma yapıcı olmaktan bir hayli uzaktır. Nitekim söylevin temel varsayımı, insanın bütün yaradılış modelleri tükendiğinde şekillendirilmiş olması nedeniyle <i>(iam plena omnia. [scil. Archetipa]; omnia summis, mediis infimisque ordinibus fuerant distributa),</i> bir arketipinin, kendine ait bir yerinin (<i>certam sedem)</i> ya da özel bir sınıfının <i>(nec munus ullum peculiare:</i> Pico della Mirandola, 102) olamayacağıdır. Bunlar bir yana dursun, insan kesin bir modelle yaratılmadığı için (<i>indiscreta opus imaginis),</i> onun kendine has bir yüzü de yoktur (<i>nec propriam faciem: age</i>) ve yüzünü kendi iradesiyle hayvani ya da ilahi yönde şekillendirmelidir <i>(tui ipsius quasi arbitrarius honorariusque plastes et fictor, in quam malueris tute formam effingas. Poteris in inferiora quae sunt bruta degenerare; poteris in superiora quae sunt divina ex tui animi sententia regenerari:</i> Pico della Miranda, 102-04).</p>

  <p>Bu tanımda yer alan yüz eksikliğinde, üç yüzyıl sonra Linnaeus’un insanı <i>Antropomorpha</i>’nın, “insan benzeri” hayvanların arasına yerleştirmesine neden olacak aynı ironik makinenin işleyişi mevcuttur. Ne bir özü ne de özel bir çağrısı olduğundan, <i>Homo</i> yapı itibariyle insani-olmayandır, her doğayı ve her yüzü edinebilmektedir (<i>Nascenti hamini omnifaria semim et omnigenae vitae germina indidit Pater: age,</i> 104) ve bu nedenle de, Pico onu “bukalemunumuz” şeklinde tanımlayarak, temelsizliğini ve sınıflanamazlığını ironik bir şekilde vurgulayabilmektedir. <i>(Quis hunc nostrum chamaeleonta non admiretur?: age)</i> Hümanizmin insana dair yaptığı keşif, insanın kendisine eksik kalışının, insanın biçare <i>dignitas</i> yoksunluğunun keşfidir.</p>

  <p>Linnaeus’ta, insani olanın bu değişken yapısına ve insaniyetsizliğine, esrarengiz değişken <i>Homo ferus’</i>un<a id="dn10-17" href="../Text/dn.xhtml#d10-17">[17]</a> <i>Homo sapiens </i>türüne yazılması tekabül eder. <i>Homo ferus;</i> primatların en asilinin özelliklerini bütünüyle yalanlar gibidir: O <i>tetrapus</i> (dört ayak üstünde yürür), <i>mutus</i> (dilsiz), <i>hirsitus</i>’tur (tüyle kaplı). 1758’deki basımı izleyen listede nüfus kütüğü verileri belirtilmektedir: Söz konusu olan <i>enfants sauvages,</i> diğer bir deyişle kurt-çocuklardır ve <i>Systema</i>’da on beş yıldan kısa bir süre içinde: Hannoverli gencin (1724), iki <i>pueri pyrenaici</i><a id="dn10-18" href="../Text/dn.xhtml#d10-18">[18]</a> (1719), <i>puella transisalana</i><a id="dn10-19" href="../Text/dn.xhtml#d10-19">[19]</a> (1717), <i>puella campanica</i><a id="dn10-20" href="../Text/dn.xhtml#d10-20">[20]</a> (1731) göründüğü kaydedilmektedir. İnsani bilimlerin insanın <i>facies</i><a id="dn10-21" href="../Text/dn.xhtml#d10-21">[21]</a> hatlarını belirlemeye başladığı sırada, Avrupa köylerinin sınırlarında gitgide daha sık beliren <i>enfants sauvages;</i> insanın insaniyetsizliğinin habercileri, onun kırılgan kimliğinin ve bir yüze sahip olmayışının şahitleri olarak ortaya çıkmışlardır. Ve <i>Ancien régime</i> insanlarının, bu dilsiz ve belirsiz varlıkların karşısında kendilerini görmeye çalışmaları ve onları “insanileştirme”ye yönelik tutkuları, onların insan olmanın geçiciliğinin ne denli bilincinde olduklarını göstermektedir. Lord Mondobbo’nun <i>Histoire d’une jeune fille sauvage, trouvée dans les bois à l’âge de dix ans</i><a id="dn10-22" href="../Text/dn.xhtml#d10-22">[22]</a> eserinin İngilizce çevirisinin önsözüne yazdığı gibi, <i>Ancien régime</i> insanları “aklı ve hayvani duyarlılığı her ne kadar birbirinden apayrı olarak düşünsek de, bu ikisinin öylesine algılanamaz geçişler aracılığıyla birbirlerine uzandıklarını ve dolayısıyla, aralarındaki ayrımı çizmenin hayvanı bitkiden ayıran sınırı belirlemekten zor olduğunu” (Hecquet, 6) gayet iyi biliyorlardı. Bu dönemde insanın yüz hatları -kısa bir zaman dilimi için daha- öylesine ikircimli ve belirsizdir ki, bu hatlar yaşamı gelgeç bir varlığınki gibi sürekli bozulma ve silinme halindedir. Diderot <i>Rêve de d’Alambert</i>’de: “Kutbun yakınlarında bulunan, hâlâ insan olarak adlandırılan ve biraz daha biçimsizleşmesi halinde bu ismi yitirmesi eli kulağında olan bu sadece dört ayak yüksekliğindeki biçimsiz iki ayaklının, yitmekte olan bir türün görüntüsü olmadığını kim söyleyebilir ki?” diye yazmıştır. (Diderot, 130)</p>
</body>
</html>