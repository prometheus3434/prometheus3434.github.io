<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h5>19<br/>

  <i>Désoeuvrement</i><a id="dn21-1" href="../Text/dn.xhtml#d21-1"><sup>[1]</sup></a></h5>

 <p class="n">Viyana’daki Sanat Tarihi Müzesi’nde Tiziano’nun geç dönemine ait -kimilerince sanatçının “son şiiri” ve neredeyse ressamlığa vedası olarak tanımlanmış- <i>Su Perisi ile Çoban</i> adıyla tanınan eseri bulunmaktadır. Loş bir kır manzarasına dalmış iki figür ön planda resmedilmiştir: Önde oturan çoban sanki dudaklarından daha yeni uzaklaştırdığı flütü tutar ellerinde. Sırtından resmedilmiş çıplak su perisi ise aydınlık ve geniş kalçalarını gözler önüne sererek çobanın yanına, geleneksel olarak arsızlık ve şehvet düşkünlüğü simgesi sayılan panter postu üstüne uzanmıştır. Özenli bir jestle, edalı yüzünü seyircilere doğru çevirmiş ve sol elini sanki okşar gibi diğer koluna değdirmiştir. Az ötede, bir hayvanın, -kimine göre “atılgan bir keçi”nin, ama belki de bir yavru geyiğin- etkileyici bir biçimde şahlanıp dayandığı ve neredeyse ağzıyla yapraklarını çekip kopardığı, Lotto’nun<a id="dn21-2" href="../Text/dn.xhtml#d21-2">[2]</a> ağaç alegorisini andıran, yıldırım düşmüş, yarısı kurumuş yarısı yeşil bir ağaç vardır. Daha yukarıda ise geç dönem empresyonist Tizano’da sık sık rastladığımız şekilde, bakışlarımız resmin ışık kümelenmesine takılır.</p>

  <p>Araştırmacılar, bitap düşmüş kösnüllüğün ve uysal melankolinin bileşimi olan bu gizemli <i>paysage moralise</i><a id="dn21-3" href="../Text/dn.xhtml#d21-3">[3]</a> karşısında şaşkın kaldılar ve onunla ilgili yaptıkları hiçbir açıklama tam anlamıyla doyurucu olamadı. Sahnenin “bir alegori olmak için</p>

<div><img alt="superisilecoban" src="../Images/superisilecoban.jpg"/></div>

  <p>fazla tutku yüklü” olduğu muhakkaktır; bununla birlikte, “bu tutku, yapılmış plan varsayımların herhangi birine katılmak için fazla dizginlenmiş”tir (Panofsky, 172). Su perisi ile çobanın erotik anlamda birbirlerine bağlı oldukları gayet açık gibidir; ama hem karmaşık hem de geçmişe uzanan ilişkileri öylesine nev’i şahsına münhasırdır ki, kuşkusuz, “fiziksel olarak birbirine öyle yakın, duygularda ise birbirine öyle uzak bezgin sevgililer” olmalıdır söz konusu olan <i>(age).</i> Ve tablodaki her şey -resimdeki rengin neredeyse tekrenkli tonlarda olması, kadının duruşuna da yansıyan esrarlı ve düşünceli hali- “bu çiftin Bilgi Ağacı’ndan yediğini ve kendi Eden’ini yitirmekte olduğunu fısıldar gibi”dir (Dundas, 54).</p>

  <p>Bu tablonun, Edinburg’daki İskoçya Ulusal Sanat Galerisi’nde bulunan Tiziano’nun bir diğer tablosu <i>İnsanın Üç Evresi </i>ile olan bağı Judith Dundas tarafından incelenmiştir. Araştırmacıya göre, çok uzun zaman sonra resmedilmiş olan Viyana’daki tablo, diğer tabloda bulunan bazı öğeleri (sevgililer, flüt, kuru ağaç, muhtemelen aynı olan bir hayvanın mevcudiyeti) yeniden kullanılır; ama bu öğeler, <i>Üç Evre</i>’deki duru sükûnetle ortak hiçbir noktası olmayan, karanlık ve umutsuz bir okuma anahtarıyla sunulur. Ancak iki tablo arasındaki ilişki daha da karmaşıktır ve Tiziano’nun daha erken döneme ait tablosundaki erotik temayı yeniden ele alarak derinleştirdiğini (Eros’un ve kuru ağacın varlığının da tanıklık ettiği gibi, Edinburg’daki <i>“İnsanın Üç Evresi</i>”ndeki ikonografik tema da aşk üzerine tefekkür biçiminde işlenmiştir), önceki tabloyu her açıdan inkâr etmek niyetinde olduğunu düşündürtür. Sevgili figürleri birbiriyle yer değiştirmiştir öncelikle: Zira ilk tabloda adam çıplak, kadın ise giyiniktir. Kadın, sırtından değil, profilden resmedilmiştir ve elinde, Viyana tablosunda çobanın eline geçecek olan flütü tutmaktadır. <i>Üç Evre</i>’de de, sağ tarafta, Eros’un üzerine dayandığı bilginin ve günahın simgesi olan yarılmış ve kuru ağaca rastlarız, ama Tiziano, geç döneminde aynı motifi yeniden ele alarak ağacı bir kenarından yeşertmiş ve böylelikle Eden bahçesinin iki ağacını, Hayat Ağacı ile iyinin ve kötünün bilgisinin ağacını tek bir kütükte birleştirmiştir. Ve <i>Üç Evre</i>’de yavru ceylan sakin sakin çimlere uzanmış dururken, şimdi, bu resimde Eros’un yerini almış ve Hayat Ağacı’na dayanmıştır.</p>

  <p>Daha ilk tabloda odak nokta olan erkekle kadın arasındaki cinsel ilişkinin gizi böylelikle yeni ve daha olgun bir anlatıma kavuşmuştur. Şehvet ve aşk -yarı yarıya yeşermiş ağacın da tanıklık ettiği gibi- sadece ölüme ve günaha işaret etmez. Kuşkusuz, tatminde sevgililer birbirleriyle ilgili bilmemeleri gereken bir şeyler öğrenirler -sırlarını yitirmiş durumdadırlar- ama bu; onları daha nüfuz edilir kılmaz. Ancak esrarın bu karşılıklı olarak yitmesi durumunda, tam da Benjamin’in aforizmasındaki gibi, onlar, ne hayvani ne de insani olan yeni ve daha mesut bir hayata kavuşurlar. Tatminde doğaya ulaşılmaz - hayatın ve bilginin ağacına tırmanan hayvan tarafından simgelendiği gibi, daha yüksek bir aşamaya, doğanın da bilginin de, perdeliliğin de perdesizliğin de ötesine ulaşılır. Bu sevgililer sırrın yokluğunu en mahrem esrarları gibi kabullenirler, birbirlerini karşılıklı olarak bağışlarlar ve kendi <i>vanitas’</i>larını<a id="dn21-4" href="../Text/dn.xhtml#d21-4">[4]</a> sergilerler. Çıplak ya da giyinik olsunlar, ne perdeli ne de perdesizdirler, daha ziyade görünmezdir onlar. Sevgililerin duruşu kadar dudaklarından ayırdıkları flütte de aşikâr olduğu gibi, onların içinde bulundukları durum <i>otium’</i>dur,<a id="dn21-5" href="../Text/dn.xhtml#d21-5">[5]</a> eylem yoksunudur. Dundas’ın ifade ettiği gibi Tiziano’nun bu tabloları “beden ile ruh arasındaki ilişki üzerine düşünme alanı” (Dundas, 55) olarak yarattığı doğruysa, Viyana’daki tabloda bu ilişki tabiri caizse etkisiz kılınmıştır. Tatminde sırlarını yitirmiş olan sevgililer, tamamen eylemsiz hale gelmiş bir insani doğayı -insani ve hayvani olanın eylemsizliğini ve <i>désouvrement</i>’ını hayatın en yüksek ve kurtarılamaz figürü olarak- hayranlıkla seyretmektedirler.</p>
</body>
</html>