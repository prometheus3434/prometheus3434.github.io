<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
<h5>12<br/>
<i>Dünya Yoksunluğu</i></h5>

<p class="ithaf">Hayvanın davranışı asla bir şeyi bir şey olarak öğrenmeye yönelik değildir.</p>

<p class="ithaf">Martin Heidegger</p>

<p class="bosluk2"></p>

<p class="n">Martin Heidegger 1929-1930 akademik yılının güz döneminde Friburg Üniversitesi’nde verdiği derse <i>Die Grundbegriffe der Metaphysik. Welt</i> - <i>Endlichkeit</i> - <i>Einsamkeit</i> [Metafiziğin Temel Kavramları. Dünya - Sonluluk - Yalnızlık] adını vermiştir. Heidegger, ölümünden bir sene önce, 1975 yılında ders metninin basımı için gerekli izni verirken (basım ancak 1983 yılında, <i>Gesamtausgabe’</i>nin [Külliyatının] XXIX-XXX sayılı ciltlerinde yer alacaktır) Eugen Fink’e ithafta bulunur ve bu ithafta Fink’in “bu ders notlarının diğerlerinden önce basılmasını istediğini tekrar tekrar belirtmiş olduğunu” hatırlatır. Bu; yazarın kendisinin de o derslere vermiş olduğu -ve verdiği- önemi vurgulamanın usturuplu bir yoluydu kuşkusuz. Peki, teorik bakımdan bu kronolojik önceliğin açıklaması nedir? Bu derslerin, bütün diğerlerinden önce -yani <i>Gesamtausgabe</i> projesine göre Heidegger’in derslerini kapsayacak kırk beş cildin en başında gelmesi neden düşünülmüştür?</p>

  <p>Yanıt bir anda verilebilecek cinsten bir yanıt değildir. Bunun bir nedeni de dersin, hiç olmazsa ilk bakışta, ders başlığıyla örtüşmemesi ve “ilk felsefe” gibi özel bir disiplinin de olsa, temel kavramlara giriş niteliğinde durmamasıdır. Çalışma öncelikle temel duygu rengi olan “derin sıkıntı”ya dair -200 sayfa kadar- geniş bir çözümlemeye yer verir; bunu, hayvanın kendi çevresiyle ve insanın kendi dünyasıyla olan ilişkisi ile ilgili daha da kapsamlı bir araştırma izler.</p>

  <p>Heidegger için söz konusu olan, hayvanın “dünya yoksunluğu” <i>(Welt-armut)</i> ile “dünyaya biçim veren” <i>(weltbilden)</i> insan arasındaki ilişki aracılığıyla, <i>Dasein</i>’ın, yani şurada-var-olma’nın temel yapısını hayvana göre konumlandırmak ve bu şekilde, yaşayanda insanla birlikte ortaya çıkmış olan açıklığın anlam ve kökenini sorgulamaktır. Bilindiği gibi Heidegger insanı, insan olmak “sadece yaşayan”a bir şey eklemleyerek belirlenebilinirmişçesine <i>animal rationale,</i> yani dili (ya da aklı) olan yaşayan olarak tanımlayan geleneksel metafizik tanımı daima yadsımıştır. O, <i>Sein und Zeit</i>’ın 10. ve 12. paragraflarında hayata ilişkin (gerek felsefi gerek bilimsel) her anlayışta <i>Dasein’</i>a has şurada-var-olma’nın ana yapısının hep önceden varsayıldığını ve bu şekilde, hayatın daima “ayrıcalıklı bir yorum yoluyla” <i>Dasein’</i>dan elde edildiğini göstermeye çalışır.</p>

<p class="ara">Hayat, olmanın özel bir durumudur, ama hayat, esasen sadece <i>Dasein</i>’da anlaşılabilir hale gelen özelliktedir. Hayatın ontolojisi sadece ayrıcalıklı bir yorum yoluyla elde edilir; bu yorum, olması gerekeni belirler ki, sadece-ve-sadece-yaşama (<i>nur-noch-Leben)</i> gibi bir şey olabilsin. Hayat safi bir mevcut-oluş olmadığı gibi, <i>Dasein</i> da değildir. Öte yandan <i>Dasein,</i> hayat olarak ele alınıp (ontolojik olarak belirsiz) sonra da üzerine başka şey eklemlenebilecek şekilde ontolojik anlamda belirlenebilir değildir hiçbir zaman. (Heidegger 1972,87)</p>

<p class="n">1929-1930 yıllarındaki derslerin masaya yatırdığı konular hayvanla insan arasındaki eksiltme ve eklemlemeye, varsayım ve atıfa ilişkin bu metafizik oyundur işte. <i>Sein und Zeit’</i>ta birkaç satırla geçiştirilmiş olan biyoloji ile yüzleşme meselesi, bu derslerde, sadece yaşayan ile <i>Dasein</i> ilişkisi üzerine daha radikal olarak düşünme denemesinde yeniden ele alınır. Can alıcı asıl nokta tam da burada belirir ve bu dersin içeriğinin diğerlerinden önce yayımlanma gereğine de ışık tutar. Dersin hayvani olanla insani olan arasında açtığı uçurumda -ve aynı zamanda, eşsiz yakınlıkta- her türlü aşinalığım yitiren ve “düşünülmesi en zor” olarak beliren sadece <i>animalitas</i> değildir, <i>humanitas</i> da yakalanamayan ve namevcut, “kalamama” ile “yerini-bırakamama” arasında asılı bir şey olarak belirir.</p>

  <p>Heidegger’in ele aldığı konuya yön veren ana hat üçlü tezden oluşur: “Taş dünyasızdır (<i>weltlos</i>), hayvan dünya yoksunudur <i>(weltarm),</i> insan dünyaya biçim verendir (<i>weltbildend</i>).” Kendisini çevreleyen herhangi bir şeye açılma imkânından bütünüyle yoksun olduğu için taş, hemen bir kenara bırakılır ve Heidegger ikinci varsayımını araştırmaya, “dünya yoksunluğundan” ne anlaşılması gerektiği sorununa eğilmeye koyularak incelemesini sürdürür. Yaptığı felsefi çözümleme, bu noktada, bütünüyle biyoloji ve çağdaş hayvan bilimine, özellikle de Hans Driesh, Karl Von Baer, Johannes Müller ve bilhassa, öğrencisi Jakop von Uexküll’ün çalışmalarına yöneliktir. Hatta Heidegger, Uexküll’ün araştırmalarını açıkça “felsefenin günümüz biyolojisinden kendine mal edebileceği en verimli şey” olarak tanımlamıştır. Heidegger’in hayvanın dünya yoksunluğunu tanımlamak ile ilgili kullandığı sözcüklerin, UexkülTün <i>Umwelt </i>ve <i>Innenwelt</i> kavramlarıyla ifade ettikleriyle aynı olduğunu yazmasıyla (Heidegger 1983, 383), Uexküll’ün araştırmalarının Heidegger’in derslerinde geçen kavram ve terminolojilere olan etkisi, aslen, Heidegger’in kendisinin bile ayırdında olduğundan daha geniş kapsamlı olmuştur. Heidegger, Uexkiill’ün “anlam taşıyıcı” <i>(Bedeutungsträger, Merkmalträger</i>) şeklinde adlandırdığına uyaran (tutukluğu gideren), <i>das Enthemmende; Umwoelt, </i>çevre dediğine ise uyaran çemberi, <i>Enthemmungsring</i> demiştir. Heidegger’de Uexküll’ün <i>Wirkorgän</i>ı’na <i>Fähigsein zu,</i> -e-kadir-olmak karşılık gelir ve mekanik araç yerine organa işaret eder. Heidegger’e göre hayvan kendi uyaran çemberinin içinde kapalı durumdadır; aynı şekilde, Uexküll’de de hayvan kendi algı dünyasını tanımlayan az sayıdaki öğede kapalıdır. Bu nedenle, Uexküll’de de olduğu gibi Heidegger’e göre de, hayvan “başka bir şeyle temasa geçtiğinde, sadece kadir-olmayı etkileyen ve böylelikle harekete geçirenle karşılaşabilir. Geri kalan hiçbir şey, <i>a priorik</i> olarak, hayvanın çemberine girmeye muktedir değildir” (Heidegger 1983, 369).</p>

  <p>Ama Heidegger, kendisinin ortaya koymuş olduğu modelden, “dünya yoksunluğu” ile insan dünyası anlayışının birbirine koşut olarak ilerlediği bir strateji oluşturmak üzere, hayvanın, kendi uyaran çemberiyle ilişkisine dair yaptığı yorumla ve bu ilişkinin nasıl olduğuna dair yaptığı araştırmayla uzaklaşmıştır.</p>

  <p>Hayvanın, uyaranla olan ilişkisini belirleyen kendine has varolma hali tutulmadır (<i>Benommenheit</i>). Heidegger burada, almak, <i>nehmen</i> (Hint-Avrupalı <i>nem</i> köküne dayanır, ayırmak, tahsis etmek, vermek demektir) fiiline atıfta bulunan <i>benammen </i>(tutulmuş, sersemlemiş, ama aynı zamanda çıkarılmış, engellenmiş), <i>eingenommen</i> (içe alınmış, emilmiş) ve <i>Benehmen</i> (davranış) terimleri arasında bulunan etimolojik akrabalık aracılığıyla kelime oyunu yapmaktadır. Hayvan, kendi uyaranında esas itibariyle tutulmuş ve tamamen içe alınmış halde olduğu için gerçek anlamda eyleyemez (<i>handeln)</i> ya da uyaranına yönelik bir tutumda bulunamaz <i>(sich verhalten):</i> yapabileceği sadece davranmaktır (<i>sich benehmen).</i></p>

<p class="ara">Olma hali anlamında davranış, genellikle sadece hayvanın içe alınma durumu <i>(Eingenommenheit)</i> sayesinde mümkündür. Biz, kişi tutumu sergileyen insanın kendiliğine (<i>Selbstheit</i>) sahip olmayan hayvanın bu özel kendinde olma halini, her davranışın mümkün olduğu hayvanın bu içe alınma durumunu tutulma kavramıyla tanımlıyoruz. Hayvan ancak kendi tutulma halinde olduğu için, davranabilir... Tutulma, hayvanın kendi özü gereğince, <i>bir çevrede davranabildiği, ama bir dünyada asla davranamadığı (in einer Umgebung sich benimmt, aber nie in einer Welt) </i>olasılık şartıdır, <i>(age,</i> 347-48)</p>

<p class="n">Heidegger, bir dünyaya asla açılamayan tutulmanın net bir örneği olarak (Uexküll tarafından önceden anlatılmış olan) laboratuvarda arının önüne balla dolu bir kâsenin konması deneyinden söz etmektedir. Buna göre balı emmeye başladıktan sonra arının karnı kesilirse, arı açık karnından akan balı görmekle birlikte sakin sakin emmeye devam eder.</p>

<p class="ara">Bu; arının fazla bal bulunduğunu saptamadığını ikna edici bir şekilde gözler önüne sürer. Arı ne bunu, ne de -daha da aşikâr olan— karnının yokluğunu fark eder. Bu düşüncenin izi bile geçmez ve tam da daha fazla bal bulunduğunu saptamadığı için, arı kendi dürtüsel davranışını (<i>Treiben</i>) sürdürür. O, daha ziyade, yemek tarafından içe alınmıştır sadece. Bu <i>içe alınmış olma durumu</i> sadece dürtüsel bir “yönelme” <i>(treibhaftes Hin-zu) </i>var olduğu takdirde mümkündür. Belli bir yöne itilmiş bir varlık tarafından içe alınmış olma durumu, aynı zamanda, mevcut-bir-oluşu (<i>Vorhandensein)</i> saptama ihtimalini dışarıda bırakır. Tam da yiyecek tarafından içe alınma durumu, hayvanın yiyeceğin karşısında durmasına (sich gegenüberstellen) engel olur. (Heidegger 1983,352-53)</p>

<p class="n">İşte Heidegger, bu noktada tutulmanın açıklık özelliğini sorgulamaya başlar ve böylelikle, bununla eşzamanlı olarak, insanla dünyası arasındaki ilişkinin de, hani bu ilişki neredeyse bir oyukmuşçasına, sınırlarını ortaya koymaya başlar. Arı neye açıktır? Bir hayvan kendi uyaranıyla ilişkiye geçtiği zaman ne bilmektedir?</p>

<p class="bosluk1"></p>

  <p>Heidegger, <i>nehmen</i> fiilinin türevleri üzerine oynamayı sürdürerek, burada bir algılamanın (<i>vernehmen)</i> bulunmadığını, sadece dürtüsel bir davranış (<i>benehmen</i>) bulunduğunu çünkü hayvanın “bir şeyi o şey olarak algılama imkânının alındığını, şimdi ve burada alınma anlamında değil de, hiç de verilmemiş anlamında” alındığını (<i>genommen</i>) yazmıştır <i>(age,</i> 360). Hayvan tutulmuş ise şayet; bunun nedeni, sözü edilmiş olan imkânın ondan kökten bir şekilde alınmış olmasıdır:</p>

<p class="ara">Hayvanın tutulması (<i>Benommenheit)</i> şu anlama gelir: bir şeyin o şey olarak algılanmasındaki asli alınmışlık (<i>Genommenheit</i>) durumu ve alınmış olmaya bağlı olarak da, bir şey tarafından içe alınmış-olmadır (<i>Hingenommenheit</i>); dolayısıyla hayvanın tutulması, öncelikle uygunluk içinde olma durumu anlamına gelir ve bu durum aracılığıyla, bir başkasına olan yöneliminde hayvanın şu ya da bu olarak, bir açık olan olarak, bir var olan olarak ilişkiye girme ve yönelim imkânı alınmış ya da bir diğer deyişle, bu imkânı engellenmiştir. Tam da yöneldiği şeyi o şey olarak algılama imkânı hayvandan alındığı için, tam da bu nedenle, hayvan böylesine mutlak bir biçimde diğeri tarafından içe alınabilir. (Heidegger 1983,360)</p>

<p class="n">Heidegger, olumsuzda oluşa hayvanın çevresinden -alınması aracılığıyla- giriş yaptıktan sonra, hayvanın tutulması sırasında yöneldiği şeyin özel ontolojik konumunu yeniden açıklığa kavuşturmaya çalışmıştır.</p>

<p class="ara">Tutulmada varlık açımlanmamış (<i>offenbar</i>), aralanmamış durumdadır, ama özellikle bu nedenle, <i>kapalı da</i> değildir. Tutulma bu ihtimalin dışında yer alır. Varlık hayvana kapalıdır, diyemeyiz. Bu ancak, asgari bir açıklık ihtimali olması halinde gerçekleşebilirdi. Hayvanın tutulması ise hayvanı varlığın kendisine aralık ya da kapalı olması ihtimalinin dışında bırakır. Tutulma hayvanın özüdür demek, hayvanın, hayvan olmasından ötürü varlığın açımlanabilirliğinde bulunmadığı anlamına gelir. Ne onun sözüm ona çevresi, ne de kendisi varlık olarak açımlanmıştır. <i>(age,</i> 361)</p>

<p class="n">Buradaki zorluk; kavranması gereken olma durumunun aralık ya da kapalı olmamasından ve dolayısıyla, onunla ilişkide olmanın ne tam anlamıyla bir açımlama ne de tam anlamıyla işi, ilişkisi olmak şeklinde tanımlanabilmesinden kaynaklanmaktadır.</p>

<p class="ara">Hayvan, tutulması ve becerilerinin tamamı nedeniyle durmaksızın dürtüsel bir çokluğa itildiği için; olmadığı varlıkla da, olduğu varlıkla da ilişkiye girme imkânından temelde yoksundur. Bu durmaksızın itilmiş olma durumu nedeniyle, hayvan, tabiri caizse, kendi kendisiyle çevresi arasında asılı kalır, bir varlık <i>olarak</i> ne kendisini ne de çevresini deneyimleyebilir. Öte yandan, açımlamanın alınması anlamındaki varlığın açımlama-yoksunluğu aynı zamanda bir şey tarafından içe-alınmadır da. O halde hayvanın “ile ilişkide” olduğunu, tutulmanın ve davranışın “-e yönelik” bir açıklık gösterdiğini mi söylemeliyiz? Neye yönelik açıklık peki? İçe-alınmış-olmanın kendine has açıklığında, bir şekilde, dürtüsel tutulmanın itilmişliğiyle çakışan şey nasıl belirlenmelidir?(age)</p>

<p class="n">Uyaranın ontolojik konumunun bir ileriki aşamadaki tanımıyla, hayvanın asli özelliği olarak dünya yoksunluğu ile ilgili savın en can alıcı noktasına ulaşılır. İşi-olamamak durumu bütünüyle olumsuz değildir. Zira bu, bir şekilde bir açıklık biçimidir; daha net olarak ifade etmemiz gerekirse, bu, uyaranın perdesini bir varlık olarak kaldırmayan bir açıklıktır.</p>

<p class="ara">Şayet davranış varlık ile ilişki değilse, bir hiçle ilişki midir? Hayır! Ama eğer hiçle ilişki değilse, o halde bir şeyle ilişkidir ve bu, <i>olması</i> gereken ve <i>olan</i> bir şeyle ilişkidir. Elbette böyledir, ama mesele, tam da, davranışın “ile ilişki” olup olmadığıdır. Öyle ki, işi olmamak şeklindeki davranışın yöneldiği şey hayvan için bir anlamda <i>açıktır (offen),</i> ama bu, o şeyin, varlık olarak <i>perdesi kalkmış (offenbar)</i> olduğu anlamına kesinlikle gelmez. (Heidegger 1983, 368)</p>

<p class="n">Hayvanın çevresinin ontolojik konumu şöyle tanımlanabilir: o, <i>offen</i>’dır (açık) ama <i>offenbar</i> (perdesi kalkmış, açılabilir) değildir. Hayvan için varlık açıktır, ama ulaşılabilir değildir; varlık, ulaşılmazlıkta ve bulanıklıkta açıktır -yani, hayvan bir nevi ilişkisizlik halindedir- <i>Perdesi kalkmaksızın</i> mevcut olan bu <i>açıklık, </i>insani olana has dünya oluşumuna kıyasla hayvan dünyasının yoksunluğunu belirtmektedir. Hayvan sadece dünyadan yoksun değildir, çünkü tutulmada açık olduğu için, -dünyası olmayan taşın aksine- dünyadan yoksun kalmalı, ondan mahrum kalmalıdır (<i>entbehren</i>), yani hayvan yoksunluk ve yokluk aracılığıyla tanımlanabilmektedir:</p>

<p class="ara">Hayvan, tam da tutulmada uyaran çemberinde karşılaştığı her şeyle ilişkide bulunduğu için, tam da bu yüzden, insanın bulunduğu tarafta bulunmaz, tam da bu yüzden, hayvanın dünyası yoktur. Bununla birlikte, -temel bir nedenden dolayı- dünyasının olmaması hayvanı taş tarafında konumlandırmaz. Zira içe alınmış tutulmaya, yani uyaran tarafından içe alınmışlığa yönelik dürtüsel muktedir-olma durumu, işi-olmamak türünden olsa da “-e açık” olmaktır. Taş ise, bu ihtimale dahi sahip değildir. Zira işi-olmamak, açık oluşu öngörür. Bu açık olma durumu hayvanın özündedir. Tutulmada açık olma, hayvanın özsel bir özelliğidir. Bunun sayesinde o, mahrum kalabilir (<i>entbehren</i>), yoksun olabilir, yoksun oluşunda belli olabilir. Bu, elbette ki, <i>bir dünyaya</i> <i>sahip olmak değildir;</i> uyaran çemberinde içe alınmış olmadır - <i>uyarana sahip olmaktır.</i> Ama bu sahip olma, uyarana açık olma olduğu için ve bununla birlikte, uyaranı varlık olarak açımlama ihtimali bu açık olma durumundan alındığı için; açık olmanın sahipliği bir sahip-olmamadır, daha net bir ifadeyle, -varlığın varlık olarak açımlanabilirliğinin dünyaya ait olduğu doğruysa şayet-bir dünyası-olmamaktır. (Heidegger 1983,391-92)</p>
</body>
</html>