<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
<h5>2<br/>

<i>Başsız</i></h5>

<p class="n">Georges Bataille, Paris’teki Ulusal Kütüphane’nin <i>Cabinet des medailles</i>’inde gördüğü hayvan başlı arkonlardan öyle etkilenmişti ki 1930 senesinde onlara, dergisi <i>Documents</i>’te bir makale ayırmıştı. Gnostik mitolojide arkonlar, ruhani ve aydınlık öğelerin maddi ve karanlık öğelere karıştığı ve içine hapsolduğu maddi dünyayı yaratan ve yöneten şeytani varlıklardır. Her türlü idealizmin karşısında duran gnostik maddeciliğinin insan ve hayvan biçimlerinin iç içe girmelerine yönelik eğilimine dair belge niteliğinde yeniden üretilmiş olan imgeler, Bataille’ın açıkladığına göre “ördek başlı üç arkon”, “panmorf Yao”, “insan bacaklı, yılan bedenli ve horoz başlı bir tanrı” ve son olarak da, “iki hayvan başı tarafından yenilmiş başsız bir tanrı” tasviridir. Bundan altı sene sonra, <i>Acéphale</i> dergisinin ilk sayısının kapağında, Bataille ile birkaç arkadaştan oluşan küçük grubunun ana hatlarıyla ortaya koyduğu “kutsal düzen”in göstergesi olarak, Andre Masson’un çizdiği başsız, çıplak bir insan resmi yer alıyordu. İnsanın kendi başından kurtuluşu (“İnsan, mahkûmun hapishaneden kaçması gibi, kendi başından kaçtı” diye yazılıdır metinde: Battaille, 6), hayvanlığa yönelik bir atfın var olduğunu kanıtlamasa da, ilk sayıdaki resimde bulunan çıplak kişinin derginin 3-4. sayısında boğa başına sahip olarak belirmesi, Bataille’ın bütün projesini kapsayan bir aporiye (çıkmaza) tanıklık etmektedir.</p>

  <p>Nitekim Bataille’ın dinleyici olarak katıldığı, Kojève’in École des hautes études’deki Hegel okumasının odak noktaları da, <i>Homo sapiens</i>’in insan haline gelmesini sağlamış olan ağır ağır ilerleyen çalışma ve olumsuzlama sürecinin tamamına ereceği tarih sonrasına ait dünyada tarihin sonu ve insan ile doğanın bürünecekleri görünüş meseleleriydi. Kojève, bu temel soruna sadece 1938-39’daki derste bir açıklama düşmüştür:</p>

<p class="ara">İnsanın tarihin sonunda yok olması kozmik bir yıkım değildir: Doğal dünya ezelden beri olduğu gibi kalır. Bu, biyolojik bir yıkım da değildir: İnsan; Doğa ve verilmiş Mevcudiyet ile <i>uyum içinde</i> bulunan bir hayvan olarak hayatta kalır. Yok olan, İnsan denince sözü edilen, yani verilmiş olanı olumsuzlama Eylemi ve Hata, ya da genel anlamda Nesnenin <i>karşıtı</i> olan Öznedir. Nitekim insani Zamanın ya da Tarihin sonunun, yani İnsan derken söz edilenin ya da bir tarihi bulunan ve özgür Bireyin kati biçimde hiçleşmesi; Eylemin sadece birincil anlamda bitmesi demektir. Pratikte bu, savaşların ve kanlı devrimlerin ortadan kalkması anlamına gelir. Bunların yanı sıra, bir de <i>Felsefe</i>nin ortadan kalkması anlamına gelir, çünkü insanın kendini esas itibariyle değiştirmemesi halinde, dünyaya ve kendisine dair bilgilerinin temelinde yatan (doğru) ilkeleri değiştirmesi için bir neden de yoktur. Ama geri kalan her şey sanat, aşk, oyun vs., kısaca insanı <i>mutlu</i> eden her şey sonsuza dek kalabilir. (Kojève, 434-35)</p>

<p class="n">Bataille ile Kojève arasındaki karşıtlık tam da tarihin sonunda yeniden hayvana dönüşecek olan insanın ölümünden sonra hayatta kalan “artakalanın” neliğiyle ilgilidir. Öğrencinin -ki hocasından beş yaş büyüktür aslında- hiçbir şekilde kabul edemeyeceği şey, “sanatın, aşkın, oyunun” olduğu gibi gülüşün, esrimenin ve lüksün de (ki bunlar beklenmedik bir havaya bürünüp, <i>Acéphale</i>’in ve iki sene sonra da Collège de Sociologie’nin ilgi odağı olmuşlardır) sırf hayvan yaşantısına teslim edilmek üzere insanüstü, olumsuz ve kutsal olmayı bırakması düşüncesidir. Ne Paris banliyölerinin korularında “ölüm karşısında neşe”yi hayata geçirmekle gülünç olana meydan okumaktan; ne de daha sonraları, Avrupa krizinin tam ortasında, Avrupa halklarının “mithosun eski evine” geri dönüşünü “büyücü çıraklarına” vaaz etmekten korkan kırklı yaşlardaki çaylaklardan oluşan bu küçük gruba göre, kendi ayrıcalıklı deneyimleri sırasında bir an belli belirsiz görür gibi oldukları başsız varlık, insani ya da ilahi olmayabilirdi belki; ama bu varlık, hiçbir şekilde hayvan olmamalıydı.</p>

  <p>Doğal olarak, burada Hegel yorumu da söz konusuydu ve Kojève bu alanda hatırı sayılır bir otoriteydi. Tarihin, olumsuzlamanın sabırlı diyalektik çalışması olması, insanın tarihin öznesi olması durumunda ve her ikisinin birden, bu olumsuzlama eylemindeki can alıcı nokta olması halinde tarihin tamamına ermesi; kaçınılmaz olarak insanın sonunu ve zamanın bitiminde bu sonu tatminkâr bir halde hayranlıkla seyredalan bilgenin çehresinin, tıpkı Ambrosiana’daki minyatürdeki gibi, hayvan suratına dönüşmesini de zorunlu kılıyordu.</p>

  <p>Bu nedenle Bataille, 6 Aralık 1937’de Kojève’e yazdığı mektupta “çalışma olmaksızın olumsuzlama” fikrinden yana, diğer bir deyişle tarihin sonunda ve kendisinin “hayatım olan açık yara” diyerek kendi hayatından başka bir kanıt gösteremediği, ne şekilde bilinmez ama hayatta kalan bir olumsuzlamadan yana oynamaktan başka yolu yoktur:</p>

 <p class="ara">Tarihin (gerçeğe uygun bir varsayım olarak) daha şimdiden tamamlandığını (son kısmı hariç tutularak) kabul ediyorum. Ama şeyleri çok başka bir şekilde tasavvur ediyorum ... Şayet eylem (“yapma”nın kendisi) -Hegel’in dediği gibi- olumsuzlama ise, asıl mesele “yapacak hiçbir şeyi olmayan”ın olumsuzlamasının yitip yitmediği ya da “edilgen olumsuzlama” halinde kalıp kalmadığıdır: Ben bizzat bu “edilgen olumsuzlama”nın ta kendisi olduğuma göre (kendimi daha isabetli tanımlayamazdım), bu soruya ancak tek bir doğrultuda yanıt verebilirim. Hegel’in bu olasılığı öngördüğünü kabul ediyorum; yine de kendisi bunu, tanımladığı sürecin sonunda varsaymadı. Hayatımın -ya da, daha yerinde bir deyişle, hayatımın düşüğünün, hayatım olan açık yaranın- Hegel’in kapalı sistemini kendiliğinden çürüttüğünü sanıyorum. (Hollier, 111)</p>

<p class="n">Dolayısıyla tarihin sonu; kendini erotizmde, gülüşte, ölüm karşısındaki neşede “artakalan” olarak muhafaza eden insani “olumsuzlamanın” bir “son”unun olmasını gerekli kılar. Bu sonun belirsiz ışığında, kendi kendisinin efendisi ve kendi kendisinin bilincinde olan bilge; gözlerinin önünden hayvan başlarının değil de, <i>hommes farouchment religieux</i>’nün<a id="dn04-1" href="../Text/dn.xhtml#d04-1">[1]</a> “sevgililer”in ya da “büyücü çıraklarının başsız görüntülerinin geçtiğini görür hâlâ. Ancak son, kırılgan bir şekilde belirecektir. 1939’da, savaş artık kaçınılmaz olduğunda, Collège de Sociologie’nin yaptığı bir açıklama bu sonun âcizliğini; insanların bir nevi “bilinçli ve kıyıma teslim olmuş koyunlar”a (Hollier, 58 ve 59) dönüştüğü kitlesel bir “güçsüzleşme” şeklinde beliren ataleti ve savaş nazarındaki tepki yokluğunu ihbar ederek ele verir. Kojève’in düşündüğünden farklı bir anlamda olsa da, insanlar artık gerçekten de yeniden hayvan olmuşlardı.</p>
</body>
</html>