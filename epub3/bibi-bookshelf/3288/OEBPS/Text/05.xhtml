<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
<h5>3<br/>

<i>Züppe</i></h5>

 <p class="ithaf">Hiçbir hayvan züppe olamaz.</p>

  <p class="ithaf">Alexandre Kojève</p>

<p class="bosluk2"></p>

<p class="n">Kojève, öğrenci-rakibinin ölümünden altı yıl sonra, 1968’de, <i>Introduction</i>’un ikinci basımı vesilesiyle insanın hayvana dönüşmesi sorununu yeniden ele alır. Ve bunu, ilk basımda yapmış olduğu açıklamaya bir başka açıklama düşerek yapar. (<i>Introduction</i> metninin büyük ölçüde Queneau’nun derlemiş olduğu notlardan oluşması halinde, kitapta yer alan açıklamalar Kojève’in elinden çıktığı kesin olan tek kısımdır) Kojève ilk açıklamanın belirsiz olduğunu, çünkü tarihin sonunda insan “denilenin” yok olacağının kabul edilmesi halinde, daha sonra “artakalan her şey”in (sanatın, aşkın, oyunun) kendini sonsuza değin muhafaza edeceğinin, tutarlılıkla iddia edilemeyeceğini belirtir.</p>

 <p class="ara">İnsanın yeniden hayvan olması halinde, sanatları, aşkları ve oyunları da yeniden tamamen “doğal” olmalıdır. Dolayısıyla tarihin sonundan sonra insanların; binalarını ve sanat eserlerini örümceklerin ağlarını ördükleri, kuşların da yuvalarını kurdukları gibi oluşturacaklarını, müzik konserlerini kurbağalar ve ağustosböcekleri gibi icra edeceklerini ve yavru hayvanlar gibi oynayarak, yetişkin hayvanlar gibi sevişeceklerini kabul etmek gerekir. Hal buyken, bütün bu saydıklarımızın “İnsanı <i>mutlu</i> edeceği” söylenemez. Bollukta ve tam bir emniyet içinde yaşayacak olan <i>Homo sapiens</i> türünün tarih sonrası hayvanlarının kendi sanatsal, oyuna ilişkin ve erotik davranışları doğrultusunda hoşnut olacaklarını, çünkü tanım itibariyle bunlarla yetineceklerini söylemek uygun düşer asıl. (Kojève, 436)</p>

<p class="n">Ama insanın kelimenin en temel anlamıyla kesin olarak hiçleşmesi, insan dilinin de ortadan kaybolmasını ve mimiğe dayalı ya da sesli, arıların diline benzer birtakım işaretlerin insan dilinin yerini almasını zorunlu kılar. Kojève, bu dille birlikte ortadan kaybolan sadece bilgelik sevgisi anlamında felsefe değil; bilgelik olanağının kendisidir de şeklinde akıl yürütür.</p>

  <p>Bu noktadan itibaren Kojève’in açıklaması, tarihin sonuna ve mutlak ciddiyet ile mutlak ironinin birbirinden ayırt edilemediği dünyanın şimdiki haline dair bir dizi varsayımla sürer. Böylelikle yazarın, ilk basımda yapmış olduğu açıklamayı izleyen yıllarda (1946) “tarihin Hegelci-Marksist sonu”nun gelecekteki bir olay olmadığını, bu sonun olmuş bir şey olduğunu anladığını kavrarız. Jena Çarpışması’ndan sonra, insanlığın öncüsü; insanın tarihsel evrimi tabirine fiilen ulaşmıştır. Bunu izlemiş olan -dünya savaşları, Nazizm ve Rusya’nın Sovyetleştirilmesi de dahil olmak üzere- her şey daha ileri durumdaki Avrupa ülkelerinin, dünyanın geri kalanını kendi çizgisine getirmeye yönelik hızlandırma sürecinden başka bir şey değildir. Bununla birlikte, Amerika Birleşik Devletleri’ne ve Sovyet Rusya’ya 1948 ile 1958 yılları arasında (yani artık Fransız hükümetinin üst düzey görevlisi olduktan sonra) yapmış olduğu sürekli yolculuklar Kojève’i, tarih sonrası duruma ulaşma sürecinde “Ruslarla Çinlilerin, hızla zenginleşme yolunda bulunan, henüz fakir Amerikalılar oldukları“na, Amerika Birleşik Devletlerinin ise “marksist komünizmin” son aşamasına ulaştığına” ikna etmiştir (Kojève, 436-437). Ve işte Kojève buradan da şu sonuca varmıştır:</p>

<p class="ara"><i>American way of life,</i> tarih sonrası dönemin tipik hayat tarzıdır ve Amerika Birleşik Devletleri’nin günümüz dünyasındaki varlığı, bütün insanlığın “sonsuz şimdiki zaman”ındaki geleceğini temsil eder. Hal buyken, insanın hayvanlık durumuna geri dönmesi geleceğe ilişkin bir olasılık olarak değil, şimdiye ait bir kesinlik olarak belirir, <i>(age,</i> 437)</p>

  <p>Ancak, 1959 yılında Japonya’ya yaptığı yolculuk Kojève’in bakış açısına bir başka yeni açılım getirmiştir. Kojève bu ülkede bizzat kendi gözüyle tarih sonrası durumda bulunduğu halde “insani” olmaya son vermemiş bir toplum görme imkânına kavuşmuştur.</p>

 <p class="ara">“Tarih sonrası” Japon medeniyeti, Amerika’nın karşı istikametinde yer alan bir yola girmiştir. Elbette ki Japonya’da, artık kelimenin “Avrupai” ya da “tarihî” anlamında Din, Ahlak ve Siyaset bulunmamaktadır. Ama saf haldeki <i>Züppelik</i> o sıralarda, başka yerlerde olduğu gibi Japonya’da da “tarihsel” Eylemden, yani savaşçı ve devrimci Mücadelelerden ya da Mahkûmiyetteki çalışma cezasından doğan disiplinlerden bir hayli daha etkili olan “doğal” ya da “hayvani” verili olanı olumsuzlayan disiplinler üretmiştir. Elbette, özellikle Nô Tiyatrosu, sadô (çay töreni), ikebana (çiçek düzenleme sanatı) gibi dünyanın hiçbir yerinde aşılamamış Japonya’daki o züppelik zirveleri asil ve zenginlere has bir ayrıcalık olmuştur ve hâlâ da öyledir. Bununla birlikte, sürmekte olan ekonomik ve sosyal eşitsizliklere rağmen, günümüzde, istisnasız her Japon tamamen <i>kalıplaşmış </i>değerler doğrultusunda, yani “tarihsel” anlamdaki bütün “insani” içeriğinden tamamen boşalmış bir biçimde yaşayabilir. Son aşamada, her Japon ilkesel olarak ve kesinlikle salt züppelikten dolayı hiçbir getirisi olmayan bir <i>intihara</i> (klasik samuray kılıcının yerini, uçak ya da deniz mayını da alabilir) kalkışabilir ve bunun, sosyal ya da siyasi bir bağlamda yer alıp “tarihsel” değerler nedeniyle yapılan bir Mücadele sırasında hayatını <i>tehlikeye atmakla</i> hiç ilgisi yoktur. Ve bu; Japonya ile Batı Dünyası arasında yeni başlamış olan etkileşimin son aşamada Japonların barbarlaşmasına değil de, (Ruslar da dahil olmak üzere) Batıkların “Japonlaşmasına” varacağı varsayımına yol açar. O halde, hiçbir hayvan züppe olamayacağına göre, “Japonlaşmış” her tarih sonrası dönem bilhassa insani olacaktır. Dolayısıyla, insanlardaki insani olana “doğal” destek sağlayabilecek <i>Homo sapiens</i> türü hayvanları bulunacağı sürece “İnsan derken kastedilenin kati biçimde hiçleşmesi” gerçekleşmeyecektir. (Kojève, 437)</p>

 <p class="n">Kojève’in tarih sonrası durumun koşullarını belirlemeye çalışırken kullandığı ve Bataille’ın eleştirdiği ironik ton bu noktada zirveye ulaşır. Kojève <i>American way of life</i>’ı hayvan yaşamına kıyaslamakla kalmaz, insanın Japon <i>züppeliği</i> aracılığıyla tarih karşısında hayatta kalışı ile ilgili ifadesi, Bataille’ın kuşkusuz daha saf bir şekilde kendi üslubunca ifade etmeye çalıştığı ve Kojève’in olasılıkla yakışıksız bulmuş olduğu “edilgen olumsuzlama”nın, (belki de parodisi sayılabilecek) biraz daha şık bir versiyonu gibi de durur.</p>

  <p>Tarih sonrasının insanına dair çizilen bu resmin kuramsal içeriği üzerine düşünmeye çalışalım. İnsanlığın kendi tarihsel dramı karşısında hayatta kalışı, öncelikle, İbrani geleneğinde olduğu gibi Hıristiyan geleneğinde de var olan, dünya yüzünde Mesih’e ilişkin son olay ile sonsuz yaşam arasında kurulacak, Mesih’in bin yıllık krallığını anımsatan -tarih ve tarih sonu arasındaki- tarih-ötesi kesiti ima eder gibidir (ve bu, Kojève’in ilk çalışmasını Mesih’le ilgili ve eskatolojik motiflerle örülü Solovyev felsefesi üzerine yapmış olduğu göz önünde tutulduğu takdirde hiç de şaşırtıcı değildir). Ama burada asıl belirleyici olan; bu tarih-ötesi kesitte insanın insani kalmasının, insanın kendisine destek olacak <i>Homo sapiens</i> türünden hayvanların hayatta kalışını varsaymasıdır. Zira Kojève’in yaptığı Hegel okumasında insan biyolojik olarak belirlenmiş bir tür ya da ilk ve son defa verilmiş bir töz değildir: İnsan, daha ziyade, “antropofor” (insana götüren) hayvanlıkla bu hayvanlıkta bedenleşen insanlığı her seferinde -hiç olmazsa fiilen- birbirinden ayıran, hep duraklarla kesilmiş diyalektik gerilim alanıdır. Tarihsel olarak insan ancak bu gerilimde vardır: İnsan, kendisini destekleyen antropofor hayvanı aşması ve dönüştürmesi ölçüsünde insani olabilir ancak çünkü insan, sadece olumsuzlama eylemi aracılığıyla, kendi hayvanlığına hükmetme ve gerekirse, onu yok etme kapasitesine sahiptir (ve Kojève’in “insan, hayvanın ölümcül bir hastalığıdır”: 554, diye yazması bu anlamdadır).</p>

  <p>Peki, ama insanın tarih sonrasındaki hayvanlığına ne olur? Züppe Japon ile hayvani bedeni arasında ve bunun, Bataille’ın belli belirsiz gördüğü başsız yaratık arasında ne tür bir ilişki vardır? Kojève, insanla antropofor hayvan arasındaki ilişkide olumsuzlama ve ölüm yanlarını öne çıkarır, ama modernlikte insanın (ya da kendisine göre devletin) kendi hayvani yaşamına özen göstermeye başlamasına ve hatta doğal yaşamın Foucault’nun biyogüç (yaşam-gücü) olarak tanımladığı şeyde can alıcı noktaya dönüşmesine neden olan süreci gözden kaçırmış gibidir. Belki antropofor hayvanın bedeni (kölenin bedeni), idealizmin düşünceye miras olarak bıraktığı çözülmemiş artıktır ve günümüz felsefesinin çıkmazları, hayvanlıkla insanlık arasında indirgenemez bir biçimde gerilmiş ve bölünmüş olan bu bedenin çıkmazları ile örtüşme içindedir.</p>
</body>
</html>