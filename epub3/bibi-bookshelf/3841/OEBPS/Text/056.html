<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <h3 class="p24"><span class="t17">- 38 -</span><span class="t18"><br /></span><span class="t18">Tervy ve Demirderi</span></h3>

  <p class="p57"><span class="t19_k">Ç</span>obanlar çapulcuları püskürtüp geri döndüklerinde akşam yemeği buz gibi olmuştu. Ateşe çalı çırpı toplamak için oldukça karanlıktı, bu yüzden Onthar, Frijje'ye sığırların çukurundan biraz tezek toplamasını emretti.</p>

  <p class="p57">"Off!" diye gürledi Frijje. "Bu pis bir iş. Ben biliyorum yapacağımı! Tezekleri kız toplasın." Onthar, Sturm'e dönmüştü.</p>

  <p class="p57">"Kızın daha da pisleneceğinden korkuyorum," dedi Sturm. "Ben de onunla gideceğim."</p>

  <p class="p57">Tervy, Sturm ona ne yapacağını açıkladığında hiçbir mutsuzluk belirtisi göstermedi. Kız sürünün içine daldı, sığır ve inekleri bir kenara itti. Bir bandanayı yeterince kuru birkaç tezek parçasıyla doldurup geri döndü. Parçaları Sturm'e gösterip, "Yeterli mi?" dedi.</p>

  <p class="p57">"Yeterli. Onları Frijje'ye götür."</p>

  <p class="p57">Kömürler kıpırdadı ve ateş tekrar yakıldı. Kazan boşalmıştı. Tervy umutla, dudaklarını yalayarak seyrediyordu. Sturm bir kase daha istedi.</p>

  <p class="p57">"Yok," dedi Ostimar suratını asarak. "Pis çapulcular için bir şey yok."</p>

  <p class="p57">Şövalye payına düşenin sadece bir kısmını yedikten sonra, geri kalanını Tervy'ye vermişti. Kız yemeğini bir kurt gibi, parçaları kirli parmaklarıyla kopartarak yedi. Çobanların en kirlisi olan Rorin bile bu durumdan iğrenmişti.</p>

  <p class="p57">Yatma vakti geldiğinde, Sturm, "Biri çapulcuların geri dönmesine karşı uyanık kalmalı mı?" diye sordu.</p>

  <p class="p57">"Geri gelmezler," diyerek Sturm'ü rahatlattı Onthar.</p>

  <p class="p57">"Başka bir çete gelebilir."</p>

  <p class="p57">"Gece değil," diye hırladı Rorin, battaniyesinin içine iyice kıvrılarak.</p>

  <p class="p57">"Peki neden?"</p>

  <p class="p57">"Çapulcular geceleri hareket etmezler," diye açıkladı Ostimar. "Çünkü karanlıkta onları kurtlar yakalar." At kılı battaniyesini çenesine kadar çekti ve bandanasını gözlerinin üzerine indirdi.</p>

  <p class="p57">Kurtlar? Çobanlar kurtlardan endişeleniyormuş gibi gözükmüyorlardı. Sturm ayakta kalan son kişi olan Frijje'yle konuştu.</p>

  <p class="p57">"Onthar'ın kurtlar üzerinde bir cazibesi var," dedi Frijje, "üç yıldır hiçbir hayvanını kurtlara kaptırmadı. İyi geceler."</p>

  <p class="p57">Bir süre sonra kamp ateşinin etrafındaki daire yumuşak horultularla dolmuştu. Sturm, Tervy'nin dizlerini çenesine çekmiş şekilde, sönmek üzere olan ateşe gözünü dikip bakmasını izledi.</p>

  <p class="p57">"Seni bağlamak zorunda mıyım?" dedi kıza. "Ya da itaat edecek misin?"</p>

  <p class="p57">"Ben kaçmaz," diye karşılık verdi Tervy. "Orada <span class="t20">tyinsk</span> var. Kurtlar."</p>

  <p class="p57">Sturm kıza gülümsedi. "Sen kaç yaşındasın, Tervy?"</p>

  <p class="p57">"Ha?"</p>

  <p class="p57">"Kaç sene yaşadın?"</p>

  <p class="p57">Tervy omuzunun üzerinden arkaya baktı, anlayamamasından dolayı kaşları çatılmıştı.</p>

  <p class="p57">"Ne zaman doğdun?" dedi Sturm.</p>

  <p class="p57">"Bebek doğduğu zamanı bilmez." Belki de Tervy'nin halkı sayı saymayı bilmeyecek kadar ilkeldi. Ya da belki bu, o kadar da önemli bir şey değildi; muhtemelen çok azı orta yaşlarına kadar hayatta kalabiliyorlardı.</p>

  <p class="p57">"Bir ailen var mı? Annen? Kız ya da erkek kardeşin?"</p>

  <p class="p57">"Sadece amca. Orada öldü. Sen kestin, buradan buraya," dedi Tervy, parmağını boğazının üzerinde gezdirerek. Sturm bir utanç sancısı hissetmişti.</p>

  <p class="p57">"Üzgünüm," dedi Sturm pişmanlıkla. "Bilmiyordum." Tervy kayıtsızca omuzunu silkti.</p>

  <p class="p57">Sturm uyku tulumunu ateşe karşı yaydı. Tulumun üzerine uzandı. "Endişelenme, Tervy; sana ben göz kulak olacağım. Sen benim sorumluluğumdasın." Ama ne zamana kadar, diye de merak etti Sturm.</p>

  <p class="p57">"Demirderi, Tervy'yi korur. Tervy kaçmaz."</p>

  <p class="p57">Sturm başını kolunun üzerine koydu ve uykuya daldı. Saatler sonra bir kurtun keskin uluması onu uykusundan uyandırmıştı. Doğrulmaya çalıştı, ama bir ağırlık onu bundan alıkoydu. Bu Tervy'di. Sturm'ün üzerine çömelmiş ve uykuya dalmıştı, kolları Sturm'ün üstünü örtüyordu.</p>

  <p class="p57">Sturm kızı diğer tarafa doğru kaydırdı. Kız uykulu bir şekilde şu sözleri fısıldadı, "Eğer büyü bozulursa, kurtlar gelir, seni almadan önce beni almalılar. Koruma."</p>

  <p class="p17">Sturm gülümseyerek eliyle kıza susmasını emretti. "Kendimi koruyabilirim," diye Tervy'yi rahatlattı. Tervy de Sturm'ün battaniyesinde kıvrılıp tekrar uykuya daldı.</p>

  <p class="p18">*&nbsp; *&nbsp; *&nbsp; *&nbsp; *</p>

  <p class="p57">Tervy sabahın yarısını Sturm ve Brumbar'ın yanında koşarak geçirmişti. Sturm ona ata binmesini önermiş, ama kız yürüme konusunda ısrar etmişti. Ama kuzey ovasının sıcak yaz güneşi gökteki yerini aldığında Tervy, Brumbar'ın üstüne zıplayarak Sturm'ün arkasına oturdu.</p>

  <p class="p57">"Bu, dünyadaki en büyük at!" dedi Tervy.</p>

  <p class="p57">Sturm ise güldü. "Hayır, pek sayılmaz." Aslında Brumbar'ın ovadaki midillilerden iki kat daha uzun ve ağır olduğu düşünülürse, kızın vardığı sonucu anlamak hiç de zor değildi.</p>

  <p class="p57">Öğle vaktinde sürü Brantha Havuzu'nun rüzgarını yakalamıştı. Havuz 150 yıl önce başka bir Solamniya Şövalyesi olan Kallimar'lı Brantha tarafından inşa edilmişti. Havuz, kıyısı Vingaard Dağları'ndan gelen granitlerle döşenmiş yüz seksen metre çapında muhteşem bir daire şeklindeydi.</p>

  <p class="p57">Susamış sığırlar adımlarını hızlandırmışlardı. Çobanlar hayvanlar birden dağılmasın diye önden ilerliyor ve kontrolü sağlıyorlardı. Sturm başlangıçta onların bu aceleci davranışlarından dolayı meraklanmıştı, ama Tervy havayı koklamış ve kendisinin de suyun kokusunu aldığını söyleyerek Sturm'ü bilgilendirmişti.</p>

  <p class="p57">Bir saat içinde Brantha Havuzu'nun gümüş-mavi renkteki disk şekli belirdi. Onthar'ınkinden çok daha büyük olan bir sürü de oraya ilerletiliyordu. Atlar, yük arabaları, el arabaları havuzun kenarında birikmişti.</p>

  <p class="p57">Sturm başka insanlarla da iletişim kurabileceği ihtimalini görünce ilgisi daha da artmıştı. Çobanlar iyi yoldaşlardı (eh, Belingen hariç), ama suskun ve olan sohbetleri de oldukça sıkıcıydı. Sturm gnom'ların çıldırtıcı konuşmalarını özlemeye başlamıştı bile.</p>

  <p class="p57">Yolcular Onthar'ın sürüsünün çıkardığı sesleri duyduklarında havuzun kenarını terk etmiştı. Sürü dağılarak kıyıyı doldurmuş, hayvanlar da soyulan pembe burunlarını suyun içine daldırmışlardı. Sturm, Brumbar'ın başını eğmişti. Tervy bir bacağını atın üzerinden atarak havuza doğru koşmaya başladı.</p>

  <p class="p57">"Hey! Ne yapıyorsun?" diye bağırdı Sturm. Şövalyenin gözleri önünde kız kıyafetlerini çıkartarak su içen bir ineğin sırtından ileriye doğru atlamıştı. Sonra da ayağa kalkarak iki hayvanın daha yanından geçmiş ve suyun içine dalmıştı. Sturm, Brunıbar'ı döşemelere doğru sürerken, kız havuzun ortasına doğru kısa ve hızlı kulaçlarla yüzüyordu, sonraysa gözden kayboldu.</p>

  <p class="p57">Sturm suyun yeşil yüzeyini seyrediyordu. Hiç baloncuk yoktu. Su içen hayvanların yarattığından başka hiçbir hava akımı da yoktu. Tam o sırada Tervy suyun içinden fırlamış ve orada bulunan ineklerin hepsinin ürkmesine neden olmuştu.</p>

  <p class="p57">"El ver," dedi kız. Sturm da onu sudan çıkartmak için eğilmişti. "Şimdi kokmuyorum, ha!"</p>

  <p class="p57">"Artık çok kokmuyorsun," diye itirafta bulunmuştu Sturm. Kızın giysilerini uzattığında utancını göstermemeye çalışmıştı. "Sana kokuyorsun dediğimiz için mi suya atladın?"</p>

  <p class="p57">"Onların konuştukları umurumda değil," dedi Tervy, Onthar ve adamlarını işaret ederek. "Demirderi'nin beni kötü koklamasını istemiyorum."</p>

  <p class="p57">Sturm kızın bu hareketi karşısında etkilenmişti. Brumbar'ı çevirerek havuzun doldurulmuş kıyısından dışarı sürdü. Atını Onthar'ın midillilerinin yanına bağladı ve çobanların sırt çantalarından çıkardıkları şeyleri yediklerini gördü. Tervy de açtı, zira Belingen'in çantasından kurutulmuş sığır eti aşırmıştı. Belingen kızı yakalamış ve kulaklarına vurmuştu. Tervy de aniden başparmağını çobanın gözüne soktuğunda, Belingen öfkeyle gürleyerek bıçağına yönelmişti.</p>

  <p class="p57">"Bırak onu," dedi Sturm. Belingen kendini yaklaşık bir metrelik cilalanmış çeliğe bakarken buldu.</p>

  <p class="p57">"O çapulcu neredeyse gözümü çıkartıyordu!" dedi.</p>

  <p class="p57">"Onu bir güzel yumrukladın. Bu seni tatmin etmeli– yoksa şimdi de kızlarla mı dövüşeceksin?"</p>

  <p class="p57">Sturm kızı erzak arabalarına götürmeye ve yiyecek olarak neler bulabileceğine bakmaya karar vermişti. Tervy'nin atkuyruğu şeklindeki saçından akan sular, Sturm'ü takip ederken sırtına damlıyordu.</p>

  <p class="p57">"Demirderi gerçekten parayla yemek mi alacak?" dedi kız, inanamayarak.</p>

  <p class="p57">"Tabii ki, ben çalmam," dedi Sturm.</p>

  <p class="p57">"O kadar paran var?"</p>

  <p class="p57">"O kadar değil," dedi Sturm. "Zengin değilim."</p>

  <p class="p57">"Bunu anladım. Zengin adam hep çalar," dedi Tervy. Sturm kızın bu pervasız demecine gülümsemek zorunda kalmıştı. Birden son zamanlarda ne kadar çok gülümsediğini farketti.</p>

  <p class="p57">Sturm, Abanasinya topluluğunun Palanthas'a gittiğini öğrenmişti. Kiralanmış atlıların yanında paralı askerler, bir kadın falcı, yaşlıca bir deri işlemecisi ve onun çırağı vardı. Sturm bir süre onlarla Solace hikayelerini paylaşmıştı, sonra ipe dizilmiş kuru elmalar, bir miktar kuru üzüm ve üzerinde dumanlar tüten bir tavuk gelmişti. Bu güzel yiyecekler için Sturm, Gül Şövalyesi'nden kalan cüzdandan yirmi bakır çıkartıp vermişti. Bu bütün çobanların maaşlarının toplamından da fazlaydı.</p>

  <p class="p57">Tervy, Sturm'ün etrafında yemeğe ulaşmak için adeta dansetmişti. Elmalar onu ilgilendirmiyordu, asıl istediği şey tavuktu.</p>

  <p class="p57">Sturm kuru üzümlerin durduğu bezi açtı.</p>

  <p class="p57">"Ne bu?" dedi Tervy, yüzüne tavuk yağı bulaşmıştı.</p>

  <p class="p57">"Kuru üzüm," dedi Sturm. "Kurutulmuş üzümler. Biraz dene."</p>

  <p class="p57">Tervy bir avuç dolusu kuru üzümü ağzına attı. "Hmm, tatlı."</p>

  <p class="p57">Üzümleri etrafa saçarak, avucundakileri bitirdi. Ve bir avuç daha almak için uzandı. "Hepsini yiyor musun?" dedi, gözlerini açarak.</p>

  <p class="p57">"Hayır," dedi Sturm. "Eğer medeni bir tavırda yersen hepsini alabilirsin. Bunun gibi." Sturm dört tane kuru üzüm aldı, onları sol elinin içine koydu ve üzümleri sadece sağ eliyle yedi. Ağzı merakla açılmış olan Tervy, Sturm'ün hareketlerini dikkatle izledi, ama iş kuru üzümleri elinden ağzına götürmeye geldiğinde bundan pek hoşlanmamıştı.</p>

  <p class="p57">"Çok yavaş!" derken, kız üzümlerin hepsini bir anda ağzına tıkıvermişti.</p>

  <p class="p57">Sturm kızın bileğini aşağı çekti. "Böyle davranmayı bıraktığında, insanlar da sana bir vahşi gibi davranmayı bırakırlar," dedi. "Şimdi sana gösterdiğim şekilde yap." Bu sefer kız tamamen doğru bir şekilde yaptı.</p>

  <p class="p57">"Sen her zaman böyle mi yersin," dedi Tervy.</p>

  <p class="p57">"Öyle," dedi Sturm.</p>

  <p class="p57">"Ah," diye bağırdı bilmişce. "Sen büyük adam. Kimse senin yemeği çalmaz. Ben küçük, kimse benim yemeği çalmasın diye hızlı yer."</p>

  <p class="p57">"Burada kimse yemeğini elinden almaz. Acele etme ve keyfini çıkar." Yemeklerini bitirdiklerinde, çoban kampına geri döndüler. Tervy, Sturm'e korku ve eğlenceyle karışık bir bakış attı.</p>

  <p class="p57">Onthar, Vingaard Kalesi'ne varmaya sadece iki gün kaldığını duyurmuştu. Sığırlar satıldığında her adamın maaşı ödenecek ve eğer isterse başka bir sürü nakli için anlaşma yapılacaktı.</p>

  <p class="p57">Bunu reddeden bir tek Sturm olmuştu. "Kuzeyde yapacak başka işlerim var," diye açıklama yaparken, Frijje ona işlerinin ne olduğunu sordu. "Babamı arıyorum."</p>

  <p class="p57">"Oh? Adı ne?" diye sordu Onthar.</p>

  <p class="p57">"Angriff Brightblade." Çobanlardan hiçbiri bu açıklama karşısında konuşmadı. Bir ara Sturm'ün arkasında duran Belingen konuşmak için ağzını açtıysa da, son anda söylemekten vazgeçmişti.</p>

  <p class="p57">"Umarım onu bulursun," dedi Onthar. "Sığırları gütme ve kılıç kullanmada iyisin. Ancak bizler yontulmuş sırıktan başka kılıç bilmeyiz."</p>

  <p class="p57">"Teşekkür ederim, Onthar," dedi Sturm. "Yol arkadaşları yolculuğu kısaltıyor."</p>

  <p class="p57">Tervy, Sturm'ün yanında kollarını bacaklarının üstünde kavuşturmuş bir şekilde otururken, Frijje'nin flütüyle çıkarttığı neşeli melodiler onu büyük bir şaşkınlığa uğratmıştı. Onun bu ilgisini gören Frijje flütünü kıza uzattı. Tervy de Frijje'nin yaptığı gibi son delikleri tutarak çalmaya başladı, ama çıkarttığı tek ses belirsiz ve melodik olmayan hırıltılardı. Flütü tekrar Frijje'ye uzattı.</p>

  <p class="p57">"Büyü," dedi Tervy.</p>

  <p class="p57">"Hayır, kızım. Sadece beceri." Çoban flütün ağzındaki tozu sildi ve hızlı ama hüzünlü bir şarkı çalmaya başladı.</p>

  <p class="p57">"Parmaklarını zeki bir adam gibi hareket ettiriyorsun," diye belirtti kız.</p>

  <p class="p57">"İstediğine inan." Frijje sırtüstü yattı ve yavaş ritimli bir türkü çalmaya başladı.</p>

  <p class="p57">Sturm başını yere koydu, ancak Tervy, Frijje'yi seyretmeye devam ediyordu.</p>

  <p class="p57">Bunu takip eden günlerde, Tervy'nin lisanı dramatik bir şekilde gelişmişti. Sturm'e halkı arasında hiç kimsenin reislerinden izin almadan konuşamadığını, bu yüzden de herkesin kesik, kısa cümleler kurduğunu söyledi. Kız, Ortak Lisan'ı da bir gözcü olmak için öğrenmişti. Tervy'nin çapulcu çetesi Onthar'ın sürüsüne saldırmadan önce onları sekiz saat boyunca gizlice izlemişti.</p>

  <p class="p57">"Senin kılıcın olduğunu bilmiyorduk," dedi Tervy. "Eğer bilsek– bilmiş olsaydık, başka bir plan uygulardık."</p>

  <p class="p57">"Mesela?"</p>

  <p class="p57">Kız sırıttı. "İlk önce sana saldırırdık."</p>

  <p class="p57">Bu konuşmalar Sturm sürüyü ilerletip. Tervy de onun arkasından atla giderken geçmişti. Esnek Tervy bütün gün sert eyer üzerinde oturmaktan hiç yıpranmıyordu. Ve akşam olup ortak kazan çıkartıldığında, Sturm'ün çizmelerini, kılıcını ve kılıç kuşağını temizleyip parlatarak onun yemeğinin bir kısmını hak etmiş oluyordu.</p>

  <p class="p57">"Bir asilzade seçmişsin," dedi Belingen, kız Sturm'ün çizmelerini koyun derisiyle ovarken.</p>

  <p class="p57">"Umh, ve bir ya da iki sene sonra soğuk gecelerde iyi bir yoldaş olacak," diye ekledi Ostimar sırıtarak.</p>

  <p class="p57">"Neden bu kadar beklesin ki?" dedi Rorin. Çobanlar vahşice kahkahalar attılar.</p>

  <p class="p57">"Ne demek istiyorlar?" diye soru Tervy.</p>

  <p class="p57">"Boşver," dedi Sturm. Bütün o kabalığına karşı, Tervy tamamıyla masumdu ve Sturm de onun değişmesi için ortada hiçbir neden görmüyordu.</p>
</body>
</html>
