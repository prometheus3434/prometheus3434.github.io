<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />

  <title></title>
</head>

<body>
  <h2>111</h2>

  <p>Milne Buzul Katmanı'nda hava yatışmıştı ve habiküre sakindi. Buna rağmen NASA Müdürü Lawrence Ekstrom uyumaya çalışmamıştı bile. Vaktini, saatlerce tek başına habiküreyi arşınlayarak, göktaşının çıkartıldığı deliğe bakarak ve kömürleşmiş dev taşın çentiklerinin üstünde gezdirerek geçirmişti.</p>

  <p>Sonunda kararını vermişti.</p>

  <p>Şimdi habikürenin GTH konteynerindeki video telefonun önünde oturmuş, Birleşik Devletler Başkanı'nın gözlerine bakıyordu. Zach Herney'nin üstünde bir bornoz vardı ve hiç de eğleniyormuş gibi görünmüyordu.</p>

  <p>Ekstrom, söylemek zorunda olduklarını Başkan duyduğunda, bundan çok daha az eğleneceğini biliyordu.</p>

  <p>Ekstrom konuşmasını bitirdiğinde, Herney'nin yüzünde huzursuz ifade vardı. Sanki hâlâ duyduklarını doğru anlayamayacak kadar uykulu olduğunu düşünüyormuş gibi.</p>

  <p>Herney, "Dur biraz," dedi. "Yanlış anlaşma oldu galiba. Sen bana önce NASA'nın bu göktaşı koordinatlarını acil bir telsiz iletisinden duyduğunu mu söyledin? Ve sonra da göktaşını KYYT bulmuş gibi mi yaptı?"</p>

  <p>Karanlıkta konuşmadan duran Ekstrom, bu kâbustan uyanmayı diliyordu.</p>

  <p>Anlaşılan o ki, sessizlik Başkan'a iyi çağrışımlar yapmamıştı. "Tanrı aşkına Larry, bana bunun doğru olmadığını söyle!"</p>

  <p>Ekstrom'un ağzı kurudu. "Göktaşı bulundu Sayın Başkan. Burda asıl mesele bu."</p>

  <p>"Bana bunun doğru olmadığını söyle dedim!"</p>

  <p>Sessizlik Ekstrom'un kulaklarında şiddetini arttırarak keskin bir çınlamaya dönüştü. Kendi kendine, ona söylemeliydim, dedi. Daha da kötüye gidecek. "Sayın Başkan, KYYT başarısızlığı kamuoyu yoklamalarında sizi bitiriyordu efendim. Buza saplanmış büyük bir göktaşından bahsedilen telsiz iletisini yakaladığımızda, yeniden mücadeleye dönmek için bir fırsat diye düşündük."</p>

  <p>Herney'nin sesi şaşırmış gibiydi. "KYYT keşifte bulunmuş gibi yaparak mı?"</p>

  <p>"KYYT kısa süre sonra çalışmaya başlayacaktı ama seçimlere yetişmezdi. Kamuoyu yoklamaları kötüye gidiyordu ve Sexton, NASA'yı yerden yere vuruyordu, bu yüzden..."</p>

  <p>"Delirdin mi! Bana yalan söyledin Larry!"</p>

  <p>"Şans yüzümüze gülüyordu efendim. Değerlendirmeye karar verdim. Göktaşını keşfeden Kanadalının telsiz iletisini dinledik. Fırtınada öldü. Göktaşının orda olduğunu başka kimse bilmiyordu. KYYT o bölgenin yörüngesindeydi. NASA'nın bir zafere ihtiyacı vardı. Koordinatlar elimizdeydi."</p>

  <p>"Bana bunu neden şimdi anlatıyorsun?"</p>

  <p>"Bilmeniz gerektiğini düşündüm."</p>

  <p>"Sexton öğrenirse bu bilgiyle neler yapar, hiç düşündün mü?"</p>

  <p>Ekstrom düşünmemeyi tercih etti.</p>

  <p>"Tüm dünyaya NASA'nın ve Beyaz Saray'ın Amerikalılara yalan söylediğini anlatır! Ve biliyor musun ne, haklı da olur!"</p>

  <p>"Siz yalan söylemediniz efendim, ben söyledim. Ve eğer gerekirse istifa ederim..."</p>

  <p>"Larry, asıl noktayı kaçırıyorsun. Başkanlığımı gerçekler ve dürüstlük üstüne kurdum. Lanet olsun! Bu gece gerçekti: Onurluydu. Şimdi tüm dünyaya yalan söylediğimi öğreniyorum!"</p>

  <p>"Küçük bir yalan efendim."</p>

  <p>Burnundan soluyan Herney, "Öyle bir şey yoktur Larry," dedi.</p>

  <p>Ekstrom küçük odanın üstüne geldiğini hissetti. Başkan'a anlatılacak daha çok şey vardı ama Ekstrom bunların sabaha kadar beklemesi gerektiğini anlıyordu. "Sizi uyandırdığım için üzgünüm efendim. Bilmeniz gerektiğini düşündüm."</p>

  <p>Şehrin öbür ucunda, Sedgewick Sexton konyağından bir yudum daha aldı ve artan bir huzursuzlukla dairesinde gezindi.</p>

  <p>Gabrielle hangi cehennemde?</p>
</body>
</html>
