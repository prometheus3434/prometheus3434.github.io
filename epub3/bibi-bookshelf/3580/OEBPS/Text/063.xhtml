<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />

  <title></title>
</head>

<body>
  <h2>61</h2>

  <p>Nükleer denizaltı Charlotte beş gündür Kuzey Buz Denizi'ndeydi. Orada bulunuşu son derece gizli tutuluyordu.</p>

  <p>Bir Los Angeles-sınıfı denizaltı olan Charlotte "dinlemek ama duyulmamak" üzere tasarlanmıştı. Kırk iki tonluk türbin motorları, titreşimlere yol açmamak için askıya alınmıştı. Gizli ve sessiz ilerlemesi gerektiği halde LA-sınıfı denizaltı ardında, sudaki tüm keşif denizaltılarından daha büyük bir iz bırakıyordu.</p>

  <p>Burundan kıça 108 metre gelen gövde NFL futbol sahasına yerleştirilse, her iki kaleyi de delip geçerdi.</p>

  <p>ABD Deniz Kuvvetleri'nin ilk Hollanda-sınıfı denizaltısından yedi kat uzun olan Charlotte, tamamen daldığında 6927 ton su ile yer değiştiriyor ve otuz beş deniz mili hızla seyredebiliyordu.</p>

  <p>Geminin normal seyir derinliği, yukarıdaki sonar yansımaları bozarak denizaltının radarda görünmemesini sağlayan doğal ısı derecesi termoklinin hemen altındaydı. 148 kişilik mürettebat ve azami elli metre dalış derinliğiyle gemi, Birleşik Devletler Deniz Kuvvetleri'nin en gelişmiş denizaltısı ve okyanus deviydi.</p>

  <p>Buharlaşan elektroliz oksijen sistemi, iki nükleer reaktörü ve mühendislik harikası donanımı sayesinde, hiç yüzeye çıkmadan dünya etrafında yirmi bir tur dönebilirdi. Çoğu gemide olduğu gibi mürettebat dışkısı otuz kiloluk bloklar halinde sıkıştırılarak okyanusa boşaltılıyordu; bu dev dışkı bloklarına şakayla "balina boku" denirdi.</p>

  <p>Sonar odasındaki osilatör ekranının karşısında oturan teknisyen dünyadaki en iyilerden biriydi. Beyni, ses ve dalga biçimlerinin bir sözlüğü gibiydi. Düzinelerce Rus denizaltı pervanesinin, yüzlerce deniz canlısının ve hatta Japonya kadar uzaklardan gelen sualtı volkanlarının sesini ayırt edebilirdi.</p>

  <p>Ama şu anda yavan ve tekrarlayan bir yankıyı dinliyordu. Kolaye anlaşıldığı halde beklenmedik bir sesti.</p>

  <p>Kulaklığını katalog asistanına uzatarak, "Kulaklıklarıma gelen sese inanmayacaksın," dedi.</p>

  <p>Kulaklığı başına geçiren asistanı inanamayan bir ifadeyle bakıyordu, "Tanrım. Gün gibi ortada. Ne yapacağız?"</p>

  <p>Sonar teknisyeni, kaptanı aramak üzere telefona sarılmıştı bile.</p>

  <p>Denizaltı kaptanı sonar odasına geldiğinde teknisyen, hoparlörü açarak sonardan gelen sesleri dinletti.</p>

  <p>Kaptan ifadesiz bir yüzle dinledi.</p>

  <p>PAT. PAT. PAT.</p>

  <p>PAT... PAT... PAT...</p>

  <p>Daha yavaş. Daha yavaş. Ses düzeni ağırlaşıyor, hafifliyordu.</p>

  <p>Kaptan, "Koordinatlar nedir?" diye sordu.</p>

  <p>Teknisyen sesini düzeltti. "Doğrusu efendim, yüzeyden geliyor, sancağınn üç mil uzağından."</p>
</body>
</html>
