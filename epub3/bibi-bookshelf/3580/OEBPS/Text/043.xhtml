<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />

  <title></title>
</head>

<body>
  <h2>41</h2>

  <p>Göktaşının çıkartıldığı deliğin başında Tolland, Rachel ve Corky'yle birlikte duran Norah Mangor, çukurun zifiri karanlığına bakıyordu.</p>

  <p>"Mike," dedi. "Akıllısın ama delisin. Burda biyolüminesan falan yok."</p>

  <p>Tolland şimdi videoya çekmediğine yanıyordu; Corky, Norah ili Ming'i aramaya gittiğinde biyolüminesan sönmeye başlamıştı. Birkaç dakika içinde tüm parıldama durmuştu. Tolland suya başka bir buz parçası fırlattı ama hiçbir şey olmadı. Yeşil sular sıçramamıştı.</p>

  <p>Corky, "Nereye kayboldular?" diye sordu.</p>

  <p>Tolland'ın iyi bir fikri vardı. Biyolüminesan -doğadaki en zeki savunma mekanizmalarından biri-baskı altındaki planktonlar için doğal bir tepkiydi. Daha büyük organizmalar tarafından tüketileceğini sezen planktonlar, ilk saldırganları korkutacak daha büyük yırtıcıları çekme ümidiyle yanıp sönerdi. Bu kez bir çatlaktan giren planktonlar birdenbire kendilerini tatlı su ortamında bulmuş ve tatlı su onları yavaşça öldürürken panikle biyolüminesansa başlamışlardı. "Sanırım öldüler."</p>

  <p>Norah, "Bence öldürüldüler," diye dalga geçti. "Paskalya tavşanı gelip onları yedi."</p>

  <p>Corky öfkeyle ona baktı. "Işıldamayı ben de gördüm Norah."</p>

  <p>"LSD almadan önce mi aldıktan sonra mı?"</p>

  <p>Corky, "Bu konuda neden yalan söyleyelim?" diye sordu.</p>

  <p>"Erkekler yalan söyler."</p>

  <p>"Evet, kadınlarla yatmak için, ama biyolüminesan planktonlar hakkında asla yalan söylemezler."</p>

  <p>Tolland içini çekti.</p>

  <p>"Norah, buzun altındaki okyanuslarda planktonların yaşadığını bildiğine eminim."</p>

  <p>Norah öfkeyle, "Mike," dedi. "Lütfen bana işimi anlatma. Kuzey Kutbu'nda ki buz katmanlarında iki yüzden fazla diyatom türü yaşar. On dört ototrofik nanokamçıhlar, yirmi heterotrof kamçılı, kırk heterotrof çift kirpikli ve çok-kıllılar, çiftayaklılar, kürekayaklılar, krill'lerle balıklar da dahil olmak üzere, sürüyle çokhücreli türü. Başka sorusu olan var mı?"</p>

  <p>Tolland suratını asmıştı. "Demek ki Kuzey Kutbu faunasını benden daha iyi biliyorsun ve altımızda pek çok yaşam türü olduğu konusunda hemfikiriz. O zaman neden biyolüminesan planktonlar gördüğümüzden şüpheleniyorsun?"</p>

  <p>"Çünkü Mike, bu çukur sımsıkı <i>kapalı.</i> Kapalı bir tatlı su ortamı. Buraya hiçbir okyanus planktonu giremez!"</p>

  <p>Tolland, "Ben suda tuz tadı aldım," diye ısrar etti. "Çok az ama var. Buraya bir şekilde tuzlu su giriyor."</p>

  <p>Norah şüpheci bir tavırla, "Peki," dedi. "Tuz tadı aldın. Ter içindeki parkanın kolunu yaladın ve KYYT yoğunluk taramalarıyla on beş nüve örneğinin yanlış olduğuna karar verdin."</p>

  <p>Tolland ispatlamak için parkasının ıslak kolunu uzattı.</p>

  <p>"Mike, lanet ceketinin kolunu yalamayacağım." Deliğe baktı.</p>

  <p>"Peki sözde plankton sürülerinin neden bu sözde çatlağa girdiklerini sorabilir miyim acaba?"</p>

  <p>Tolland cesurca, "Isı olabilir mi?" dedi. "Isı pek çok deniz canlısını etkiler. Göktaşını çıkartırken onu ısıttık. Planktonlar içgüdüsel olarak delikteki daha sıcak ortama çekilmiş olabilirler."</p>

  <p>Corky başını salladı. "Kulağa mantıklı geliyor."</p>

  <p>"Mantıklı mı?" Norah gözlerini devirdi. "Biliyor musunuz, ödüllü fizikçiyle, dünyaca ünlü bir okyanus bilgini için oldukça kalın kafalı tiplersiniz. Acaba hiç aklınıza geldi mi, bir çatlak olsa bile -ki sizi temin ederim yok- deniz suyunun bu kuyuya girmesine fiziksel açıdan imkân ihtimal yok."</p>

  <p>Acınaklı bir küçümsemeyle onlara baktı.</p>

  <p>Corky, "Ama Norah..." diye başlayacak oldu.</p>

  <p>"Beyler! Burda deniz seviyesinin <i>üstündeyiz."</i> Ayağını buza vurdu. "Alo? Bu buz kütlesi denizden otuz metre yukarıda. Bu buz katmanının sonundaki büyük uçurumu hatırlıyor musunuz? Okyanustan daha yukardayız. Eğer bu havuza ilerleyen bir çatlak varsa, suyun kuyudan <i>dışarı</i> akması lazım, içeri değil. Buna yerçekimi denir."</p>

  <p>Tolland ile Corky birbirlerine baktılar.</p>

  <p>Corky, "Kahretsin," dedi. "Bunu düşünmemiştim."</p>

  <p>Norah eliyle su dolu havuzu gösterdi. "Ayrıca su seviyesinin hiç değişmediğini fark etmiş olmalısınız."</p>

  <p>Tolland kendini aptal gibi hissediyordu. Norah kesinlikle haklıydı. Eğer bir çatlak varsa suyun <i>dışarı</i> akması gerekiyordu, içeri değil. Tolland bundan sonra ne yapacağını düşünerek uzunca bir süre sessizce ayakta durdu.</p>

  <p>"Pekâlâ." Tolland içini çekti. "Görünüşe bakılırsa çatlak teorisi mantığa aykırı. Ama suda biyolüminesan gördük. Çıkarılacak tek sonuç bunun kapalı bir ortam olmadığı. Buz tarihlendirme verilerinin buzulun bütünlüğü önermesine dayandığını biliyorum ama..."</p>

  <p>"Önerme mi?" Norah'nın son derece rahatsızlık duyduğu belli oluyordu.</p>

  <p>"Bunlar sadece <i>benim</i> verilerim değil Mike, unuttun mu? NASA da aynı sonuçlara vardı. <i>Hepimiz</i> buzulun tek parçalılığını teyit ettik. Çatlak yok."</p>

  <p>Tolland kubbenin diğer tarafında basın konferansı verilecek bölüm etrafında toplanmış kalabalığa baktı. "Her ne oluyorsa, samimiyetle söylüyorum, sanırım müdüre bildirmemiz gerekecek ve..."</p>

  <p>"Tam saçmalık!" Norah öfkeyle tıslıyordu.</p>

  <p>"Bu buzul katmanının hiç bozulmamış olduğunu söylüyorum. Tuz tadı alındı veya saçma sapan halüsinasyonlar görüldü diye nüve verilerimin sorgulanmasına izin veremem" Hışımla yakınlardaki bir araç gereç bölümüne gitti ve bazı aletler almaya başladı.</p>

  <p>"Doğru düzgün su örneği alıp burda tuzlusu plankttonu olmadığını size göstereceğim... ölü ya da diri!"</p>

  <p>Norah erimiş havuzdan su örneği almak için iple steril bir pipet uzatırken, Rachel ile diğerleri onu seyretti. Norah, minyatür teleskopu andıran minik bir aletin içine birkaç damla akıttı. Ardından aleti, kubbenin diğer tarafından yayılan ışığa doğru tutarak mercekten baktı. Saniyeler geçmeden lanet okumaya başlamıştı.</p>

  <p>"Aman Tanrım!" Aleti sallayan Norah bir kez daha baktı. "Lanet olsun Bu refraktometre bozulmuş olmalı!"</p>

  <p><i>Corky</i> sevinerek, "Tuzlu su mu?" diye sordu.</p>

  <p>Norah kaşlarını çattı. "Kısmen. Yüzde üç deniz suyu içerdiğini gösteriyor ki bu kesinlikle imkânsız.</p>

  <p>Bu buzul bir kar yığını. Saf tatlı sudan oluştu. Hiç tuz olmamalı." Norah örneği yakınındaki bir mikroskoba götürerek inceledi. Homurdanıyordu.</p>

  <p>Tolland, "Plankton mu?" diye sordu.</p>

  <p><i>"G. Polihedra"</i> derken sesi artık yatışmıştı. "Biz buzul uzmanlarının buz katmanları altındaki okyanuslarda sıkça rastladığı bir plankton türü." Omzunun üstünden Tolland'a göz attı.</p>

  <p>"Ölmüşler. Yüzde üç tuzzlu su içeren bir ortamda yaşayamadıkları anlaşılıyor."</p>

  <p>Dördü, derin kuyunun yanında bir süre sessizce durdular. Rachel, bu çelişkinin buluş açısından ne anlam ifade ettiğini anlamaya çalışıyordu. Göktaşının açtığı ufuklarla kıyaslandığında bu çıkmaz çok ufak görünüyordu, ama yine de bir istihbarat uzmanı olan Rachel, bundan çok daha küçük sorunlar yüzünden nice teorilerin suya düştüğünü görmüştü.</p>

  <p>"Burda neler oluyor?" Ses uğultuyu andırıyordu.</p>

  <p>Herkes başını kaldırıp baktı. Karanlığın içinden NASA müdürünün kaba saba silueti belirdi.</p>

  <p>Tolland, "Havuzdaki suyla ilgili küçük bir tereddüdümüz var," dedi. "Çözmeye çalışıyoruz."</p>

  <p>Corky adeta neşe içindeydi. "Norah'nın buz verileri hapı yuttu."</p>

  <p>Norah, "Bir tarafımı ye," diye fısıldadı.</p>

  <p>Müdür kalın kaşlarını çatarak yanlarına yaklaştı. "Buz verilerinin nesi varmış?"</p>

  <p>Tolland kararsız bir edayla içini çekti. "Göktaşının çıkartıldığı havuzda yüzde üç oranında tuzlu suya rastladık, ki bu da göktaşının hiç bozulmamış tatlı su buzulunda saklı kaldığı buzul bilim raporuyla çelişiyor." Durdu. "Ayrıca planktonlar da var."</p>

  <p>Ekstrom kızmış gibiydi. "Bu elbette imkânsız. Bu buzulda hiç çatlak yok. KYYT taramaları bunu doğruluyor. Bu göktaşı tek parça halindeki buz yatağında gömülüydü."</p>

  <p>Rachel, Ekstrom'un haklı olduğunu biliyordu. NASA'nın yoğunluk taramalarına bakılacak olursa buz katmanı taş gibi sağlamdı. Göktaşının! her tarafı onlarca metre donmuş buzulla örtülüydü. Hiç çatlak yoktu. Rachel yoğunluk taramalarının nasıl yapıldığını hayal etmeye çalışırken, garip bir düşünceye kapıldı...</p>

  <p>Ekstrom, "Ayrıca," diyordu. "Dr. Mangor'ın nüve örnekleri buzulun bütünlüğünü teyit etti."</p>

  <p>Refraktometreyi masanın üstüne vuran Norah, "Kesinlikle!" dedi.</p>

  <p>"Çift teyit. Buzda hiç çatlak çizgisi yok. Bu yüzden tuz ve plankton için b i r açıklama bulamıyoruz."Sesindeki yürekliliğe kendi bile şaşıran Rachel, "Doğrusunu isterseniz dedi. "Başka bir ihtimal var." Ani bir ilhamla, en akla gelmeyecek hatıraları canlanmıştı. Şimdi herkes dönmüş ona bakıyordu. Gözlerinde aşikâr bir kuşku ifadesi vardı.</p>

  <p>Rachel gülümsedi. "Tuz ve planktonun son derece mantıklı bir açıklaması var." Tolland'a iğneleyici bir bakış fırlattı. "Ve samimi olmak gerekirse Mike, senin aklına nasıl gelmediğine şaşırdım."</p>
</body>
</html>
