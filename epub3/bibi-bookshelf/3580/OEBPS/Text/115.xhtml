<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />

  <title></title>
</head>

<body>
  <h2>113</h2>

  <p>Michael Tolland, Triton'ın arkasına saklanmak için onu kolundan çekinceye kadar Rachel'ın yaralandığını fark etmemişti. Rachel'ın yüzündeki katatonik ifadeden acının farkında olmadığını anladı. Onu sabitleştirdikten sonra, Corky'yi bulmak üzere arkasını döndü. Astrofızikçi dehşet dolu gözlerle, güvertede yanlarına doğru sürünerek ilerliyordu.</p>

  <p>Saklanacak yer bulmalıyız, diye düşünen Tolland, az önce olanların dehşetini henüz tam manasıyla kavrayamamıştı. Gözleri içgüdüsel olarak üst güvertelerde gezindi. Köprüye çıkan merdivenlerin hepsi açıktaydı ve köprünün kendisi de cam bir kutudan oluşuyordu; havadan bakıldığında şeffaf bir hedef merkezi. Yukarı çıkmak intihardı, ki bu da geriye tek bir seçenek bırakıyordu.</p>

  <p>Kısa bir süre için Tolland, herkesi suyun altına indirip, mermilerden uzaklaştırma düşünces'ine kapılarak, Triton denizaltısına umut dolu gözlerle baktı.</p>

  <p>Saçma. Triton sadece bir kişilikti ve güvertedeki iner tip kapıdan vincin dokuz metre aşağıdaki suya indirilmesi on dakika sürüyordu. Ayrıca uygun biçimde şarj edilmemiş bataryalar ve kompresörle inmek, denizde ölüm demekti.</p>

  <p>Corky korku dolu bir sesle, "Geliyorlar!" diye bağırırken gökyüzünü işaret etti.</p>

  <p>Tolland başını kaldırıp bakmadı bile. Alüminyum bir rampanın alt güvertelere indiği bölmeyi gösterdi.</p>

  <p>Corky'nin cesaretlendirilmeye ihtiyacı yoktu. Başını aşağıda tutarak, açıklığa doğru kaçtı ve aşağılara inerek kayboldu. Sıkıca Rachel'i belinden kavrayan Tolland, onu takip etti. Helikopter geri dönüp, mermi yağdırırken, ikisi alt güvertelere doğru görünürden kaybolmuşlardı.</p>

  <p>Tolland, Rachel'ın rampadan aşağıdaki asılı platforma inmesine yardim etti. Aşağı vardıklarında Rachel'ın vücudunun kaskatı kesildiğini hissetti. Seken bir mermiyle vurulmuş olmasından endişelenerek ona döndü.</p>

  <p>Yüzünü gördüğünde, bunun başka bir şey olduğunu fark etti. Onun taşlaşmış bakışlarını takip ettiğinde, ne olduğunu hemen anladı.</p>

  <p>Hareketsiz duran Rachel'ın bacakları kıpırdamayı reddediyordu. Bakışlarını, altındaki garip dünyaya dikmişti.</p>

  <p>SWATH tasarımından ötürü Goya'nın tekne kısmı yoktu. Bunun yerine dev bir katamaranda olduğu gibi destek elemanları vardı. Hiddetli denizden dokuz metre yukarıdaki açıklığın üstünde asılı duran, ızgara dar bir köprünün üstüne inmişlerdi. Güvertenin altından yankılanan ses burada sağır edici seviyedeydi.</p>

  <p>Rachel'ın dehşetini daha da arttıran, geminin hâlâ açık duran sualtı projektörlerinin, aşağıdaki okyanusun derinliklerine yeşilimsi bir aydınlık vermesiydi.</p>

  <p>Sudaki altı yedi hayaletimsi silüete bakıyordu. Dev çekiçbaşlı köpekbalıklarının uzun gölgeleri, akıntıya karşı yüzüyordu... sağa sola esneyen lastik gibi bedenler.</p>

  <p>Tolland'ın sesi kulaklarındaydı. "Rachel, her şey yolunda. Gözlerini karşıya dik. Tam arkandayım."</p>

  <p>Tolland'ın arkadan uzattığı elleri, korkuluğa yapışmış yumruklarını nazikçe ayırmaya çalışıyordu. Işte o anda Rachel, kolundan süzülen koyu kırmızı bir kan damlasının, ızgaraların arasından düştüğünü gördü.</p>

  <p>Denize doğru düşen damlayı gözleriyle takip etti. Suya çarptığını görmese de, güçlü kuyruklarıyla hep birlikte dönerek hücuma geçen çekiçbaşlıların, kudurgan bir telaşla diş ve yüzgeçlerinin birbirine karışması ona yetmişti.</p>

  <p>Gelişmiş ön beyin koku alma lopları... Kanın kokusunu bir mil öteden alırlar.</p>

  <p>Güçlü ve güven telkin edici sesiyle Tolland, "Gözlerini karşıya dik," dedi. "Tam arkandayım."</p>

  <p>Rachel şimdi onu ileri doğru yönlendiren ellerini kalçalarında hissediyordu. Altındaki açıklığa bakmadan köprünün üstünde yürümeye başladı. Yukarılardan gelen helikopterin pervane sesini duyabiliyordu.</p>

  <p>Sarhoş gibi köprünün üstünde sendeleyerek önlerinde yürüyen Corky, aradaki mesafeyi açmıştı.</p>

  <p>Tolland, ona seslendi. "Desteklerin sonuna kadar git Corky! Merdivenlerden aşağı!"</p>

  <p>Rachel artık nereye gittiklerini görebiliyordu. Ileride, bir dizi dönemeçli rampa aşağı iniyordu. Su seviyesinde, dar kum bankı gibi bir güverte Goya'nın boyunca uzanıyordu. Bu güverteden çıkıntı yapan, asılı küçük iskeleler, geminin altına kurulmuş küçük bir marinayı andırıyordu. Büyük bir tabelada şöyle yazıyordu:</p>

  <p>DALİŞ ALANİ</p>

  <p>Dalgıçlar Yüzeye Çıkabilir</p>

  <p>Teknelerin Dikkatine</p>

  <p>Rachel, Michael'ın onları yüzdürme niyetinde olmadığını tahmin ediyordu. Tolland, köprünün yanında duran telli bir dolabın önünde durduğunda korkusu büyüdü. Dolabın kapaklarını açınca, içinde asılı duran dalgıç kıyafetleri, şnorkeller, paletler, can yelekleri ve zıpkınlar görünmüştü. Rachel'ın itiraz etmesine fırsat kalmadan, uzanıp, bir fışek tabancası aldı. "Gidelim."</p>

  <p>Tekrar harekete geçmişlerdi.</p>

  <p>Ilerideki Corky, dönemeçli rampalara varmış ve yarı yola kadar gelmişti. "Görüyorum!" diye bağırdı.</p>

  <p>Çalkantılı suların üstünden gelen sesi neredeyse neşeliydi.</p>

  <p>Corky dar geçitte koştururken Rachel içinden, neyi görüyorsun, diye geçirdi. Rachel'ın tek görebildiği, köpekbalıklarıyla dolu okyanusun tehlikeli derecede yakınında höpürdemesiydi. Tolland ilerlemesi için ona dokununca, Corky'nin ne için bu kadar heyecanlandığını gördü. Aşağıdaki güvertenin sonunda, küçük bir motorbot bağlıydı. Corky, ona doğru koştu.</p>

  <p>Rachel sadece bakıyordu. Helikopterden motorbotla mı kaçacağız?</p>

  <p>Tolland, "Bir telsizi var," dedi. "Helikopterin yayın bozma sahasından yeterince uzaklaşabilirsek..."</p>

  <p>Rachel, onun diğer söylediklerini duymadı. Kanının donmasına neden olan bir şey gözüne ilişmişti.</p>

  <p>Titreyen parmağını uzatarak, "Çok geç diye geveledi. Işimiz bitti..."</p>

  <p>Tolland arkasını döndüğünde, her şeyin bir anda sona ereceğini anlamıştı.</p>

  <p>Siyah helikopter, mağara girişinden içeri bakan bir ejderha gibi, geminin arka ucunda iyice alçalmış, onlara bakıyordu. Tolland bir an için geminin ortasından doğruca üstlerine uçacağını sandı. Ama helikopter nişan alıp açıyla dönmeye başlamıştı.</p>

  <p>Tolland tüfek namlularının yönünü gözleriyle takip etti. Hayır!</p>

  <p>Motorbotun yanında çömelmiş, palamarı çözen Corky, helikopterin altındaki makineli tüfekler ateş püskürdüğünde, başını kaldırıp baktı.</p>

  <p>Corky vurulmuş gibi sendeledi. Telaşla, borda tirizinden botun içine atladı ve saklanmak için yere uzandı. Silahlar susmuştu. Tolland, Corky'nin botun içinde emeklediğini görebiliyordu. Sağ bacağının aşağı kısmı kana bulanmıştı. Kontrol panelinin altında çömelen Corky, anahtarı buluncaya kadar parmaklarını panelin üzerinde gezdirdi. Botun 250 hp Mercury motoru çalıştı.</p>

  <p>Bir saniye sonra, helikopterin burnunda, motorbotu hedefleyen kırmızı bir lazer ışını belirdi.</p>

  <p>Içgüdüleriyle hareket eden Tolland, elindeki tek silahla nişan aldı.</p>

  <p>Tetiği çektiğinde fişek tabancası tısladı ve göz kamaştırıcı bir ışık, geminin altından yatay bir eğri çizerek doğruca helikoptere yöneldi. Yine de Tolland, çok geç davrandığını sezdi. Fişek, helikopterin ön camına doğru yol alırken, helikopter kendi ışınını göndermişti. Füze fırladığı anda helikopter sertçe yön değiştirdi ve gelen fişekten kaçarak gözden kayboldu.</p>

  <p>Rachel'ı hızla aşağı çeken Tolland, "Dikkat et!" diye bağırdı.</p>

  <p>Corky'yi ıskalayan füze rotasından çıkıp, Rachel ile Tolland'ın dokuz metre aşağısındaki desteklere bindirdi.</p>

  <p>Kıyamet gibi bir ses çıkmıştı. Aşağıdan sular ve alevler püskürüyordu. Havaya saçılan metal parçacıkları, köprüye saçıldılar. Gemi sallanıp, hafifçe yana yatık yeni dengesini bulurken, metal metalin üstüne bindi.</p>

  <p>Duman dağıldığında Tolland, Goya'nın dört ana desteğinden birinin ciddi hasar aldığını gördü. Pontonu yalayan kuvvetli akıntı, desteği koparabilirdi. Aşağı güverteye inen spiral merdiven bir iple tutturulmuş gibi görünüyordu.</p>

  <p>Rachel'ı bu yöne doğru itekleyen Tolland, "Haydi!" diye bağırdı. Aşağı inmeliyiz!</p>

  <p>Ama çok geç kalmışlardı. Merdivenler bir çatırtıyla, hasarlı destekten koptu ve denize düştü.</p>

  <p>Geminin üstünde Kiowa helikopterinin kumandalarıyla başa çıkmaya çalışan Delta-Bir, kontrolü yeniden kazandı. Üstüne doğru gelen fişeğin ışığıyla geçici körlük yaşayınca, ani bir refleks hareketiyle kumanda kolunu yukarı çekmiş ve Hellfire füzesinin hedefi şaşırmasına neden olmuştu. Küfrederek geminin pruvasının üstüne gelip, aşağı inerek işini bitirmeye hazırlandı.</p>

  <p>Tüm yolcuları yok et. Idarecinin emri açıktı.</p>

  <p>"Lanet olsun! Bak!" Yan koltuktan seslenen Delta-Iki, camdan dışarıyı işaret ediyordu. "Sürat motoru!"</p>

  <p>Delta-Bir dönüp baktığında, Goya'dan uzaklaşıp karanlığa doğru zıplayarak ilerleyen, delik deşik olmuş bir Crestliner sürat motoru gördü.</p>

  <p>Bir karar vermesi gerekiyordu.</p>

  <p>Corky'nin kanlı elleri, denizi döven Crestliner Phantom 2100'ün dümenini kavradı. Maksimum hıza ulaşmak için gaz kelebeğini sonuna kadar itti. O ana kadar yakıcı acıyı fark etmemişti. Başını indirip baktığında, sağ bacağından kan fışkırdığını gördü. O an başı döndü. Dümene yaslanıp, arkasını dönerek Goya'ya bakarken, helikopterin kendisini takip etmesini diliyordu. Tolland ile Rachel köprüde kapana kısılınca, Corky, onlara ulaşamamıştı. Acil bir karar vermesi gerekmişti.</p>

  <p>Ayrıl ve savaşı kazan.</p>
</body>
</html>
