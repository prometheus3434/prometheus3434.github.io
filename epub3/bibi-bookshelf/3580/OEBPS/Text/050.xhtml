<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />

  <title></title>
</head>

<body>
  <h2>48</h2>

  <p>Rachel Sexton buzuldan aşağı gecenin kör karanlığına inerken içinin ürperdiğini hissediyordu.</p>

  <p>Zihninden sinir bozucu görüntüler geçiyordu... göktaşı, fosforışıl planktonlar, Norah Mangor'ın buz nüveleriyle ilgili bir hata yapması ihtimali.</p>

  <p>Onlara göktaşının tam üstünden ve her yanından buz nüveleri çıkardığını hatırlatan Norah, hiç bozulmamış tatlı su buzu, diye iddia etmişti.</p>

  <p>Buzulda plankton içeren tuzlu su yarıkları olsaydı, bunu mutlaka görürdü. Öyle değil mi? Yine de Rachel'ın sezgileri en basit çözüm konusunda diretiyordu. Bu buzulda donmuş planktonlar var.</p>

  <p>On dakika ve dört fişek sonra Rachel ile diğerleri habiküreden yaklaşık 250 metre uzaktaydı. Norah aniden durdu. Kuyu kazmak için mükemmel noktayı esrarengiz bir şekilde sezen, değnekle su arayan cadı sesiyle, "Burası," dedi.</p>

  <p>Rachel dönüp arkalarındaki yokuşa baktı. Habiküre karanlıkta gözden kaybolalı çok olmuştu ama en uzaktaki zayıf bir yıldız gibi yanıp sönen fişeklerin çizdiği hat, açıkça görülebiliyordu. Fişekler, titizlikle hesaplanmış pist gibi mükemmel bir düz çizgi oluşturuyorlardı. Rachel, Norah'nın becerilerinden etkilenmişti.</p>

  <p>Rachel'ın fişeklere hayranlıkla baktığını gören Norah, "Kızağın ön den gitmesine izin vermemizin bir başka nedeni," dedi. "Paten demirleri düz. Kızağı yerçekimine bırakıp müdahale etmezsek, düz bir çizgi halinde ilerlemeyi garantiye almış oluruz."</p>

  <p>Tolland, "Harika bir hile" dedi. "Keşke açık denizde de böyle bir şey yapılabilse."</p>

  <p>Aşağıdaki okyanusu düşünen Rachel, burası açık deniz, diye düşündü. Bir an için, en uzaktaki fişek dikkatini çekmişti. Görünürden kaybolmuştu. Sanki önünden geçen bir nesne yüzünden ışık engellenmişti.</p>

  <p>Ama kısa süre sonra ışık yeniden belirdi. Rachel aniden tedirginleşti. Rüzgâra karşı, "Norah," diye seslendi, "Burda kutup ayıları var mıydı?"</p>

  <p>Buzul uzmanı son fişeği hazırlıyordu. Onu ya duymadı ya da duymazdan geldi.</p>

  <p>Tolland, "Kutup ayıları fok balıklarını yer," diye seslendi. "Sadece yaşam alanlarına girildiği zaman insanlara saldırırlar."</p>

  <p>"Ama burası kutup ayılarının ülkesi, öyle değil mi?" Rachel hangi kutupta ayılar, hangisinde penguenler olduğunu hep karıştırırdı.</p>

  <p>Tolland, "Evet," diye bağırarak karşılık verdi. "Arktik ismi kutup ayısından gelir. <i>Arktos</i> ayının Yunancasıdır."</p>

  <p>Muhteşem. Rachel endişeyle karanlığa göz gezdirdi.</p>

  <p>Tolland, "Antarktika'da kutup ayısı yoktur," dedi. "Bu yüzden oraya anti-arktos denir."</p>

  <p>Rachel, "Teşekkürler Mike," diye seslendi. "Kutup ayılarıyla ilgili bu kadar konuşmak yeterli."</p>

  <p>Tolland kahkaha attı. "Haklısın. Üzgünüm."</p>

  <p>Norah son fişeği kara sapladı. Yine kırmızımsı ışığa boğulan dörtlü rüzgar geçirmez siyah tulumlarının içinde hayli şişkin görünüyordu.</p>

  <p>Fişekten yayılan ışık çemberinin ardında dünyanın geri kalan kısmı, siyah örtü ile kaplanmış gibi hiç görünmüyordu.</p>

  <p>Rachel ile diğerleri bakarken, Norah ayağını sıkıca bastı ve kızağı eğimden birkaç metre yukarı, durdukları yere döndürmek için dikkatle hareket etti. Sonra ipi sıkıca tutarak yere çömeldi ve eliyle kızağın frenlerini açtı; kızağı sabit tutmak için buza saplanan dört sivri çivi. Bunu yaptıktan sonra ayağa kalktı ve üstünü silkeledi. Belindeki ipler artık gevşek duruyordu. Norah, "Pekâlâ," diye bağırdı.</p>

  <p>"Işe başlama zamanı."</p>

  <p>Kızağın rüzgâraltı tarafına dolanan buzul uzmanı, ekipmanın üstündeki koruyucu tenteyi tutan kopçaları açmaya başladı. Norah'ya biraz sert davrandığını düşünen Rachel, arka kanadı çözmesine yardım etmek için yanına gitti.</p>

  <p>Başını aniden kaldıran Norah, "Tanrım, HAYIR!" diye bağırdı. "Bunu yapma!"</p>

  <p>Geri çekilen Rachel'ın aklı karışmıştı.</p>

  <p>Norah, "Rüzgârüstü tarafı asla çözme!" dedi. "Rüzgâr tulumuna döner. Bu kızak aerodinamik tünele kapılan şemsiye gibi uçar gider!"</p>

  <p>Rachel geriye adım attı. "Üzgünüm. Ben..."</p>

  <p>Norah öfkeliydi. "Sen ve uzay çocuğu burda olmamalıydınız."</p>

  <p>Rachel, hiç birimiz olmamalıydık, diye düşündü.</p>

  <p>Müdürün Corky ile Sexton'ı onlarla beraber göndermesine lanet okuyan Norah, amatörler, diye hayıflanıyordu. Bu palyaçolar yüzünden burada biri ölecek. Norah'nın o anda yapmak istediği en son şey bebek bakıcılığıydı.</p>

  <p>"Mike," dedi. "TAR'ı kızaktan çıkarmak için yardıma ihtiyacım var." Tolland onun Toprak Altı Radarı çıkarıp buza yerleştirmesine yardım etti. Aygıt, alüminyum bir gövdeye paralel bağlanmış üç minyatür kar küreme bıçağına benziyordu. Cihazın uzunluğu bir metreden fazla değildi ve bir akım zayıflatıcıyla kızaktaki bir deniz bataryasına kablolarla bağlıydı.</p>

  <p>Corky rüzgâra karşı, "Radar bu mu?" diye seslendi.</p>

  <p>Norah sessizce başını salladı. Toprak Altı Radar, deniz suyu buzunu KYYT'den daha iyi algılayacak donanıma sahipti. TAR vericisi, buza elektromanyetik enerji vuruşları gönderiyor ve bu vuruşlar, farklı kristal yapılarında farklı sekmeler yapıyordu. Saf tatlı su, yassı ve kısa kafesler biçiminde donuyordu.</p>

  <p>Deniz suyu ise sodyum içerdiğinden, iç içe geçmiş, veya çatallı kafes biçiminde donuyordu. Bu da sekme sayılarının azalmasına ve TAR vuruşlarının düzensiz olarak geri tepmesine neden oluyordu.</p>

  <p>Norah makineyi çalıştırdı.</p>

  <p>"Sesin yankılanmasından faydalanarak, deliğin etrafındaki buzulun bir nevi kesit kopyasını çıkaracağım," diye seslendi. "Makinenin iç donanımı buzulun kesitini çıkarıp yazılı çıktı verecek. Deniz buzu varsa gölge gibi görünecek."</p>

  <p>"Yazılı çıktı mı?" Tolland şaşırmışa benziyordu. "Burda yazdırabiliyormusun?"</p>

  <p>Norah, TAR'dan tentenin altındaki bir aygıta giden kabloyu işaret etti. "Yazdırmaktan başka çare yok. Bilgisayar ekranları bataryadan fazlasıyla harcıyor, bu yüzden buzul uzmanları verileri ısı aktarım yazıcılarında yazdırırlar. Renkler pek göz alıcı değil ama lazer toneri eksi yirmi derecenin altında kümeleniyor. Alaska'da bunu öğrenirken, acı bir ders aldım."</p>

  <p>Norah herkesin TAR'ın aşağı tarafında durmasını istedi. Bu sırada kendisi de vericiyi, üç futbol sahası uzaklıktaki göktaşı deliğinin etrafını tarayacak şekilde hazırlamaya koyuldu. Ama Norah gece karanlığında geldikleri yöne doğru bakınca hiçbir şey göremedi. "Mike, TAR vericisini gökktaşının olduğu yerle hizalamam gerekiyor ama bu fişek gözlerimi aldı. İşıktan kurtaracak kadar yukarı çıkacağım.</p>

  <p>Kollarımı fişeklerle aynı hizada tutacağım, sen de TAR'ın üstündeki ayarlamaları yap."</p>

  <p>Radar cihazının yanında diz çöken Tolland başını salladı. Norah meyilden yukarı habiküreye doğru hareket ederken, kramponlarını sıkıca basıp, rüzgâra karşı öne eğildi. Katabatik rüzgâr bu akşam tahmin ettiğinden çok daha kuvvetliydi ve bir fırtınanın yaklaştığını hissediyordu. Fark etmezdi. Birkaç dakika içinde buradaki işleri bitecekti. Haklı olduğumu görecekler. Norah habiküreye doğru yirmi metre tırmandı. Belindeki halat gerildiğinde, karanlığın tam kenarına varmıştı. Norah başını kaldırıp arkasındaki buzula baktı. Gözleri karanlığa alışırken, birkaç derece solundaki fişeklerin düz çizgisi yavaşça belirmeye başladı. Fişeklerle aynı hizaya gelinceye kadar yavaş yavaş kenara ilerledi. Ardından, vücudunu döndürüp kollarını pusula gibi uzatarak doğru vektörü gösterdi. "Şimdi aynı hizadayım!" diye seslendi.</p>

  <p>TAR vericisini ayarlayan Tolland, kolunu salladı. "Hazır!"</p>

  <p>Meyilden yukarı son bir kez bakan Norah, ışıklı dönüş yolu için şükretti. Ama bakarken tuhaf bir şey olmuştu. Bir an için, en yakın fişek sanki tamamen gözden kayboldu. Norah söndüğünden endişelenmek üzereyken fişek yeniden kendini gösterdi. Aksine emin olmasaydı, fişekle kendi arasından bir şey geçtiğini zannedebilirdi. Tabi ki orada kimse yoktu... elbette müdür suçluluk duyup, peşlerinden bir NASA ekibi göndermediyse. Nedense Norah'nın bundan şüphesi vardı. Büyük ihtimalle bir şey olmadığına karar verdi. Ani bir esinti, fişeği geçici bir süreliğine söndürmüş olabilirdi.</p>

  <p>Norah TAR'ın yanında döndü. "Hepsi hızada."</p>

  <p>Tolland omuzlarını silkti. "Sanırım öyle."</p>

  <p>Norah kızaktaki kontrol cihazının yanına gidip bir düğmeye bastı. TAR'dan tiz bir ses yükseldi ve sonra sustu. Norah, "Tamam," dedi. "Bitti."</p>

  <p>Corky, "Bu kadar mı?" diye sordu.</p>

  <p>"Şimdi hazırlık yapıyor. Asıl sonuçların çıkması bir saniye sürer."</p>

  <p>Kızağın üstündeki ısı aktarım yazıcısı vınlayıp, tıkırdamaya başlamıştı bile. Yazıcı, şeffaf bir plastik örtünün içindeydi ve ağır ağır kalın, kıvrık bir kâğıt çıkarıyordu. Norah cihazın yazdırmayı tamamlamasını bekledikten sonra elini plastiğin altına uzatıp çıktıyı aldı. Herkesin görebilmesi için çıktıyı fişeğin yanına götürürken, görecekler, diye düşünüyordu. Tuzlu su çıkmayacak.</p>

  <p>Herkes fişeğin yanında durup, çıktıyı eldivenleriyle sımsıkı kavrayan Norah'nın etrafına toplanmıştı. Derin bir nefes alıp, verileri incelemek için kâğıdı açtı. Kâğıttaki görüntü, dehşetle geri çekilmesine neden oldu.</p>

  <p>Gördüğüne inanmakta güçlük çeken Norah, "Ah, Tanrım!" dedi. Beklendiği üzere çıktıda, suyla dolu göktaşı deliğinin net bir kesiti görünüyordu. Ama Norah'nın görmeyi hiç beklemediği şey, çukurun içinde yüzen insan bedeni biçimindeki grimsi şekildi. Kanı donmuştu. "Ah Tanrım... delikte bir ceset var."</p>

  <p>Herkes hayret en susup kalmıştı.</p>

  <p>Ceset, dar havuzun içinde hayalet gibi baş aşağı yüzüyordu. Cesedin etrafında pelerin gibi dalgalanan esrarengiz bir hare vardı. Norah bu harenin ne olduğunu anlamıştı. TAR, kurbanın ağır paltosunun belli belirsiz uzantılarını algılamıştı, ki bu ancak uzun ve sık devetüyü olabilirdi.</p>

  <p>Fısıltıyla, "Bu... Ming," dedi. "Kaymış olmalı..."</p>

  <p>Norah Mangor delikte Ming'in cesedini görmenin, TAR çıktısında karşılaşacağı iki şoktan daha hafifi olacağını asla tahmin edemezdi. Gözlerini havuzun daha aşağısına kaydırdığında, başka bir şey gördü.</p>

  <p>Deliğin altındaki buz...</p>

  <p>Norah bakakalmıştı. İlk önce taramada bir sorun olduğunu düşündü, nura, resmi biraz daha yakından inceleyince, içindeki huzursuzluk güçlenmeye başlayan fırtına gibi arttı. Dönüp çıktılara daha dikkatle bakarken kâğıt uçları rüzgârla pırpırlıyordu.</p>

  <p>Ama... bu imkânsız!</p>

  <p>Acı gerçek kendini belli etmişti. Bunu fark etmek ölüm gibi bir şeydi. Ming'i unutmuştu.</p>

  <p>Norah artık anlıyordu. Delikteki tuzlu su! Fişeğin yanı başında dizlerinin üstüne çöktü. Güçlükle nefes alıyordu. Elindeki kâğıtları hâlâ sımsıkı tutarken titremeye başlamıştı.</p>

  <p>Tanrım... hiç aklıma gelmemişti.</p>

  <p>Ardından, ani bir intikam dürtüsüyle başını NASA habiküresinden tarafa çevirdi. "Sizi hergeleler!" diye çığlık atarken, sesi rüzgâra sürüklendi. "Sizi lanet olası <i>hergeleler!"</i></p>

  <p>Sadece on beş metre ötede, karanlıkta bekleyen Delta-Bir, CrypTalk cihazını ağzına götürüp idarecisine sadece bir kelime söyledi. "Anladılar."</p>
</body>
</html>
