<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />

  <title></title>
</head>

<body>
  <h2>116</h2>

  <p>Karanlığa doğru hızla yol alırken, Corky Marlinson artık Crestliner Phantom'ın dümeninde değildi. Dümeni tutsa da tutmasa da düz bir çizgide ilerleyeceğini biliyordu. Direnci en düşük yol...</p>

  <p>Corky zıplayan botun arka tarafında, bacağına aldığı yarayı anlamaya çalışıyordu. Incik kemiğini sıyıran bir mermi, baldırından girmişti. Baldırın arkasında çıkış yarası yoktu, bu yüzden merminin hâlâ bacağında olduğunu biliyordu. Kanamayı durdurmak için etrafında bir şey arasa da, hiçbir şey bulamadı... paletler, bir şnorkel ve bir çift can yeleği. Ilkyardım çantası yoktu. Ümitsizce küçük bir araç gereç kutusunu açan Corky bazı aletler, koli bandı, çaput bezi, yağ ve diğer bakım elemanlarını buldu.</p>

  <p>Kanlı bacağına bakıp köpekbalıklarının bölgesinden çıkmak için ne kadar uzağa gitmesi gerektiğini düşündü.</p>

  <p>Bundan çok daha uzaklara.</p>

  <p>Delta-Bir uzaklaşan Crestliner'ı karanlıkta ararken, Kiowa helikopterini okyanusun üstünde alçaktan uçuruyordu. Kaçan botun kıyıya yöneleceğini ve Goya ile arasındaki mesafeyi olabildiğince açmaya çalışacağını tahmin ederek, Crestliner'ın ilk başta çizdiği rotayı takip ediyordu.</p>

  <p>Şimdiye kadar ona yetişmem gerekirdi..</p>

  <p>Normalde, kaçan botu radarla takip etmek kolay olurdu ama Kiowa'nın yayın bozma sistemi millerce öteye kadar bir termal ses şemsiyesi yaydığından, radarı işe yaramayacaktı. Goya'daki herkesin öldüğünü duyuncaya kadar yayın bozma sistemini kapatması ihtimal dahilinde değildi.</p>

  <p>Bu gece Goya'dan hiçbir acil çağrı yapılmayacaktı.</p>

  <p>Bu göktaşı sırrı gömülecek. Burada. Şimdi.</p>

  <p>Bereket versin ki, Delta-Bir'in başka takip araçları da vardı. Bu tuhaf, ısınmış okyanus zeminine rağmen, bir sürat botunun termal izi kolayca ayırt edilebilirdi. Termal tarayıcısını açtı.</p>

  <p>Etrafındaki okyanus otuz beş dereceyi gösteriyordu. Neyse ki, 250 hp dıştan takmalı motor yüzlerce derece daha sıcaktı.</p>

  <p>Corky Marlinson'ın bacağı ve ayağı uyuşmuştu. Yapacak başka bir şey aklına gelmediğinden, yaralı baldırını çaputla kurulayıp üstünü kat kat koli bandıyla sardı. Yapışkan bant bittiğind ayak bileğinden dizine kadar sıkı bir gümüşi kılıfla sarmalanmıştı. Kanama durmuştu ama kıyafeti ve elleri hâlâ kan içindeydi.</p>

  <p>Kaçak Crestliner'ın zeminine oturan Corky, helikopterin onu neden hâlâ bulamadığını merak ediyordu.</p>

  <p>Uzaklardaki Goya'yı ve yaklaşan helikopteri göreceği düşüncesiyle arkasındaki ufku gözleriyle taradı. Ne tuhaftır ki, ikisini de görmüyordu. Goya'nın ışıkları yok olmuştu. O kadar uzaklaşmış olamazdı, öyle değil mi?</p>

  <p>Corky birden kaçabileceği ümidine kapıldı. Belki de karanlıkta onu kaybetmişlerdi. Belki de kıyıya varabilirdi!</p>

  <p>Ama işte o anda botun arkasındaki dümen suyunun düz olmadığını fark etti. Dümen suyu botun arkasından kavis çizerek uzaklaşıyor, sanki düz bir çizgide değil de, bir çemberin içinde ilerliyordu. Aklı karışmıştı. Başını çevirip, kavisi takip edince okyanusta dev bir eğri çizdiğini anladı, Ve hemen sonra gördü.</p>

  <p>Goya, yarım milden kısa bir mesafede, iskele tarafındaydı. Dehşete düşen Corky, hatasını çok geç anlamıştı. Dümeni boş bırakınca, Crestliner'ın pruvası sürekli olarak güçlü akıntının yönüne dönmüştü, mega girdabın dairesel su akımı.</p>

  <p>Büyük bir çemberin içinde hareket ediyorum! Kendi kendine geri dönmüştü.</p>

  <p>Hâlâ köpekbalıklarıyla dolu mega girdabın içinde olduğunun bilinciyle, Tolland'ın ürkütücü sözlerini hatırladı. Gelişmiş ön beyin koku alma lopları... köpekbalıkları bir damla kanın kokusunu mil erce öteden alabilirler. Corky kan içindeki bantlı bacağına ve ellerine baktı.</p>

  <p>Helikopter yakında tepesine dikilecekti.</p>

  <p>Kanlı kıyafetlerini çıkaran Corky, çıplak vaziyette botun arka tarafına emekledi. Köpekbalıklarının botun hızına yetişemeyeceğini biliyordu. Dümen suyunda elinden geldiğince kendini yıkadı.</p>

  <p>Bir damla kan...</p>

  <p>Doğrulan Corky, geriye yapacak tek bir şey kaldığını biliyordu. Bir zamanlar, hayvanların kendi bölgelerini sidikleriyle işaretlediklerini, çünkü ürik asidin vücudun ürettiği en keskin kokulu sıvı olduğunu öğrenmişti.</p>

  <p>Kandan daha güçlü olmasını ümit ediyordu. Keşke birkaç bira daha içseydim, diye düşünen Corky, yaralı bacağını kaldırıp borda tirizine dayayıp, yapışkanlı bandın üstüne işemeye çalıştı. Haydi! Bekledi. Peşinde bir helikopter varken, kendi üstüne işemek zorunda olmanın yarattığı baskı gibisi yoktur.</p>

  <p>Sonunda geldi. Yapışkanlı bandın üstüne sırılsıklam oluncaya kadar işedi. İdrarından geriye kalan kısımla ıslattığı çaputu, tüm vücuduna sürdü. Çok hoş.</p>

  <p>Yukarıdaki karanlık gökyüzünde kırmızı bir lazer ışını belirdi. Parıldayan dev bir giyotin bıçağı gibi eğri bir çizgiyle üstüne geliyordu. Helikopter geniş açıdan yaklaşıyordu. Pilotun, Corky'nin Goya'ya geri dönmesine şaşırdığı anlaşılıyordu.</p>

  <p>Çabucak bir can yeleği giyen Corky, hızla ilerleyen botun arka kenarına ilerledi. Botun kana bulanmış zemininde, Corky'nin durduğu yerin sadece bir buçuk metre arkasında, kırmızı bir nokta parladı.</p>

  <p>Vakit gelmişti.</p>

  <p>Goya'daki Michael Tolland, Crestliner Phantom 2100'ün alevler içinde patlayıp havaya ateş ve duman saçtığını görmedi.</p>

  <p>Ama patlamayı duymuştu.</p>
</body>
</html>
