<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />

  <title></title>
</head>

<body>
  <h2>110</h2>

  <p>Saldırı ansızın gerçekleşti. Gökyüzünde güneybatı yönüne doğru alçak uçuş yapan savaş helikopteri, Goya'nın üstüne dev bir eşekarısı gibi saldırdı. Bunun ne olduğuna veya neden orada olduğuna dair Rachel'ın hiç kuşkusu yoktu.</p>

  <p>Karanlıkta, helikopterin burnundan çıkan güçlü bir ateş, Goya'nın fiberglas güvertesine gönderdiği mermi seliyle, kıç tarafta çizgi şeklinde bir yarık açtı. Saklanmak için geç kalan Rachel, kolunu sıyıran bir merminin acısını hissetti. Sertçe yere düşüp yuvarlandı ve Triton denizaltısının şeffaf kapağının arkasına geçmek için sürünerek ilerledi.</p>

  <p>Helikopter geminin üstüne pike yapıp geçerken, yukarıdaki pervanenin gümbürtüsü duyuldu. Helikopterin okyanusun üstünde yukarı tırmanarak, ikinci geçiş için yan yatıp geniş bir daire çizerken çıkardığı gürültüler yerini uğursuz bir ıslık sesine bırakmıştı.</p>

  <p>Titreyerek güvertede yatan Rachel, kolunu tutup, arkasındaki Tolland ile Corky'ye baktı. Saklanmak için kendilerini bir deponun arkasına saklandıkları anlaşılan adamlar, dehşetle bakan gözleriyle gökyüzünü tararken, sendeleyerek ayağa kalkıyorlardı.</p>

  <p>Rachel dizlerinin üstüne kalktı. Birden, dünya ağır çekimde hareket etmeye başlamıştı.</p>

  <p>Triton denizaltısının şeffaf yuvarlağı arkasında çömelen Rachel, panik içinde tek kaçış araçlarına baktı...</p>

  <p>Sahil Güvenlik helikopteri. Helikopter kabinine çıkmaya başlayan Xavia, kolunu çılgınca sallayarak herkese binmesini işaret ediyordu. Pilot kabinine atılıp, düğmelerle kumanda kollarını hızla kaldıran pilotu görebiliyordu. Pervane kanatları dönmeye başlamıştı.. ama çok yavaş.</p>

  <p>Çok yavaş.</p>

  <p>Acele et!</p>

  <p>Rachel ayağa kalkıp koşmaya hazırlanırken, saldırganlar geri dönmeden önce güvertenin karşı tarafına yetişip yetişemeyeceğini merak ediyordu. Corky ile Tolland'ın arkadan ona ve bekleyen helikoptere doğru koştuklarını duyabiliyordu.</p>

  <p>Evet! Acele et!</p>

  <p>Sonra gördü.</p>

  <p>Gökyüzünde, yüz metre ötede karanlıktan fırlayan ince kırmızı ışın demeti, Goya'nın güvertesini arayarak sağa sola salındı. Ardında hedefıni bulan ışın, beklemedeki Sahil Güvenlik helikopterinin yan tarafında durdu.</p>

  <p>Gördüğünü anlamak Rachel'ın bir saniyesini almıştı. O dehşet anında, Goya'nın güvertesinde yaşanan her şeyi şekiller ve seslerden oluşan belirsiz bir kolaj gibi algıladı. Tolland ile Corky, ona doğru koşarken Xavia helikopterden aceleyle kolunu sallarken- kıpkırmızı lazer ışını, karanlığı kesiyordu.</p>

  <p>Çok geçti.</p>

  <p>Rachel, şimdi var güçleriyle helikoptere doğru koşan Corky ile Tolland'a dönmüştü. Onları durdurmaya çalışarak, kollarını uzatıp kendini önlerine attı. Üçü güvertede birbirine çarpınca, kolları ve bacakları birbirine karıştı. Çarpışmanın etkisi tren kazası gibiydi.</p>

  <p>Uzaklarda beyaz bir ışık parlaması görüldü. Egzoz ateşinden dümdüz bir çizginin, lazer ışınının helikoptere doğru kat ettiği yolu takip edişini dehşetle izledi.</p>

  <p>Hellfire füzesi ana gövdeye isabet ettiğinde, helikopter patlayarak, bir oyuncak gibi parçalara ayrıldı. Şarapnel parçaları yağarken, ısı şok dalgası ve gürültü güverteye yayıldı. Helikopterin alevler içindeki iskeleti, parçalanmış kuyruğa doğru geri yattı, sonra biraz sallanıp geminin arka tarafından, tıslayan bir buhar bulutuyla beraber okyanusa düştü. Gözlerini kapatan Rachel, nefes alamıyordu. Alevler içindeki enkazın cızırdayıp, baloncuklar çıkartarak battığını ve güçlü akıntılarla Goya'dan uzağa sürüklendiğini duyabiliyordu. Bu karmaşa sırasında Michael Tolland'ın seslendiğini duydu. Onun güçlü ellerinin kendisini ayağa kaldırmaya çalıştığını hissetti. Ama kıpırdayamıyordu.</p>

  <p>Sahil Güvenlik pilotuyla Xavia öldü.</p>

  <p>Sıra bizde.</p>
</body>
</html>
