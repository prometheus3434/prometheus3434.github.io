<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />

  <title></title>
</head>

<body>
  <h2>67</h2>

  <p>Beyaz Saray telefon santrali, Doğu Kanadı'nın alt katında yer alıyordu. Üç santral memuru her daim görev başında bulunurdu. Şu anda santralde iki memur oturuyordu. Üçüncüsü Brifing Salonu'na doğru son sürat koşturuyordu. Elinde telsiz bir telefon taşıyordu. Aramayı Oval Ofise yönlendirmeye çalışmıştı ama</p>

  <p>Başkan basin konferansına başlamak üzereydi.</p>

  <p>Cep telefonlarından yardımcılarına ulaşmaya çalışmıştı ama televizyon brifinglerinden önce, çekimleri bölmemek için Brifing Salonu ve etrafındaki tüm cep telefonları kapatılırdı.</p>

  <p>Böylesi bir zamanda Başkan'a telsiz telefon taşımak olmayacak bir işti ama Beyaz Saray'ın UKO bağlantısı, canlı yayından önce Başkan'a acil bir bilgi iletmesi gerektiği iddiasıyla aradığında, santral memuru hiç tereddüt etmeden yerinden fırlamıştı. Şimdi asıl sorun, oraya vaktinde yetişip yetişemeyeceğiydi.</p>

  <p>Rachel Sexton, U.S.S. Charlotte'taki küçük bir muayene odasında telefon ahizesini kulağına yapıştırmış, Başkan'la konuşmayı bekliyordu. Hala berbat görünen Corky ile Tolland yanı başındaydılar. Corky'nin yanağında beş dikiş ve derin bir yara izi vardı. Üçüne de Thinsulate termal iç çamaşırları, Deniz Kuvvetleri uçuş tulumları, büyük çoraplar ve balıkçı çizmeleri giydirilmişti. Elinde sıcak bir bardak bayat kahve tutan Rachel, kendini yeniden insan gibi hissetmeye başlamıştı.</p>

  <p>Tolland, "Niye bekletiyorlar?" diye bastırdı. "Saat on dokuz elli altı oldu.</p>

  <p>Rachel'ın aklına bir sebep gelmiyordu. Beyaz Saray santral memurlarından birine başarıyla ulaşmış, kim olduğunu ve bunun acil bir durum olduğunu açıklamıştı. Sempatik davranan operatör, Rachel'ı beklemeye almıştı. Herhalde şimdi de Rachel'ı Başkan'a bağlama işini kendine birincil görev edinmişti.</p>

  <p>Rachel, dört dakika, diye düşündü. Acele et!</p>

  <p>Gözlerini kapayan Rachel, düşüncelerini toparlamaya çalıştı. Zor bir gün olmuştu. Kendi kendine, nükleer bir denizaltıdayım, derken, herhangi bir yerde bulunduğu için şanslı olduğunun bilincindeydi. Denizaltı kaptanının söylediğine göre, Charlotte iki gün önce Bering Denizi'ndeki rutin seyrini yaparken, Milne Buzul Katmanı'ndan anormal sualtı sesleri gelmişti, delme ve motor sesleri, yoğun telsiz şifresi trafiği.</p>

  <p>Onlara rotalarını değiştirmeleri ve sessizce durup dinlemeleri söylenmişti. Bir saat önce buz katmanından gelen patlama sesini duymuş ve kontrol etmek üzere harekete geçmişlerdi. Rachel'ın SOS çağrısını o zaman duymuşlardı.</p>

  <p>"Üç dakika kaldı!" Tolland saate bakarken endişeli bir sesle konuşuyordu.</p>

  <p>Rachel'ın artık asabı bozulmaya başlamıştı. Bu kadar uzun sürmesine sebep neydi? Başkan çağrısına neden cevap vermiyordu? Zach Herney sahip olduğu verilerle duyuru yaparsa...</p>

  <p>Bu düşünceyi zorla aklından uzaklaştıran Rachel, ahizeyi salladı aç şunu!</p>

  <p>Beyaz Saray santral memuru Brifing Salonu'nun sahne girişine daldığında, sayıları artan elemanlarla karşılaştı.</p>

  <p>Herkes son hazırlıkları yaparken, heyecanla konuşuyordu.</p>

  <p>Başkan'ın yirmi metre ötedeki girişte beklediğini gördü. Makyözler hâlâ saçını tarıyorlardı.</p>

  <p>Kalabalığın arasından geçmeye çalışan santral memuru, "Yol açın!" dedi. "Başkan'a telefon var. Affedersiniz. Yol açın!"</p>

  <p>Bir medya koordinatörü, "Canlı yayına iki dakika!" diye bağırdı.</p>

  <p>Telefonu sımsıkı kavrayan memur, itişip kakışarak Başkan'a doğru yürümeye devam etti. Nefes nefese,</p>

  <p>"Başkan'a telefon var!" dedi. "Yol açın!"</p>

  <p>Yolunun üstüne dev bir engel çıkmıştı. Marjorie Tench.</p>

  <p>Başdanışman onaylamayan bir ifadeyle uzun yüzünü buruşturdu. "Neler oluyor?"</p>

  <p>"Acil durum!" Santral memurunun nefesi kesilmişti. "Telefon Başkan'a."</p>

  <p>Tench şüpheyle bakıyordu. "Şimdi olmaz, yapamazsın!"</p>

  <p>"Arayan Rachel Sexton. Acil olduğunu söylüyor."</p>

  <p>Tench öfkeden çok şaşkınlıkla yüzünü buruşturuyor gibiydi. Telsiz telefona baktı. "Bu Beyaz Saray hattı. Güvenli değil."</p>

  <p>"Hayır efendim. Ama gelen çağrı zaten hatta. Radyofondan arıyor. Başkan'la hemen konuşması gerekiyormuş."</p>

  <p>"Canlı yayına doksan saniye!"</p>

  <p>Tench soğuk gözlerini ona dikerek, örümceğe benzeyen elini uzattı. "Telefonu bana ver."</p>

  <p>Santral memurunun kalbi hızla çarpıyordu. "Bayan Sexton doğrudan Başkan Herney'le görüşmek istiyor.</p>

  <p>Başkan'la konuşana kadar basin konferansını ertelememi istedi. Onu..."</p>

  <p>Santral memuruna doğru adım atan Tench, öfkeli bir fısıltıyla konuşuyordu. "Sana bu işlerin nasıl yürüdüğünü anlatayım. Emirleri Başkan'ın rakibinin kızından değil, benden alıyorsun. Ben ne halt döndüğünü anlayana kadar Başkan'a en fazla bu kadar yaklaşabileceğine seni temin ederim."</p>

  <p>Santral memuru, etrafı mikrofon teknisyenleri, kuaförler ve konuşmasındaki son değişiklikleri yapan elemanlarla çevrili Başkan'a baktı. Televizyon danışmanı, "Altmış saniye!" diye bağırdı.</p>

  <p>Rachel Sexton telefon hattında nihayet bir tıkırtı duyduğunda, Charlotte'deki daracık odada aşağı yukarı volta atıyordu.</p>

  <p>Kaba bir ses cevap verdi. "Alo?"</p>

  <p>Rachel, "Başkan Herney?" diye afalladı. ses, "Marjorie Tench," diye düzeltti. "Ben Başkan'ın başdanışmanıyım. Her kimseniz sizi uyarmalıyım, Beyaz Saray'ı telefonla işletmek yasalara..."</p>

  <p>Tanrı aşkına! "Işletmiyorum! Ben Rachel Sexton. Sizin UKO bağlantınız ve...</p>

  <p>"Rachel Sexton'ın kim olduğunu biliyorum bayan. Ve sizin o olduğunuza şüphem var. Büyük bir başkanlık yayınını durdurmamı istemek için Beyaz Saray'ın güvenli olmayan hattından aradınız. Sizin gibi biri için bu pek uygun bir..."</p>

  <p>Rachel, "Dinleyin," diye parladı. "Tüm çalışanlarınıza birkaç saat önce göktaşı hakkında brifing verdim. Siz ön sırada oturuyordunuz. Başkan'ın masasının üstündeki televizyon ekranından beni seyrettiniz! Sorunuz var mı?"</p>

  <p>Tench bir süre sustu. "Bayan Sexton, bunun anlamı nedir?"</p>

  <p>"Bunun anlamı şu ki, Başkan'ı durdurmalısınız! Göktaşı hakkındaki bilgiler tümüyle yanlış! Göktaşının buzulun altından oraya yerleştirildiğini öğrendik. Kimin neden yaptığını bilmiyorum! Ama işler burda göründüğü gibi değil! Başkan ciddi biçimde yanlış verileri sunmak üzere ve şiddetle tavsiye ederim..."</p>

  <p>"Bekle lanet olası bir dakika!" Tench sesini alçaltmıştı. "Ne söylediğinin farkında mısın?"</p>

  <p>"Evet! NASA müdürünün geniş çaplı bir oyun hazırladığını düşünüyorum ve Başkan Herney bu tuzağa düşmek üzere. Konferansı en azından on dakika erteleyin ki, kendisine burda olup bitenleri anlatabileyim.</p>

  <p>Tanrı aşkına, biri bizi öldürmeye çalıştı!"</p>

  <p>Tench'in sesi buz gibiydi. "Bayan Sexton, size bir uyarıda bulunacağım. Bu kampanyada Beyaz Saray'a yardım etmek konusunda farklı bir düşünceniz varsa, bunu o göktaşıyla ilgili verileri Başkan için doğrulamadan önce düşünmeliydiniz."</p>

  <p>"Ne!"Acaba beni dinliyor mu?</p>

  <p>"Sergilediğiniz tavırlar midemi bulandırdı. Güvenli olmayan bir hattan aramak ucuz bir numara. Göktaşıyla ilgili verilerin yanlış olduğunu ima etmek, hah! Nasıl bir istihbarat görevlisi Beyaz Saray'ı radyofonla arayıp gizli bilgilerden bahseder? Belli ki bu mesajı başka birilerinin duymasını ümit ediyorsunuz."</p>

  <p>"Bu yüzden Norah Mangor öldürüldü! Dr. Ming de öldü. Uyarmak zorunda..."</p>

  <p>"Orda dur! Ne tür bir oyun oynadığını bilmiyorum ama sana ve bu telefonu dinleyen herkese- hatırlatırım ki, Beyaz Saray'ın elinde NASA'nın en iyi bilim adamlarının, pek çok ünlü sivil bilim adamının ve senin Bayan Sexton, göktaşıyla ilgili bilgilerin doğruluğunu teyit eden video kayıtları var. Acaba neden hikâyeni birden değiştirmeye karar verdiğini merak ediyorum. Sebebi her ne olursa olsun, şu andan itibaren Beyaz Saray'daki görevinden alındığını kabul edebilirsin ve eğer bu keşfi daha fazla saçma iddiayla gölgelemeye çalışırsan, seni temin ederim Beyaz Saray'la NASA seni iftiradan öyle hızlı dava eder ki, hapsi boylamadan önce bavulunu toplayacak zaman bile bulamazsın."</p>

  <p>Rachel konuşmak için ağzını açtı ama tek kelime edemedi.</p>

  <p>Tench, "Zach Herney, sana karşı cömert davrandı," diye lafa atladı. Ve bu iş bana ucuz bir Sexton gösterisi gibi geliyor. Hemen vazgeç yoksa ödetiriz. Yemin ederim."</p>

  <p>Telefon kapandı.</p>

  <p>Kaptan kapıyı vurduğunda Rachel'ın ağzı hâlâ açıktı.</p>

  <p>Içeri göz atan kaptan, "Bayan Sexton?" dedi.</p>

  <p>"Ulusal Kanada Radyosu'ndan zayıf sinyaller alıyoruz. Başkan Zach Herney basin konferansina başladı."</p>
</body>
</html>
