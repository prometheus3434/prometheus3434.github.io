<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />

  <title></title>
</head>

<body>
  <h2>65</h2>

  <p>Rachel Sexton diri diri yandığını hissediyordu. Ateş yağıyor!</p>

  <p>Gözlerini açmaya çalıştı ama tek görebildiği buharlı şekillerle göz alıcı ışıklardı. Üstüne yağmur yağıyordu. Haşlayıcı sıcak yağmur. Çıplak tenine dökülüyordu. Yan yatmıştı ve vücudunun altındaki sıcak döşemeyi hissedebiliyordu. Yukarıdan düşen yakıcı sıvıdan kendini korumaya çalışarak cenin pozisyonuna gelecek şekilde biraz daha kıvrıldı. Burnuna kimyasalların kokusu geliyordu. Klor olabilirdi.</p>

  <p>Sürünerek uzaklaşmak istedi ama yapamadı. Omuzlarından bastıran güçlü eller onu tutuyordu.</p>

  <p>Bırakın gideyim! Yanıyorum!</p>

  <p>Içgüdüsel olarak yine kaçmaya çalıştı ama bir kez daha güçlü eller onu zapt etti. Amerikan aksanıyla konuşan bir adam,</p>

  <p>"Olduğun yerde kal dedi. Profesyoneldi. "Yakında bitecek."</p>

  <p>Rachel, ne bitecek, diye düşündü. Acı mı? Hayatım mı? Görüşünü netleştirmeye çalıştı. İçerideki ışık çok parlaktı. Odanın küçük olduğunu sezinledi. Sıkışıktı. Tavan alçaktı.</p>

  <p>"Yanıyorum!" Rachel'ın çığlığı fısıltı halinde çıkmıştı.</p>

  <p>Ses, "Iyi durumdasın," dedi. "Bu su ılık. Güven bana."</p>

  <p>Rachel yarı çıplak vaziyette olduğunu fark etti, üstünde sadece ıslak iç çamaşırları vardı.</p>

  <p>Utanç hissetmedi; aklı başka sorularla meşguldü.</p>

  <p>Hatıralar canlanmaya başlamıştı. Buz katmanı. TAR. Saldırı. Kim? Neredeyim? Parçaları bir araya getirmeye çalıştı ama kafası, birbirine takılmış dişliler gibi çalışmıyordu. Tüm o zihin karmaşasının içinde tek bir düşünce belirdi; Michael ve Corky.., onlar nerede?</p>

  <p>Gözlerindeki bulanıklığı gidermeye çalıştı ama tek görebildiği tepesine dikilen adamlardı. Hepsi de aynı mavi tulumları giymişlerdi.</p>

  <p>Konuşmak istedi ama ağzından tek hir kelime çıkmıyordu.</p>

  <p>Derisindeki yanma hissi yerini, kaslarına sismik sarsıntılar gibi yayılan acı dalgalarına bıraktı.</p>

  <p>Başında duran adam, "Kendini bırak," dedi. "Kanın yeniden kas sistemine akması lazım."</p>

  <p>Doktor gibi konuşuyardu. "Kollarınla bacaklarını elinden geldiğince hareket ettir."</p>

  <p>Rachel'ın bedenine işkence eden acı, her bir kası çekiçle dovülüyormuş gibi hissettiriyordu. Göğsü kasılmış bir halde döşemenin üstünde yatarken, güçlükle nefes alıyordu.</p>

  <p>Adam, "Kollarınla bacaklarını hareket ettir," diye ısrar etti. "Ne kadar acıdığının önemi yok."</p>

  <p>Rachel denedi. Her hareketi eklemlerine bıçak saplanmış gibi hissettiriyordu. Fıskıyelerden yeniden sıcak sular dökülüyordu. Yine haşlanıyordu. Acı devam ediyordu. Daha fazla dayanamayacağını düşündüğü anda, birinin kendisine iğne yaptığını hissetti. Acı hızla kayboluyor, şiddeti azalıyor, rahat bırakıyordu.</p>

  <p>Titremeler yavaşladı. Yeniden nefes aldığını hissetti.</p>

  <p>Şimdi vücudunu başka bir his kaplamıştı, iğne batmaları. Her yerine iğneler batıyordu. Milyonlarca minik iğne ucu, her hareket ettiğinde biraz daha şiddetle batıyordu. Kıpırdamamaya çalıştı ama su fıskıyeleri onu hırpalamaya devam etti.</p>

  <p>Başında duran adam kollarını tutmuş hareket ettiriyordu.</p>

  <p>Tanrım bu acı veriyor! Rachel karşı koyamayacak kadar güçsüzdü.</p>

  <p>Yanaklarından aşağı bitkinlik ve acı gözyaşları aktı. Gözlerini sıkıca kapayarak dünyayı dışarıda bıraktı.</p>

  <p>Sonunda iğne batmaları hafiflemişti. Yukarıdan yağan yağmur durmuştu. Rachel gözlerini açtığında daha iyi görüyordu.</p>

  <p>O zaman onları gördü.</p>

  <p>Corky ile Tolland titreyerek, yarı çıplak ve sırılsıklam bir halde yanında yatıyorlardı. Yüzlerindeki ıstıraplı ifadeden, onların da aynı tecrübeyi yaşadığını anladı. Michael Tolland'ın kahverengi gözlerine kan oturmuştu ve donuk bakıyordu.</p>

  <p>Rachel'ı gördüğünde, titreyen mavi dudaklarıyla zar zor gülümsedi.</p>

  <p>Rachel tuhaf ortamı görmek için doğrulmaya çalıştı. Üçü de, küçük bir duş odasının zemininde, yarı çıplak halde titreyerek yatıyordu.</p>
</body>
</html>
