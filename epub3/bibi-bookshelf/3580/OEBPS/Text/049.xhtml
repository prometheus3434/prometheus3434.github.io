<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />

  <title></title>
</head>

<body>
  <h2>47</h2>

  <p>Marjorie Tench'in odasından hışımla çıkan Gabrielle nerdeyse bir sekreteri yere seriyordu. Yerin dibine geçen Gabrieielle'ın tek görebildiği fotoğraflar ve birbirine geçmiş kollarla bacaklardı.</p>

  <p>Yüzler zevkle kendinden geçmişti. Fotoğrafların nasıl çekildiği konusunda hiç fikri yoktu ama gerçek olduklarını biliyordu. Senatör Sexton'ın ofisinde çekilmişlerdi ve sanki gizli kamerayla yukarıdan çekilmişlerdi. Tanrım bana yardım et.</p>

  <p>Fotoğrafların birinde, senatörün masasındaki resmi görünüşlü belgelerin üstüne serilmiş vücutlarıyla sevişen Gabrielle ile Sexton görünüyordu.</p>

  <p>Marjorie Tench, Harita Odası'nın önünde Gabrielle'a yetişti. Tench'in elinde kırmızı fotoğraf zarfı vardı.</p>

  <p>"Verdiğin tepkide bu fotoğrafların gerçekliğine inandığını anlıyorum." Başkan'ın başdanışmanı keyifli görünüyordu. "Umarım diğer verilerimizin de doğruluğuna seni ikna eder. Aynı kaynaktan geldiler."</p>

  <p>Gabrielle koridorun sonuna doğru ilerlerken, tüm vücudunun kıpkırmızı kesildiğini hissetti. Çıkış hangi cehennemde?</p>

  <p>Tench'in sırık bacakları ona yetişmekte hiç zorlanmadı.</p>

  <p>"Senatör Sexton ikinizin sadece arkadaş olduğunuza tüm dünyanın önünde yemin etti. Televizyonda yayınlanan açıklaması oldukça ikna ediciydi." Tench başıyla, omzunun arkasını işaret etti. "Aslında hafızanı tazelemek istersen, ofisimde bir bant kaydı var."</p>

  <p>Gabrielle'ın hafızasını tazelemeye ihtiyacı yoktu. Basın konferansını gayet iyi hatırlıyordu.</p>

  <p>Sexton'ın yalanlaması hem samimi, hem de kendinden emindi.</p>

  <p>Tench hiç de hayal kırıklığına uğramışa benzemeyen bir sesle konuştu. "Büyük talihsizlik ama Senatör Sexton Amerikalıların gözünün içine bakıp utanmadan yalan söyledi. Halkın bunu öğrenmeye hakkı var. Öğrenecekler. Bu konuyla şahsen ilgileneceğim. Şimdi tek sorun halkın bunu nerden öğreneceği. Biz en iyisi senin söylemen diye düşünüyoruz."</p>

  <p>Gabrielle serseme dönmüştü. "Gerçekten de kendi adayımın linç edilmesine yardım edeceğimi mi sanıyorsun?"</p>

  <p>Tench'in yüzüne ciddi bir ifade geldi. "Ben burda başka bir seçenek sunmaya çalışıyorum Gabrielle. Başını dik tutup gerçeği söyleyerek herkesi büyük bir utançtan kurtarman için sana şans tanıyorum. Tek ihtiyacım olan, ilişkinizi itiraf ettiğin imzalı bir açıklama."</p>

  <p>Gabrielle donakalmıştı. "Ne!"</p>

  <p>"Elbette. İmzalı açıklama, ülkeyi bu çirkinliklerden uzak tutarak, senatörle <i>sessizce</i> uğraşmamıza imkân sağlar. Teklifim çok basit: Açıklamayı benim için imzala ve bu fotoğraflar da bir daha gün ışığına çıkmasın."</p>

  <p>"Açıklama mı istiyorsunuz?"</p>

  <p>"Teknik olarak aslında yeminli beyan gerekirdi ama bu binada bir noterimiz var..."</p>

  <p>"Delirmişsin." Gabrielle yeniden yürümeye başlamıştı.</p>

  <p>Yanına giden Tench'in sesi şimdi biraz daha öfkeliydi. "Senatör Sexton öyle ya da böyle batıyor Gabrielle. Ben sana sabah gazetesinde kendi çıplak kıçını görmeden bu işten sıyrılman için bir şans tanıyorum! Başkan dürüst bir adam ve bu fotoğrafların halka gösterilmesini <i>istemiyor.</i> Bana yeminli beyan verirsen ve ilişkiyi kendi ağzından itiraf edersen, hepimiz bir nebze şerefimizi koruyabiliriz."</p>

  <p>"Ben satılık değilim."</p>

  <p>"Ama adayınız kesinlikle öyle. Tehlikeli bir adam kanunları çiğniyor."</p>

  <p>"Kanunları mı çiğniyor? Ofislere gizlice girip yasadışı fotoğraflar çeken sizsiniz! Watergate'i hiç duydun mu?"</p>

  <p>"Bu pisliğin toplanmasıyla bizim hiç ilgimiz yok. Bu fotoğraflar, USV kampanya bağışları bilgisini veren aynı kaynaktan geldi. Bi rileri ikinizi takibe almış."</p>

  <p>Gabrielle, ziyaretçi kartını aldığı güvenlik masasının önünden hızla geçti. Kartı yırtar gibi çıkardı ve büyük gözlü görevliye fırlattı. Tench hâlâ peşindeydi.</p>

  <p>Çıkışa yaklaşırlarken Tench, "Çabuk karar vermen gerekiyor Bayan Ashe" dedi. "Ya bana senatörle yattığına dair yeminli beyan getirirsin ya da bu akşam saat yirmide Başkan her şeyi halka duyurmak zorunda kalır. Sexton'ın mali bağlantıları, fotoğraflarınız ve dönen dolaplar. Inan bana halk senin her şeye seyirci kalıp Sexton'ın ilişkiniz hakkında yalan söylemesine izin verdiğini görünce, onunla birlikte sen de yanarsın."</p>

  <p>Kapıyı gören Gabrielle, doğruca oraya yöneldi.</p>

  <p>"Bu akşam saat yirmide masamda olsun Gabrielle. Akıllı ol..." Tench, tam dışarı çıkarken fotoğrafların durduğu dosyayı ona frlattı.</p>

  <p>"Sende kalsın tatlım. Bizde daha çok var."</p>
</body>
</html>
