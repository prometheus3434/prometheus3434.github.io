<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />

  <title></title>
</head>

<body>
  <h2>79</h2>

  <p>ABC televizyon stüdyolarının dördüncü katındaki Gabrielle Ashe, Yolanda'nın cam duvarlı ofisinde tek başına oturmuş, yıpranmış halıya bakıyordu. Her zaman içgüdülerine güvenmek ve kime güveneceğini bilmekle övünürdü. Şimdi ise, Gabrielle yıllardır ilk defa kendini yalnız hissediyor, ne tarafa döneceğini bilemiyordu.</p>

  <p>Cep telefonunun sesi, bakışlarını halıdan ayırdı. Gönülsüzce telefonu eline aldı. "Gabrielle Ashe."</p>

  <p>"Gabrielle, benim."</p>

  <p>Senatör Sexton'ın, olanlara rağmen şaşılacak derecede sakin gelen sesini hemen tanımıştı.</p>

  <p>"Burda feci bir gece geçirdik," dedi. "Biraz anlatayım. Başkan'ın konferansını gördüğüne eminim. Belki de yanlış ata oynadık. Bunu düşünmek beni hasta ediyor. Kendini suçluyor olabilirsin. Bunu yapma. Kim tahmin edebilirdi? Senin hatan değil. Her neyse, dinle. Sanırım sırtımızı yeniden doğrultmanın bir yolunu biliyorum."</p>

  <p>Sexton'ın neden bahsettiğini hayal bile edemeyen Gabrielle ayağa kalktı. Bu, beklediği bir tepki değildi.</p>

  <p>Sexton, "Bu akşam bir toplantım vardı," dedi. "Özel uzay şirketlerinin temsilcileriyle. Ve..."</p>

  <p>Bunu itiraf etmesine şaşıran Gabrielle, "Var mıydı?" diye ağzından kaçırdı. "Yani... hiç haberim yoktu."</p>

  <p>"Evet, önemli bir şey değil. Senden katılmanı isteyecektim ama bu adamlar gizlilik konusunda çok hassaslar. İçlerinden bazıları kampanyama para bağışında bulunuyor. Bunu reklam etmek istemiyorlar."</p>

  <p>Gabrielle elinin kolunun kesildiğini hissetti. "Ama... bu yasadışı değil mi?"</p>

  <p>"Yasadışı mı? Elbette hayır! Tüm bağışlar iki bin doların altında. Küçük meblağlar. Bu adamlar fazla işimize yaramazlar ama yine de şikayetlerini dinliyorum. Geleceğe yatırım diyelim. Bu konuda sessiz kal çünkü samimi olmak gerekirse, dışardan pek hoş görünmüyordu. Beyaz Saray öğrenecek olursa, gereksiz yere uzatırdı. Her neyse, bak, asıl bu değil. Bu akşamki toplantıdan sonra USV başkanıyla konuştuğumu söylemek için aradım..."</p>

  <p>Bir süre boyunca, Sexton hâlâ konuştuğu halde, Gabrielle'ın tüm yapabildiği utançla yüzüne hücum eden kanın sesiydi. Onun en ufak imada bulunmasına gerek kalmadan senatör serinkanlılıkla, akşam özel uzay şirketleriyle yaptığı toplantıyı itiraf etmişti. Tamamen yasal. Gabrielle'ın yapmayı düşündüğü şey! Tanrı'ya şükür, Yolanda, onu durdurmuştu.</p>

  <p>Az daha Marjorie Tench'in gemisine atlıyordum!</p>

  <p>Senatör, "...ve ben de bu yüzden USV başkanına," diyordu. "Bu bilgiyi bizim için öğrenebileceğini söyledim."</p>

  <p>Gabrielle sohbete geri döndü. "Peki."</p>

  <p>"Geçtiğimiz aylarda NASA'yla ilgili bilgileri aldığın içerdeki bağlantından bahsediyorum. Herhalde temasınız devam ediyordur?"</p>

  <p>Marjorie Tench. Gabrielle, muhbirin onu baştan beri avucunun içinde oynattığını senatöre söyleyemeyeceğini biliyordu.</p>

  <p>"Eee... sanırım," diye yalan söyledi.</p>

  <p>"Güzel. Bazı bilgileri öğrenmeni istiyorum. Hemen."</p>

  <p>Gabrielle dinlerken, son zamanlarda Senatör Sedgewick Sexton'ı ne kadar hafife aldığını fark etti.</p>

  <p>Gabrielle, onunla çalışmaya başladığından bu yana adamın ihtirası törpülenmişti. Ama bu akşam geri dönmüştü. Kampanyası ölümün nefesini ensesinde hissettiği anda, Sexton bir karşı saldırı hazırlığına geçiyordu. Ve bu uğursuz yola onu Gabrielle soktuğu halde, o cezalandırmıyor, yaptıklarını telafı etmesi için bir şans tanıyordu.</p>

  <p>Ve Gabrielle telafi edecekti.</p>

  <p>Her ne pahasına olursa olsun.</p>
</body>
</html>
