<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>oray1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_23">Sonsözüm<br class="chapter" />
  KAPIYI VURUP ÇIKARKEN</h1>

  <p class="normal">Bu meslekteki ilk günümden itibaren, sonra da zaman zaman sağlamasını yaptığım bir gerçek yol göstericim oldu. Bir gazetecinin en büyük gücünün kapıyı vurup çıkabilmesi olduğuna inandım. Bu yüzden de parası olan gazeteci olmayı çok önemsedim; gazeteciliği para için yapmaktan bahsetmiyorum ama bir gün kapı dışarı edildiğinde ya da vurup kapıyı çıktığında giden maaşına yanmamak bize bu mesleği istediğimiz gibi yapma olanağı sağlar.</p>

  <p class="normal">Tam da bu yüzden bu meslekteki kahramanlarım da hep kavga edenler, kapıyı vurup çıkanlar, hayatlarını sözleşmelerle mahkum etmemiş isimler oldu.</p>

  <p class="normal">Günümüz şartları için çok mu romantik kaldı bu düşünceler, ben mi hayalci ve idealistim bilmiyorum ama hâlâ bu kendi kendine yaratılmış özgür alanın hâlâ varolabilme ihtimali besliyor beni.</p>

  <p class="normal">Bir gün hepimiz Ertuğrul Özkök'ün tavşan kardeş kıyafetini giyip bu odalara, bu binalara, bu konumlara veda edeceğiz.</p>

  <p class="normal">O gün gelene kadar da yaptıklarımızla, başarılarımızla değil de kritik durumlarda aldığımız tavırlarla bir miras inşa edebileceğiz ancak.</p>

  <p class="normal">Eskiden gözümde büyüyen kahramanlarımın şimdi hiçbiri o kadar büyük, ulaşılmaz, tanrısal değil.</p>

  <p class="normal">Hepimiz gibi o kahramanlarım da ölümlü, hepimiz gibi özünde onlar da kolayca düşürülebilecek maskeler taşıyormuş, hepimizin gibi onların da bedeli ağır hataları, yanlışlıkları olmuş.</p>

  <p class="normal">Tarihe sadece küçücük bir tercih, çok ufak gibi görünen ve o an için belki ne kadar önemli olduğu anlaşılmayan, görmezden gelinen küçücük bir adım kaldı.</p>

  <p class="normal">O tercihi yapanlar fark yarattı.</p>

  <p class="normal">Zor zamanlarda verilmiş bir karar, "Zincirlerimden başka kaybedecek hiçbir şeyim," yok duygusu.</p>

  <p class="normal">Bu meslekte efsane olmuşların bıraktığı en büyük miras: Kapıyı vurup çıkabilmek...</p>

  <p class="normal">Sonra bazı adamlar geldi...</p>

  <p class="normal">Basının gelmiş geçmiş tüm onurlu değerlerini ayaklar altına almak için gönderilmiş gibiydiler. Mantar gibi her yerde bitmeye başladılar. "Tak" denileni "şak" diye yaptılar. Herhangi bir fikir beyan etmekten uzak, kavgadan, tartışmadan, muhalefetten korkan, boyun eğen, düğme ilikleyen bir gazeteci nesli oluşturdular.</p>

  <p class="normal">Mesleğin efsaneleri teker teker köşeye çekilmeye başlayınca yönetilmeleri ve kullanılmaları çok kolay olan bu adamlara gün doğdu; dönemsel zorunlulukların etkisiyle de tercih edilmeye başlandılar. Ve maalesef gazeteciliğe dair bildiğimiz ne varsa yerle bir etmek için gün be gün uğraşır oldular.</p>

  <p class="normal">Basında kim bu standartları değiştirdi, kim çıtayı bu kadar aşağı çekti, kim bu mesleği evrensel kurallara göre yapılamaz hale getirdi –gerçekten bilmiyorum. Ama birden fazla etkeni ve sorumlusu olduğu kesin...</p>

  <p class="normal">Bana kalırsa çoktandır bir yol ayrımındayız.</p>

  <p class="normal">Ya biatın, sindirmenin, boyun eğmenin ve korkunun yoluna sapacağız ya da giderek "daha az tercih edilen" ama iyi bildiğimiz yoldan, kutup yıldızımız gazetecilik olarak devam edeceğiz.</p>

  <p class="normal">Bu mesleği yapmak, bu mesleği her şeyin üzerinde tutmak ve bildiğimiz her şeyi korumak için savaşacak mıyız yoksa kirli uzlaşmaların, hoyrat boyun eğmelerin ve tektipleştirme merkezlerinin emrinde teslim mi olacağız?</p>

  <p class="normal">Kapıyı vurup çıkabilme gücümüzden vaz mı geçeceğiz?</p>

  <p class="normal">Bu dönem de gelip geçicidir... Bu dönem de çok ağır bedeller ödeyecek birçoğumuz... Ve bu dünya yine kimseye kalmayacak.</p>

  <p class="normal">Ben bu dönemin unutulmayacağına inanıyorum. Bu kitabı o yüzden yazdım.</p>

  <p class="normal">Hem, ayrıca hepimizin birer "google sicili" var artık.</p>

  <p class="normal">Geçmişimiz "tozlu raflarda" kaybolmuyor, birkaç kilit kelimeyle anında karşımıza çıkıyor. Yüzümüze vurulabiliyor.</p>

  <p class="normal">Uzun bir maratonsa eğer bu koşu, sonunda akla kara illa ki ortaya çıkacak.</p>

  <p class="normal">O gün geldiğinde yeteneksizler, korkaklar, boyun eğenler ve tetikçiler bir uçurumdan aşağı uçar gibi teker teker dökülecek...</p>

  <p class="normal">O gün ne zaman gelecek bilmiyorum ama o günün bir gün geleceğini biliyorum.</p>

  <p class="normal">Maratonun sonunda ne bırakmış olacağız: Korkularımız ve kaygılarımız yüzünden atamadığımız adımlarla mı, yoksa gözümüzü karartıp vurduğumuz kapılarla mı hatırlanacağız?</p>

  <p class="normal">Bilmiyorum, belki de dediğim gibi ben fazla idealistim. hâlâ bile bile idealist ve safım. Bu halimi seviyorum yine de.</p>
</body>
</html>
