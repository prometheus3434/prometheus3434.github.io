<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>oray1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h1baslik">Önsöz</p>

    <p class="h1baslik">GERÇEĞİ VE SADECE GERÇEĞİ...</p>

    <p class="normal">Bu yılın ilk Sevgililer Günü telefonu sabah saat yedide geldi. Genellikle güne çalan telefonla başlarım, o yüzden hiçbir zaman sessize almam. Ama yine de sabah yedide çalan telefon olağandışıydı.</p>

    <p class="normal">Ekranda İnternet'ten bulup telefona yüklediğim ve zaman zaman gösterip güldüğümüz komik bir fotoğrafıyla adı belirdi: Soner. Oysa rehberimde sadece Soner olarak kayıtlı olan arkadaşım beni asla bu saatte aramaz ki...</p>

    <p class="normal">Uykuyla uyanıklık arasında telefonu sessize alıp almama konusunda tereddüt ederken cevaplamaya karar verdim. O ana kadar altı yedi kere çaldı herhalde.</p>

    <p class="normal">"Alo? Alo?"</p>

    <p class="normal">Ama karşı taraftan ses gelmedi.</p>

    <p class="normal">'Herhalde yanlışlıkla aradı' diye düşündüm; dokunmatik ekranlı bir telefon kullanmaya başlamıştı ve teknolojiden hiç anlamayan biri olarak zaman zaman böyle sorunlar yaşıyordu. 'Fark etmeden bastı, telefon kendi kendine beni aradı' diye aklımdan geçti ve yeniden uykuya daldım.</p>

    <p class="normal">Bir saat sonra bir başka arkadaşım aradığında yolunda gitmeyen bir şeyler olduğunu anladım: Ankara ve İstanbul arasında mekik dokuyan arkadaşımız Ahu Özyurt'un telefonunu doğrudan, "Ne oldu?" diye yanıtladım.</p>

    <p class="normal">"Soner beni aradı, evine polisler gelmiş, şimdi ona gidiyorum, adresi neydi?" diye hızlı hızlı konuşuyordu.</p>

    <p class="normal">"Neredesin şu anda?" dedim, tesadüfen İstanbul'daymış.</p>

    <p class="normal">"Evinin önündeyim," der demez üzerime o an ne bulduysam giydim, yüzümü yıkadım ve aşağı indim.</p>

    <p class="normal">Arabaya atlayıp Soner Yalçın'ın bana çok yakındaki evine gittik. Biz vardığımızda kapının önü polis kaynıyordu, hâlâ da başkaları gelmeye devam ediyordu.</p>

    <p class="normal">O gün sıra ona gelmişti...</p>

    <p class="normal">Evinin yakınındaki buz gibi bir pastanede çaresizce beklemeye koyulduk. Evden haber almaya çalıştık. Haber duyuldukça gazeteciler kapının önünde toplaşmaya başladı. Merak edenler arayıp, "Ne oluyor?" diye sordu.</p>

    <p class="normal">Konuşacak takatim yoktu, söyleyecek bir çift sözüm de. İnsanın elinden hiçbir şeyin gelmediği, kendisini çaresiz hissettiği o anlar var ya...</p>

    <p class="normal">Bir ara, kapının önündeki polisle göz göze geldim. Kendimi bir şey sormak zorunda hissettim, "Ne oluyor içeride, bilgi alabilir miyim?" gibi saçma bir cümle çıktı ağzımdan.</p>

    <p class="normal">"Bilemiyoruz, bir bilgimiz yok," dedi polis memuru.</p>

    <p class="normal">Derken kapı açıldı, içeriden elinde naylon eldivenli biri çıktı. Belli ki delil arama oyunu başlamıştı.</p>

    <p class="normal">Kütüphanesini düşündüm; sırf kitapları bir önceki dairesine sığmadığı için bu eve taşınmıştı. Binlerce kitap... Özenle, belli bir sıraya göre yerleştirilmiş. Hepsini didik didik edecekler, yerlerinden indirecekler, dağıtacaklar.</p>

    <p class="normal">O an böyle saçma şeyler geçiyor aklımdan.</p>

    <p class="normal">Evden yüze yakın CD almışlar bir de... O CD'leri anımsadım, güldüm. Yeni evine yeni bir CD dolabı yaptırmıştı, henüz o dolabı dolduracak kadar CD'si yoktu. O yüzden sırf göstermelik olsun diye uyduruk CD'ler getirmiştim ona. Promosyon olarak gazetecilere yollanan, adı sanı bilinmeyen şarkıcılardan.</p>

    <p class="normal">Ortak bir arkadaşımızla alınan bu CD'leri konuşurken, "Benim de filmlerim vardı onda, şimdi onları da almışlardır," dedi.</p>

    <p class="normal">"Merak etme," dedim, "Senin filmlerini ben epey zaman önce çalmıştım zaten."</p>

    <p class="normal">Bizler, Soner ve ben, bizim arkadaşlarımız hayatı böyle yaşarız; eğlenerek, kendimizle dalga geçerek, insani zaaflarını saklamadan, gülmeyi ihmal etmeden.</p>

    <p class="normal">Uzaktan görenler Soner Yalçın hakkında bir sürü efsane uydurur durur; çünkü asosyaldir, pek kimseyle görüşmez, dışarılarda gezmez, bütün gün oturur çalışır ve haftalık programı da bellidir.</p>

    <p class="normal">Perşembe yazı yazar, Cumartesi oğlunu spora götürür, hafta içi bir gün Asmalımescit'teki çok sevdiğimiz meyhane Cavit'te buluşuruz...</p>

    <p class="normal">O gün evine gelen polisler bunu bilmezler mi?</p>

    <p class="normal">Nasıl bir hayat yaşadığını, az-çok kim olduğunu?</p>

    <p class="normal">Uzun süredir "teknik takip" altındaymış zaten; fiziki takip olduğu da söyleniyor. Anladığım kadarıyla üç senedir telefon konuşmalarını da dinliyorlarmış. Onunla yaptığım konuşmaları da basına sızdırmaktan hiç rahatsızlık duymadı polis. Bütün hayatımızdan, güldüğümüz kızdığımız üzüldüğümüz anlardan devlet haberdar demek ki...</p>

    <p class="normal">Gerçi bu ihtimale karşı, "İyi ki dinliyorlar, en azından kim olduğumuzu, nasıl bir hayat yaşadığımızı biliyorlar," diyorduk.</p>

    <p class="normal">Gözaltına alınmadan birkaç hafta önce evde yemek yapıyordum, Soner de tesadüfen uğramıştı ve bir türlü pişmeyen fasulyeler üzerine konuşuyorduk. Evet, taze fasulye üzerine... İlk kez etli fasulye deniyordum ve bir türlü yumuşamıyordu.</p>

    <p class="normal">Bu işlerden hiç anlamamasına rağmen bana "Düdüklü tencere alman lazım," demişti. Sonra uzun bir düdüklü tencere muhabbeti başladı aramızda. "Kaç para, çok mu pahalı, acaba Amerika'dan mı getirtsem," diye... İnternet'e girdim, araştırma yaptım. "Sen bunları nereden duydun?" diye sordum.</p>

    <p class="normal">Bir an, "Bilmeyen de bizleri kendi aramızda çok gizli ve ciddi şeyler konuşuyor, darbe planı yapıyor zanneder," diye espri yaptı.</p>

    <p class="normal">Hangi şakayı yaptıysak gerçek oldu o andan sonra: Hayat sanatı mı taklit ediyor bilmiyorum ama belli ki Türk devleti şakayı taklit eder hale geldi.</p>

    <p class="normal">Kendi kendime kafamın bir kenarına yazdım: Yaptığımız şakalar hayatımızı belirlemeye başladı.</p>

    <p class="normal">Şaka yapmaktan da çekinir hale geldim artık.</p>

    <p class="normal">Soner Yalçın'a sabah altı baskınının yapıldığı gün eş zamanlı olarak dört adrese daha gitti polis. Mesai arkadaşları, kurucusu olduğu odatv.com'un yöneticileri Barış Terkoğlu, Barış Pehlivan ve Ayhan Bozkurt'un evlerine ve haber sitesinin merkezine baskın düzenlendi.</p>

    <p class="normal">Dört gün içinde gözaltına alınanlardan sadece bir kişi serbest bırakıldı.</p>

    <p class="normal">Soner Yalçın ve iki meslektaşımız "Ergenekon Örgütü'ne" üye olmak ve "halkı kin ve nefrete sürüklemek" suçundan tutuklandı.</p>

    <p class="normal">Ha, bir de "devlete ait olan gizli belgeleri yayınlanma" suçları vardı. Kastedilen belgelerin neredeyse tamamı Ergenekon sanıklarının avukatları tarafından muhabirlere iletilmiş, mahkemeye delil olarak sunulan ya da sunulmak üzere olan belgeler. Genç gazetecilerin tek "suçu" herkesin kolaylıkla ulaşabildiği bu bilgilerden yola çıkarak haber yapmak.</p>

    <p class="normal">Sorgulamada, savcılar gazetecilere telefon kayıtlarından yola çıkarak yaptıkları haberlerle ilgili absürd sorular sordu: "Mısır'daki ayaklanmaları neden Türkiye'yle kıyaslayarak haber yapıyorsunuz?" Ya da "Polis sana bu haberi yapma demiş, neden yapıyorsun?" Hatta, AKP hükümetini zor durumda bırakan ve hakkında pek çok yolsuzluk içeren Wikileaks belgelerini neden yayınladıklarını da.</p>

    <p class="normal">"Terör" suçundan tutuklanan Soner Yalçın saatlerce sorgulandı, 132 soru soruldu ve bu sorulardan hiçbiri tutuklama sebebiyle ilgili değildi: Sadece gazetecilik konularını didik didik etti savcı. Bu sorular da ne yazık ki ilkokul düzeyini aşamadı. Bir gazetecinin not defterinin, kaynaklarının sorulamayacağı, bunların dokunulmazlığı olduğu gerçeği bile görmezden gelindi. Tıpkı Türkiye'nin de altında imzası bulunan Avrupa İnsan Hakları Mahkemesi'nin gazetecilerin haber kaynağıyla ilişkisinin gizliliğini koruma haklarını koruyan kanunu gibi...</p>

    <p class="normal">Avukatların iddiasına göre "2010 Ulusal Medya" isimli bir dosya da odatv.com bilgisayarlarının hard disc'lerine uzaktan yüklenmiş, yüklenir yüklenmez de silinmiş. Belli ki bir "iz" bırakılsın diye...</p>

    <p class="normal">Bu "olmayan" belge de suçlama unsuru olarak kullanılmaktan çekinilmedi.</p>

    <p class="normal">Aslında Soner Yalçın operasyonuyla beraber üç-dört yıldır devam eden, artık kamuoyu nezdinde hiçbir inandırıcılığı olmayan Ergenekon davasını da yeniden diriltmek istediler.</p>

    <p class="normal">Sonuçta Ergenekon, Balyoz gibi davalar büyük gürültülerle başlamış ama iş bir süre sonra hayal edilen düşmanlara, herkesin Ergenekoncu diye etiketlenmesine kadar varmıştı: ÇYDD derneğinde çalışmalar yapan eğitimci Türkan Saylan'dan doktor Mehmet Haberal'a kadar farklı kesimlerden bir sürü kişi bu etiketi taşımak zorunda kaldı, asker-sivil yüzlerce insanın kapısına çarpı atıldı ve cadı avı başlatıldı.</p>

    <p class="normal">Bütün bu davalarda da onlarca fabrikasyon delil, iddianamelerde muazzam çelişkiler, çarpıklıklar, inandırıcılığı zedeleyecek açıklar ortaya çıktı...</p>

    <p class="normal">Ve Ergenekon tutuklamalarında, birbirlerini tanımadıkları halde aynı örgüte üye olmakla suçlanan, hedef alınan insanlarda giderek tek bir ortak motif görüldü: Cemaat'e dokunmak.</p>

    <p class="normal">Fethullah Gülen Cemaati'nin emniyetteki yapılanmasını araştırdığı bir kitabı yayımlamak üzereyken tutuklanan Ahmet Şık, "Dokunan yanıyor," diye iki kelimeyle çok net özetledi.</p>

    <p class="normal">Önce televizyonlar çökertildi. Sonra gazetelerin kimyasıyla oynandı, yazarların kalemi kırıldı. Ardından sıra İnternet sitelerine geldi...</p>

    <p class="normal">Hemen hemen bütün medyanın sindirildiği, pek çok haberi vermekten çekindiği bir ortamda günde 100-150 bin tekil izleyiciye hitap eden odatv.com bir "vaha" gibiydi: Hükümetin ve Cemaat'in hoşuna gitmeyecek haberler bir tek burada yayınlanıyordu.</p>

    <p class="normal">Ergenekon ve Balyoz davalarındaki çarpıklıklar hiç çekinilmeden, belgeleriyle haber yapılıyordu.</p>

    <p class="normal">Bu haberlerin neredeyse tamamı da göz önündeki belgelerden, başka haberlerin satır aralarından yola çıkarak hazırlanıyordu. Pek çok kişinin konuştuğu, haber değeri olan ama korkulan haberlerdi odatv.com'un yayınlandıkları.</p>

    <p class="normal">Çok basit ve temel bir gazetecilik yapılıyordu kısacası.</p>

    <p class="normal">Ama Türk medyası iddianame okumadan iddianame üzerine haber yapan gazetecilerle dolu olduğundan odatv.com'un tamamen ortalıkta duran belgelerden yaptığı haberler "şok" etkisi yaratıyordu tabii.</p>

    <p class="normal">Aslında mesele odatv.com'un her biri hayati önem taşıyan bu haberleri neden yaptığı değil, medyanın geri kalanının neden yapmadığı.</p>

    <p class="normal">Neden çelişkilere başka gazeteler dikkat çekmiyor? Neden birkaç köşe yazarı dışında hiç kimse bu konulara girmiyor? Neden muhalif yayın yapmak sadece birkaç bağımsız gazetecinin büyük fedakarlıkla kurduğu bir web sitesine kalıyor?</p>

    <p class="normal">Son sekiz yılda Türkiye'de medya çökertildi de ondan.</p>

    <p class="normal">Son sekiz yılda bütün büyük gazetelerin Genel Yayın Yönetmenleri değişti mesela... Aynı durum televizyon kanalları için de geçerli.</p>

    <p class="normal">Kendi gazetesiyle özdeşlemiş, gazetenin logosuyla beraber anılan köşe yazarları yerlerinden oldu. Bir kısmı işsiz kaldı, bir kısmı başka yerlere transfer oldu.</p>

    <p class="normal">Medya gruplarına vergi cezası gibi baskılar yapıldı, bazılarına el koyuldu, dönüştürüldü, yeni patronlar, yeni gazeteciler yerleştirildi.</p>

    <p class="normal">Zamanla anladık ki AKP iktidarının, özellikle de Başbakan Recep Tayyip Erdoğan'ın sadece kendi aleyhindeki "bazı" haberlere itirazı yok: O hakkında olumsuz herhangi bir şeyin çıkmasını istemiyor. Ne olursa olsun, ufak ya da büyük fark etmiyor. Birilerinin onu sevmeyeceğini, onu eleştireceğini bir türü kabul etmiyor. Sevmeyenleri, karşı çıkanları, direnen ve ısrar edenleri de sindirmek yolunu seçiyor.</p>

    <p class="normal">Soner Yalçın, bu baskın olmasaydı odatv.com'u ekrana taşımayı düşünüyordu. Bu iş için bütün hazırlıklar tamamlanmış, kadrolar oluşturulmaya başlanmış ve birkaç gün içinde yayına geçecek hale gelmişti Oda TV.</p>

    <p class="normal">Web sitesi bile bu kadar kuvvetliyken televizyon kanalının yaratacağı etkiyi tahmin etmek güç değil.</p>

    <p class="normal">Dahası, Oda TV büyük ihtimalle CHP'nin atıl durumdaki televizyonu Halk TV'nin frekansı üzerine kurulacaktı. CHP'den bu kanalın satın alınması için görüşmeler başlamıştı.</p>

    <p class="normal">"İçeriden" avukatı aracılığıyla gönderdiği mesajda "AKP seçim kampanyasını benimle başlattı," demesi boşuna değil; böylece bir taşla hem muhalefet susturuldu, hem Ergenekon ve CHP vurulmuş oldu hem de ve çok daha kuvvetli bir mecranın önü büyük ölçüde kesildi. Sonradan bu operasyonla ilgili sızdırılan bütün haberler de zaten CHP'yi hedef alıyordu: Halk TV'nin devri için yapılan görüşmelerdeki ayrıntılar, kanala program yapması düşünülen potansiyel isimler, odatv.com muhabirlerinin CHP'liler hakkında gündelik (ve haber olmayan) konuşmaları, anlaşma şartları vs...</p>

    <p class="normal">Haberler CHP'yi vurmaya başlayınca, ilk gün bu operasyona karşı sesini yükselten CHP de korktu, sindi, kompleks yaptı ve davayı sahiplenmedi. Seçim öncesi ana muhalefet partisini Ergenekon'la, medyayı yeniden tasarlamak gibi ütopik fikirlerle bir araya getirerek itibarsızlaştırmaya, yıpratmaya yönelik bir operasyona bile sesini yükseltemedi...</p>

    <p class="normal">Soner Yalçın'ın Silivri Cezaevi'nden yolladığı mektuptan bir bölümü paylaşmak istiyorum:</p>

    <p class="indentmetin"> </p>

    <p class="indentmetin">Bundan yıllar önce bir karar verdim:</p>

    <p class="indentmetin">TV'lere, gazetelere demeç, röportaj vermeyecek; imza günlerine gitmeyecek, panellere, programlara katılmayacaktım.</p>

    <p class="indentmetin">İstedim ki; sadece yazdıklarım var olsun, fiziki varlığım gözükmesin. </p>

    <p class="indentmetin">Popüler kültürün "ünlü" etmek modası dışında kalmayı arzuladım.</p>

    <p class="indentmetin">Can güvenliğimi sağlamanın, toplum içinde rahat hareket etmenin yolu olarak da tanınmış olmamayı seçtim.</p>

    <p class="indentmetin">Fakat, umduğum gibi olmadı, siz ne kadar gözükmeseniz de "gizemli adam" damgası vuruluveriyor. Kimine göre ise "karanlık adam!"</p>

    <p class="indentmetin">Siz insanı yok eden yozluğa direndikçe, birileri sizi hep oyuna davet ediyor, size ısrarla "rol" vermek istiyorlar.</p>

    <p class="indentmetin">Sonuçta ne kadar istemesem de bu "rolü" dayattılar bana.</p>

    <p class="indentmetin">Bir aydır Türkiye'nin gündemindeyim!</p>

    <p class="indentmetin">Silivri'de beni en yaralayan, iç dünyamı parçalayan bu çirkin, acımasız tertiptir.</p>

    <p class="indentmetin">Düşünsel olarak rahatım, dört duvar arasına neden atıldığımı bilecek bilinçte, olgunluktayım. Bununla mücadele ederim.</p>

    <p class="indentmetin">Bunu yenecek yeterlilikte görürüm kendimi.</p>

    <p class="indentmetin">Ama...</p>

    <p class="indentmetin">Kirli bir oyun oynanıyor; hem de çok kirli.</p>

    <p class="indentmetin">12 Mart-12 Eylül darbelerinde bile bu kadarı görülmedi. </p>

    <p class="indentmetin">Darbe dönemlerinde kavga mertçeydi, açıkça söylüyorlardı "muhalif olduğunuz; düşündüğünüz; yazdığınız için sizi hapsediyoruz"...</p>

    <p class="indentmetin">Ya şimdi...</p>

    <p class="indentmetin">Şimdi bel altından vuruyorlar sadece. Tertip yapıyorlar.</p>

    <p class="indentmetin">"Ergenekon örgütü üyesi olma" iddiasıyla cezaevindeyim. </p>

    <p class="indentmetin">Bunun kavgasını veririm.</p>

    <p class="indentmetin">Hiç düşünemedim böylesine pis bir tezgahla karşılaşacağımı. Aklıma gelmedi, 20 yıl önce ajandaya yazdığım notların manşetlere düşeceğini...</p>

    <p class="indentmetin">İnsan karşısındakini kendi gibi biliyor.</p>

    <p class="indentmetin">Farklı görüşlerde olabiliriz, hayatı yaşayış biçimlerimiz farklı olabilir, habere bakışımız ayrı olabilir ama bu karşıt mücadele mertçe yapılır. Bel altı vurulmaz. Namussuzluk yapılmaz.</p>

    <p class="indentmetin">Evleri basıp, binlerce kitap, belge, not defteri arasından bir–iki cümle bulup, bunu itibarsızlaştırma aracı olarak kullanmak hangi hukuka sığar? Bu nasıl insanlık? Evimdeki özel yazılarımdan kime ne? "Menderes'in kasasından kadın külotu çıkmasını" haber yapanlara muhalif olanlar, şimdi aynı tezgahın piyonu rolündedirler. Yazık.</p>

    <p class="indentmetin">Neyse, kime ne anlatıyorum ki; faşizmdir bunun adı.</p>

    <p class="indentmetin">Ama tertipçiler bilsinler ki hiç pes etmeyeceğim.</p>

    <p class="indentmetin">Bu kirli oyunu tezgahlayanları, bir gün Silivri Cezaevi'ne sokana kadar mücadele edeceğim.</p>

    <p class="indentmetin">El mi yaman, bey mi yaman göreceğiz...</p>

    <p class="indentmetin"> </p>

    <p class="normal">Ben bu cadı avının hepimiz susana kadar süreceğini düşünüyorum.</p>

    <p class="normal">Bir gün işlerine gelmeyen herkesin kapısını çalabilirler, neyle suçlandığımızı bilmeden kendimizi bir hapishane odasında bulabiliriz. Gazetecilik yapmanın, düşüncelerini açıklamanın bedeli AKP'nin kurduğu "ileri demokrasi" düzeninde bu çünkü.</p>

    <p class="normal">Gelmeseler, bizleri götürmeseler bile bu ortamda daha fazla yaşanabilir mi: Telefonda ne konuştuğumuza dikkat edeceğiz, sanki arkadaşımızla dertleşmiyoruz da kamuoyuna demeç veriyormuşuz gibi davranacağız. Bütün özel hayatımızı yeraltına indireceğiz, hiçbir açık vermeyeceğiz çünkü bunlar da ileride aleyhimize kullanılabilir.</p>

    <p class="normal">Dahası, durmaksızın "Bir gün yazdıklarım yüzünden işimden olur muyum," korkusuyla klavyenin başına oturacağız.</p>

    <p class="normal">Her gece "Bu sabah kapımı çalarlar mı," diye tedirginlik içinde uyuyacağız.</p>

    <p class="normal">Soner Yalçın, son sekiz yılda hapse atılmış gazetecilerden sadece biri. 12 Eylül 1980 darbesinde 31 gazeteci içerideydi, AKP döneminde 61... Halen 700'den fazla gazeteci hapis istemiyle yargılanıyor.</p>

    <p class="normal">Mustafa Balbay, Tuncay Özkan, Deniz Yıldırım, Ufuk Akkaya, Hikmet Çiçek, Emcet Olcaytu, Ergun Poyraz gibi isimlerin uzayan tutukluluk sürelerinin nereye vardığını ben unuttum.</p>

    <p class="normal">Soner Yalçın'dan sonra gazetecilere yeni bir dalga operasyon daha yapıldı. Tek işleri haber yapmak olan yeni gazeteciler de "terörist" olma iddiasıyla içeriye atıldı: Doğan Yurdakul, Nedim Şener, Ahmet Şık... Tam da doğum günümde, 3 Mart günü...</p>

    <p class="normal">Türk medyası, muhalif gazeteciler "Benim de kapım çalınacak mı," beklentisi içinde.</p>

    <p class="normal">"Bugün de özgürüm," diye şükredecek hale geldik.</p>

    <p class="normal">Dünya basını ayaklanıyor, Avrupa Birliği'nden eleştiriler geliyor, Amerikan Büyükelçisi rahatsızlığını dile getiriyor, gazeteciler haklarını aramak ve tutuklulukları protesto etmek için sokaklara dökülüyor... Ama hükümet umursamıyor.</p>

    <p class="normal">"Gazeteciler gazetecilik faaliyetleri yüzünden tutuklanmadı," diye bir söylem tutturmuşlar; Başbakan'ından Bakan'ına her yerde bunu söylüyorlar. Yargılama sürecini nereden bildikleri ayrı bir konu, hadi onu geçtim ama "Neden tutuklandılar?" sorusunun somut bir cevabı yok. Savcılar tutuklanmalarına neden olan delilleri gizliyor! Türkiye'de medya böyle böyle çökertiliyor işte. İmha planı böyle yürürlüğe konuyor.</p>

    <p class="normal">Benim için odatv.com operasyonu bir milat oldu.</p>

    <p class="normal">Medya bir karakter testinden geçti, kendilerine "demokrat" ve "liberal" diyen gazetecilerin gerçek yüzünü, çirkinliklerini gördük: "Ben sevindim, oh olsun," diyenler bile çıktı. Herhangi bir somut delile dayanmadan köşelerde yargısız infaz ettiler.</p>

    <p class="normal">Ama bir yandan da onca değişikliğe, yeniden tasarlanmaya, sonradan iliştirilen adamlara rağmen medyada hâlâ bir mesleki dayanışma ruhu olduğunu gördüm. Soner Yalçın hakkında da, diğer gazeteciler için de güzel yazılar yazıldı; bu operasyonun gerçek niyetini ortaya koyan çok nitelikli analizler yapıldı.</p>

    <p class="normal">Benim şahsi olarak minnettar olduğum yazarlar da oldu bu süreçte; bazılarına zamanında çok orantısız saldırdığımı, hak etmedikleri kadar çok eleştirdiğimi düşündüm. Açıkçası biraz ayıp etmişim gibi geldi...</p>

    <p class="normal">Aynı şekilde kendime yakın bulduğum ama beni hayal kırıklığına uğratanlar da oldu ama.</p>

    <p class="normal">Dost olduğumuzu düşündüğüm, aynı masalarda oturduğumuz kimi köşe yazarları ablaların, ağabeylerin korkaklığı, yarım ağızla verdikleri destekler onları da yeniden değerlendirmeme neden oldu.</p>

    <p class="normal">Sonuçta bu bir karakter testiydi işte...</p>

    <p class="normal">Soner Yalçın'la yakın arkadaş olmamdan, hemen her gün günde bir-iki kere telefonda olur olmaz konuşmamızdan, hiç çekinmeden ve göğsümü gere gere her ortamda odatv.com'a verdiğim destekten dolayı benim adıma endişelenenler de oldu.</p>

    <p class="normal">Tabii medyanın bir kesiminin beni hedef gösterme çabalarının da etkisinde kaldılar.</p>

    <p class="normal">Hiç unutamayacağım tavsiyelerden birini adını şimdilik saklı tutacağım –anılarımı bekleyin!– bir gazeteciden aldım: "Sen de yazılarını artık biraz yumuşat, biraz dengeli yaz, biraz merkeze gel hadi... Sürekli eleştirme, arada sırada da öv..."</p>

    <p class="normal">Gazeteciliğin bu dönemde ne hale geldiğini bundan daha iyi bir tavsiye anlatamaz herhalde.</p>

    <p class="normal">Tabii ki ilk haftanın şokuyla düşündüm.</p>

    <p class="normal">Ne yapmalıyım, nasıl davranmalıyım diye... Kendi içimde bir iç yolculuğa çıktım. Yetmedi, tek başıma yollara düştüm ve otel odalarında günlerce düşündüm.</p>

    <p class="normal">Birkaç ay rahatsızlık vermeyen konulardan yazarım; kitaplardan, filmlerden, restoranlardan, konserlerden bahsederim ve hiç yazı sıkıntısı çekmem sonuçta. Bu konuda pek çok köşe yazarına kıyasla iyi beslenen biriyim...</p>

    <p class="normal">İtiraf ediyorum, birkaç tane denedim de...</p>

    <p class="normal">Ama baktım ki popüler kültür, yaşam tarzı yazarlığını 10 sene öncesinde bırakmışım.</p>

    <p class="normal">Artık bana bir tat vermiyor, yazdıklarımdan hiç hoşlanmıyorum; bir de Türkiye bu haldeyken insanlarla dalga geçmek gibi geliyor böyle yazılar.</p>

    <p class="normal">Ben okumadıktan sonra, kim okusun ki...</p>

    <p class="normal">Bir haftada nehir kenarında sıkıldım. "Sıra sana geldi," diye parmağını yüzüme doğrultmuş koroya boyun eğmeyi kabul edemedim.</p>

    <p class="normal">Sonuçta istenen de bu değil mi: Korkmam, sinmem, susmam... Korkmayı anlarım, insanı bir duygudur. Zaman zaman ben de korkarım. Olmadık bir tıkırtıdan uyanırım ve uykum kaçar. Ya da hayatımla ilgili endişelenirim herkes gibi: İşimi kaybetmekten, yazı yazamayacak olmaktan...</p>

    <p class="normal">Ama başkaları istediği için korkmanın da ahlakla ilgili bir tarafı var. Ne yazık ki başkaları istedi diye korkmayı da kendime yediremem.</p>

    <p class="normal">Endişelerim bir köşede duruyor.</p>

    <p class="normal">Ama şimdi bildiğimizi bağıra bağıra söyleme vakti bence. Artık gördük ki sırayla geliyorlar, teker teker yok ediyorlar, yavaş yavaş susturuyorlar. Bazen köprüden önce son çıkış misali bir seçenek sunuyorlar: "İster misin, yol yakınken döner misin, vazgeçer misin, bize biat eder misin?" diye. O zaman garantiye alıyorsunuz kendinizi.</p>

    <p class="normal">Ben köprüden bodoslama karşıya geçmekten yanayım. Köprüden geçerken de bildiğimi söylemekten vazgeçmem. Nereden kaynaklandığı belli olmayan bir özgüven de değil bu: Sadece yapım böyle galiba, aksini düşünemiyorum.</p>

    <p class="normal">Yaptıklarımdan memnunum.</p>

    <p class="normal">Soner Yalçın'ı gözaltına alındığı günden birkaç hafta öncesine kadar görmemiştim. Eve kapanmış, gazetedeki yazılarıma da kısa bir ara vermiş ve harıl harıl bu kitabı bitirmeye çalışıyordum. Bu arada hemen hemen hiç sosyalleşmiyor, gündüzleri uyuyor ve geceleri durmaksızın okuyup, yazıyordum.</p>

    <p class="normal">Yaşananlar bu kitabın da seyrini değiştirdi doğal olarak. Birçok bölüme yeni eklemeler, güncellemeler yapmak zorunda kaldım. Kendi planladığım takvime uyamadım.</p>

    <p class="normal">Ama sonunda bitirdim...</p>

    <p class="normal">Bu kitabı yazmış, yazabilmiş olmaktan dolayı da mutluyum. Bazen bu yaptığımın katlanıp şişeye konulan ve denize bırakılan bir mektup olduğunu düşünüyorum. Akıbetini kestirmek zor ama biri illa ki okur... Biri illa ki duyar.</p>

    <p class="normal">Bu kitabı yaşananlar unutulmasın, şu son sekiz yılda gazetecilik ne hale dönüştü görülsün, tarihe belge olsun diye yazdım en çok.</p>

    <p class="normal">Türkiye'nin, medyanın aile sırlarını deşifre etmek için... Kol kırılıp, yen içinde kalmasın diye...</p>

    <p class="normal">Bir de mümkün olduğu kadar objektif olmaya çalıştım. Köşe yazılarımdaki dilin dışına çıkmaya, bir polemik kitabı olmamasına özen gösterdim. Sonuçta bu kitabın bir dönemi anlatma iddiasını da gölgeleyebilirdi.</p>

    <p class="normal">Yaşananları, yazılanlardan, okuduklarımdan; en önemlisi duyduklarımdan ve kendi tanık olduklarımdan yola çıkarak kaleme aldım. Ama bu bir anı kitabı değil, belki bir tanıklık kitabı olabilir.</p>

    <p class="normal">Neredeyse bir yabancı gazeteci gibi yaklaşmaya çalıştım bazı konulara. Çok daha serinkanlı, doğrudan ve verilere dayalı yazmaya çalıştım. Pek çok kaynaktan, kitaptan yararlandım. Olayların akışında boşluk olmasın diye birçok kaynağa 'off the record' danıştım, görüşlerini ve bilgilerini aldım.</p>

    <p class="normal">Bu kitabı basan bir yayınevi bulabildiğim için de şanslıyım.</p>

    <p class="normal">Sanmayın ki bu işler öyle kolay... Tanıdıkla, isimle, şöhretle bile bir yere varamadığınız oluyor.</p>

    <p class="normal">Öyle korkutuldu ki insanlar... En yakın arkadaşların bile gözümün önünde nasıl korktuğunu gördüm ben.</p>

    <p class="normal">Neler olduğu, nelerle mücadele ettiğimiz, nasıl günlerden geçtiğimiz bilinsin. İleride birileri faydalanır belki. Medya nasıl çökertildi, bu imha planı nasıl hazırlandı kayıtlara geçsin.</p>

    <p class="normal">Gazetecilik ateşten gömlek. Bütün tutuklu gazetecilere adıyorum bu kitabı.</p>

    <p class="sagnormal"><span class="ideitalik">Oray Eğin<br class="chapter" />
    Nisan 2011</span></p>
  </div>
</body>
</html>
