<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block16">Askerlerimi selamladım ve odadan dışarı çıktım. </p>
	<p class="block15"> </p>
	<p class="block9">Saat sekizde Yüzbaşı Erol’un odasına gittim, selam verip içeri girdim. Masanın önündeki sandalyeyi gösterdi; </p>
	<p class="block9">“Otur Erdem, otur, sana bir şey danışmak istiyorum” dedi. </p>
	<p class="block9">“Estağfurullah komutanım”</p>
	<p class="block9">“Şimdi sorun şu. Çok iyi bir gözetleme sistemi kurduk. Her köşeyi görebiliyoruz. Bütün askerlerimizle doğrudan bağlantı kurabiliyoruz. Cephedeki gerçek duruma göre daha bilinçli emirler yayınlayabileceğiz. Bunlar çok güzel şeyler ve doğruluğunu çeşitli tatbikatlarda pek çok kez gördük. Ama denenmemiş tek bir nokta var. Kent içi savaşlarda, düşmanın müthiş bombardıman gücü ama bizim kayagözü sistemimizi nasıl etkileyecek? Yıkılan evler, sağa sola dağılan molozlar tüm görüntü kaynaklarımızı bozabilir mi? Ne dersin?”</p>
	<p class="block9">“Bozmaz desem yalan olur komutanım. Ama sistem en az dört ayrı bağlantı şekli içeriyor. Bu nedenle tümüyle yok edilmesini pek kolay değil. Biz bilgisayar simülasyonu olarak olayı pek çok kez denedik. Örümce ağı örnek alınarak yapılan bağlantı hiçbir zaman tümüyle yok edilemiyor. “</p>
	<p class="block9">“Tamam, bunu duyduğuma sevindim. Yarın yeni bir deneme yapacağız. Sen ve ben, 5. Türkmen taburunun birinci ve ikinci takımlarına buradan bilgi desteği vereceğiz. Eğer başarılı olursak ki ben olacağımızı düşünüyorum, bundan böyle takım komutanlarına merkezden doğrudan bilgi aktaracak ve savaşı buradan yöneteceğiz.”</p>
	<p class="block9">“Bilgi aktarma işinde kimler çalışacak komutanım. Eğitilmiş adam bulmamız kolay olmayacaktır”</p>
	<p class="block">Erol yüzbaşı gülümsedi;</p>
	<p class="block9">“O an harekâta katılmayan diğer teğmenleri kullanmayı düşünüyoruz. En azından eğitim sorununu aşmış oluruz değil mi?”</p>
	<p class="block">19 Nisan.</p>
	<p class="block9">Sabah saat dört. Tüm cephede askerler büyük bir sessizlik içinde sabah namazlarını kılıyor. Kimsenin yüzünde en küçük bir endişe yok. Tersine,</p>
	<p class="block"> <span class="tab">      </span>“gelecekleri varsa, görecekleri de var”</p>
	<p class="block"> der gibiler. Düşmanın Kerkük’ün güneyinde boş bıraktığımız mahalleye saldıracağını biliyoruz. Ama asıl hücumları hava alanının güneyinden olacak. Orayı başka bir alay koruyor. Halil binbaşı, düşmanın önümüzdeki boş mahalleyi hızla geçip, doğrudan üzerimize gelmesine karşı da önlemler alıyor. Ne pahasına olursa olsun, onları mahallenin üçüncü sokağında karşılayacağız. 5. bölük oraya olarak yerleşmiş bekliyor. </p>
	<p class="block9">Hava alanı çevresinde ise dünden beri çok yoğun hazırlık var. Düşmanın nereyi bombalayacağını tahmin etmek zor değil. Çünkü bizim kendileri için hazırladığımız sürprizleri bilmiyorlar. Dört alayımız hava alanı çevresinde hazırlanan özel siperlerde bekliyorlar. Siperlerin altında, hava alanının her yerine uzanan tüneller var. Kalın pistlerin bizleri koruyacağını düşünüyoruz. </p>
	<p class="block9">Önümdeki bilgisayar ekranından kentin güneyini görüyorum. En azından yüz tane kayagözü ile kontrol edemediğim hiçbir yer yok. Yirmi adet görüntüyü anında izleyebilirim. Saat beş kırk beşte, güney doğu yönünde dağlara yerleşmiş ileri gözetleyiciler uçakların geldiğini haber verdiler. İki dakika sonra Kerkük semaları yoğun uçak sesiyle kaplandı. Saat tam altıda ise güneydeki alana bombalar düşmeye başladı. Düşman boş bıraktığımız mahallenin güneyini dövüyordu. On beş dakika sonra da ilk düşman askeri kayagözüne takıldı. Bu bir peşmergeydi. Amerikan üniforması giymişti. Ama peşmergeler ufak tefek insanlardır. İri yapılı Amerikalılara göre kesilmiş üniforma ona çok bol gelmiş, sirkteki palyaçodan farkı kalmamıştı. Yüzlercesi yavaş adımlarla sokağa doğru yaklaşıyordu. Son derece ürkektiler, bombaların patlama sesiyle kendilerini yere atıyorlardı. Ana yoldan evlere kadar olan yüz elli metrelik yolu on beş yirmi dakikada geçtiler. Sonra binaları kontrol etmeye başladılar. Evleri içindeki eşyalara varıncaya kadar boşaltmıştık. İlk beş altı evi kontrol edip boş olduğunu anlayınca rahatladılar, bir süre sonra kendilerine güven geldi ve pervazsızca ortalıkta yürümeye başladılar. Kayagözü yardımıyla en küçük hareketlerine kadar izliyorduk. </p>
	<p class="block9">Saat yedide bu kez Amerikalılar harekete geçti. Cipleri ve kamyonlarıyla güneyden geldiler, mahallenin ilk sokağının önünde durdular. Araçlardan indiler ve hızla evlere doğru koşturdular. Hareketleri peşmergelerle kıyaslanmayacak kadar düzenli ve disiplinliydi. Tepeden tırnağa silahlıydılar. İlk sokağa girince, önceden oraya yerleşmiş bulunan peşmergelerle karşılaştılar. Onların rahat tavırları, Amerikalıların disiplinlerini bir anda bozdu ve dağınık bir şekilde çevreye yerleşmeye başladılar. Bütün angaryaları peşmergelere yaptırıyorlardı ve kimsenin itiraz ettiği yoktu. Saat sekize geldiğinde mahalle tam olarak işgal edilmişti. </p>
	<p class="block9">Karargâhta benim bulunduğum bölümde bir rahatlama vardı. Çünkü düşman hiç de hücum edecek gibi durmuyordu. En azından çevrede tek bir tank bile görünmüyordu. Demek ki ileri harekât bu gün başlamayacaktı. Gerçi düşman karargâhını dinleyerek aldığımız bilgilerde de bu gün için kent üzerine bir saldırı emri yoktu ama sonuçta karargâhın her noktasını da göremiyorduk. Buna karşın hava alanı önlerinde yoğun hareket göze çarpıyordu. Hasan paşa saat ona doğru beni yanına aldı. Sistemin alt düzeyde çalışmasını görmüştüm. Şimdi sıra üst düzey ekranına gelmişti. Kayagözü ekibinin neredeyse tamamı gözlerini büyük ekrana dikmişti ve görünürde en küçük aksama yoktu. </p>
	<p class="block9">İlk kayagözü kaybımıza bir tank neden oldu. Küçük bir ağaca yerleştirdiğim kamera tankın paletleri arasında kalarak çalışmaz hale geldi. Bu durum diğer kameralarda en küçük bir aksamaya yol açmadı. Örümcek ağından bir tel kopmuştu ama ağ duruyordu. Hava alanının altına kazılmış tünellerde ise bekleyiş sürüyordu. Yüzlerce asker yere oturmuştu, çoğu sessizce duaya başlamıştı. Güneyde yer alan siperler ise şimdilik bomboştu. Hani saf bir düşman askeri gezintiye çıksa, buraları tek başına işgal edebilirdi. </p>
	<p class="block9">Daha gerideki alanda ise kayagözlerinin tamamı düşmana çevrilmişti. Onların en küçük hareketlerini bile görüyorduk. Birliklerin dizilişleri, yüklenen cephaneler, askerlerin araçlara bindirilişi, hiçbir şey gözümüzden kaçmıyordu. Yapılan hazırlıklardan artık hücumun başlamak üzere olduğunu anlamıştık. İleri gözetleyiciler, Kerkük’ün güneyine yerleşmiş topçuların ateşe hazır olduklarını bildirdiler ve saat tam on iki de ilk bombalar hava alanının güneyine, boş siperler üzerine düşmeye başladı. Belli bir düzen içinde geriden ileriye, sağdan sola doğru bombalıyorlardı. Siperlerin içine yerleştirdiğim kameraları izlemeye başladım. Bombanın düştüğü yerde yaptıklarını yakın çekim görebiliyordum. Her şey inanılmazdı. En azından iki metrelik çukur, bombanın düşmesiyle öylesine sarsılıyordu ki bir anda yarısına kadar toprakla doluyordu. Mermilerden bir tanesi bizim kayagözüne tam isabet kaydetti. Ekran birden parladı ve anında kararıverdi. Amerikan bombardımanının bu kadar yakından izlenmesi bize eşsiz bilgiler sağlıyordu. Siperlerin durumu, şarapnellerin dağılışı daha birçok bilgi, karargâhtaki subaylar tarafından çok büyük bir dikkatle izleniyor, kayıt alınıyor, not tutuluyordu. Buradan elde edilecek bilgilerin değeri paha biçilmezdi. </p>
	<p class="block9">Topçu ateşi yarım saat kadar sürdü. Hemen arkamda duran gurubun verdiği bilgiye göre hazırladığımız siperlerin yarısı kullanılmaz hale gelmiş. Ancak kırk tane anti tank siperinden sadece üç tanesi tahrip edilebilmiş. Bölgede bulunan altmış kayagözünden sadece on tanesine tam isabet almıştı. Son topçu mermisinin ardından bu kez uçaklar işe başladılar. Topçu ateşi ile nokta atışı kolay değildir. Bu iş için uçaklar kullanılıyor, hava alanının güneyinde, amerikan siperlerine yakınlığı nedeniyle topçu tarafından dövülemeyen yerleri bombalıyorlardı. Bizim açımızdan hiçbir mahsuru yoktu. Çünkü orada siperimiz bulunmuyordu. </p>
	<p class="block9">Hasan paşanın işaretiyle çeçen gönüllüler anti tank siperlerine doğru koşturmaya başladılar. Dar tünellerden geçiyor, siperlere çıkıyor, tek kişilik çelik varillerin içine atlıyorlardı. Çevrelerinde yoğun duman ve alev vardı. Büyük bir soğukkanlılıkla füzeatarlarını eline alıp siperin tabanına sabitliyorlardı. Aynı anda düşman Kerkük’ün doğusunu da topçu ateşine tutmaya başladı. Sanırım oradan da saldıracaklardı. Kentin doğusunu Kamil albay tutuyordu ve buradakinin tersine düşman onun hazırladığı çukura doğru ilerleyecekti. </p>
	<p class="block9">Birden müthiş bir uğultu duyuldu. İleri gözetleyiciler ve kayagözleri anında tankların üzerine çevrildiler. Düşman harekete geçiyordu. Topçu sağ yanımıza yeniden ateş etmeye başladı. Tanklar gittikçe hızlanarak üzerimize doğru ilerliyorlardı. Hasan paşa tünellerdeki askerlerin siperlere girmesini emretti. Hepsi de çılgınca bir koşturmayla yeryüzüne çıkmaya, siperleri işgal etmeye başladılar. Tanklar öndeki siperlerden yaklaşık olarak üç kilometre uzaklıktaydı. Çok hızlıydılar, tozdan göz gözü görmüyordu. Tankın arkasından gelen personel taşıyıcılar, yoğun toz bulutu nedeniyle aradaki mesafeyi açmak zorunda kalıyordu. Bu tam bizim istediğimiz şeydi. Artık önümüzdeki bir iki dakika içinde düşmanla karşı karşıya gelecektik. Birden hava subayı haykırdı;</p>
	<p class="block9">“Kerkük hava savunma gurubu, güneyde dört hedef, ateş edin, ateş edin.”</p>
	<p class="block">Heyecan içinde öylesine bağırarak emir vermişti ki geniş yeraltı odasının her köşesi onun sesiyle yankılandı. Füzelerimizin uçaklara karşı ateşlenişini görmeyi çok isterdim ama o an için tüm dikkatimi siperlere doğru gelen tanklara vermiştim. Yaklaşık yirmi kadardılar ve çok yaklaşmışlardı. Ekranın sağında kırmızı bir nokta belirdi. Hasan paşa ateş emri vermişti. Otuz kadar anti tank siperinden atılan yüz yirmi füze havada ip gibi dümdüz izler bırakarak tanklara doğru ilerledi. Aynı anda hava savunma gurubu elemanları “heeeeyyyyy” diye bağırarak havaya fırladılar. Gelen uçaklar düşürülmüştü. Sanırım havada bombalar patlarken, bizim füzeler de tanklara yetiştiler. Kendi ekranımdan dört adet tankı izliyordum. Dördü de aynı şekilde havaya uçtular. Taretin hemen altında iki ışık parladı, sonra müthiş bir patlama ile her yanından dumanlar havaya fışkırdı. Tank bir süre daha kendi hızıyla ilerledi, ardından hareketsiz kaldı. Motor tarafında alevler görüldü, koyu bir dumanla yanmaya başladı. Tankların vurulması, onların arkasından gelenlerin durmasına neden oldu. Çeçenler, yanan araçların arasından görebildikleri zırhlılara yeniden füze attılar. Bu arada piyademiz siperlere yerleşmiş, yoğun bir şekilde ateş etmeye başlamıştı. Önlerindeki beş yüz metrelik alana çelik dolu yağıyordu ve Amerikalılar şaşkınlık içinde geriye doğru koşuşturdular. O anı ömrüm boyunca unutamam. İşte o yenilmez denen, karşı durulamaz denen ordu, yanan tankların ve zırhlı araçların çıkardığı yoğun duman arasında geriye doğru kaçıyordu. Sevinçle havaya fırladık, kendimizi alkışlamaya başladık. Rahmi Albay “sessizlik” diye bağırmasaydı, gürültümüz Bağdat’tan bile duyulabilirdi. Sessiz olmamız gerekiyordu çünkü düşman şimdi de doğu bölgesinde ilerliyordu ve neredeyse üç yönden kuşatılmış durumdaydı. Umut ve tedirginlik arası duygularla doğu cephesini yöneten guruba döndük. Onların da sevinçle havaya fırlamalarından füzelerin yerini bulduğunu anladık. İçim içime sığmıyordu. Yeniden kendi ekranıma baktım. Savaş alanı yoz ve dumandan oluşan bir sis perdesi altındaydı. Hasan paşa askerlere geri çekil emri verdi. Beklentinin aksine, Amerikalılar topçu barajı açmadılar, uçaklarını göndermediler. On dakika sonra da kurtarma çalışmalarına başladılar. Onlara ateş açmadık. Çünkü hava alanını savunan askerleri şimdi hızla alanın batı ve kuzeyine yerleştirmemiz gerekiyordu. Düşman eğer yeniden saldırmaya karar verirse, onları burada karşılayacaktık. </p>
	<p class="block9">Amerikalılar tam bir saat boyunca kurtarma ve yeniden hücum için hazırlandılar. Biz de rahatlıkla geri çekildik. Hava alanının güneyinde tek bir askerimiz bile kalmamıştı. Tümünü kentin batısından itibaren, kuzeye doğru uzanan yeni siperlere yerleştirmiştik. Doğu cephesinde ise düşman, sabahleyin işgal ettiği yerleri bile bırakarak daha güneyde bir alanda durmuştu. Şimdilik işler iyi görünüyordu ve karargâhta hepimizin ağzı kulaklarındaydı. Çünkü o ana kadar 21 adet tank 70 kadar zırhlı araç tahrip etmiş ama hiç kayıp vermemiştik. Hazırladığımız sürpriz ne denli etkili olduğu çok açıktı. Savaş alanı hala yoğun bir duman tabakası ile kaplıydı. Kayagözü sistemi inanılmaz işler başarıyordu. Şu anda bile düşmanın yanına kadar sokulup gözlem yapabiliyorduk. Yoğun bombardıman sırasında kamera kayıplarımız onbeş adet olmuştu ki bölgeye yerleştirilen yüzün üzerindeydi. Yani kayıplarımız görüntü zenginliğimizi asla etkilememişti. Bu nedenle saat üç buçuk dolaylarında düşmanın saldırıya hazır olduğunu çok net olarak görebildik. </p>
	<p class="block9">Önce kırmızı bir işaret fişeği atıldı ardından topçu yeniden hedefleri vurmaya başladı. Biz de artık ihtiyacımızın kalmadığı siperleri yoğun bombardımandan yararlanıp birer ikişer yok ediyorduk. Düşman orada yıkıntılardan başka bir şey bulamayacaktı, özellikle anti tank siperlerinin görülmemesi önemliydi.</p>
	<p class="block9">Topçu bombardımanı yanılmıyorsam yarım saatten fazla sürdü. Ardından uçaklar bölgeye kluster bombaları attılar. Patlamalar o denli etkiliydi ki bölgede elimde bulunan yüzden fazla kayagözünün yarısı bir anda yok oldu. Ya da iyimser konuşursak, dünyanın en gelişmiş yüzey tarama bombası bile ancak yüzde elli kayıp verdirebiliyordu. Kluster bombalarının havaya kaldırdığı toz bulutu henüz dağılmadan, yirmi kadar tank ve ardında yüz dolayında zırhlı araç ileriye atıldı. Bu kez hızları çok yüksekti. Tanklar hala dumanları çıkan araçların yanından geçtiler kısa sürede hava alanının güneyine ulaştılar. Daha önce kendilerini orada karşılamıştık ama şimdi kimsecikler yoktu. Boş siperlerin üzerinden geçtiler. Amerikan ordusunun ilerleyişi gerçekten çok iyi düzenlenmişti. Bir makine gibiydiler, tanklar bölgeyi yıkıp geçiyor, en arkadaki personel taşıyıcısı duruyor, içinden çıkan piyade çevrede güvenlik önlemleri alıyordu. Böylece neredeyse pistin yanına kadar geldiler. Öndeki beş tank orada durdu. Diğer on beşi, alanın batısından kuzeye doğru hareketlerini sürdürdü. Burası önceden yoğun şekilde bombalanmıştı. Ama bizim siperlerimize ulaşmaları için daha üç kilometre daha yol almaları gerekiyordu. Beş dakika sonra tam önümüze gelmişlerdi. Havadaki apaçiler kızgın arılar gibi sağa sola yönelerek ateş edilecek bir hedef arıyorlardı. En öndeki iki tank hazırlanan tank çukuruna düştüler. Apaçiler hemen oraya koşuşturdu, havadan güvenliği sağlamaya çalışıyorlardı. Ama biz zaten bunun böyle olacağını biliyorduk. Yerden ve kentin batısındaki evlerden atılan füzeler birkaç helikopteri dağıttı. Asıl isteğimiz tüm birliklerin bir an olsun duraksamasıydı. Çünkü asıl sürprizimizi henüz göstermemiştik. Çukura düşen iki tank, diğerlerinin yavaşlamasına neden oldu. Hemen toplarını rasgele önlerindeki alana ateşlediler. Belli ki yerden füze atışı bekliyorlardı ve bizim taraftan yirmi otuz kadar füze tankların üzerine doğru atıldı. Helikopterler yeniden hücuma kalktı, yoğun bir bombardıman başladı. Piyadelerin bazıları da araçlardan aşağıya inmiş, siperlere doğru hücum etmeye hazırlanıyordu. Hasan paşa işaret etti ve Kerkük’ün kuzeyine yerleştirilmiş bulunan füze bataryası düğmeye bastı. Tam iki yüz elli adet büyük kalibreli füze aralarında bir kaç saniye farkla havaya yükseldi ve Amerikalıların üzerine doğru gelmeye başladı. Düşman tankları hiçbir şeyin farkında değildi. Çukura düşen arkadaşlarının güvenliğini sağlamak için çılgınlar gibi sağa sola ateş ediyorlardı. Dört beş tanesi zaten isabet almış yanıyordu. Füzelerimiz üzerlerine yağmur damlaları gibi düştüler. Kimse ne olduğunu bile anlayamamıştır. Hücuma katılan amerikan birlikleri yoğun patlamalarla sarsıldılar, toz ve simsiyah bulutlar içinde kayboldular. Kimi patlamalar o denli şiddetliydi ki, parçalar gökyüzündeki helikopterlere kadar yükseliyordu. Karargâhta herkes donmuş kalmıştı. Bu kadar yıkıcı gücümüz olduğunu bilmiyorduk. Amerikalılardan hiç de aşağı kalır yanımız yokmuş meğer. </p>
	<p class="block9">Gün batarken Amerikalılarla ilk savaşımızda kendimizi kazanmış sayıyorduk. O inanılmaz, anlatıla anlatıla bitirilemeyen, yenilmez, kudretli, güçlü, önünde durulamaz güç, füzelerimize çarpmış, dağılmış ve geldiği yere kaçmak zorunda bırakılmıştı. Savaş alanında tam kırk adet tank kapkara duruyordu. Zırhlı araçların ise yüzün üzerinde olduğu söyleniyordu. Ama daha önemlisi binden fazla amerikan askerinin savaş dışı olduğunu düşünüyorduk. Bizim kayıplarımız ise yalnızca yüz kişiydi ve onların da altmışı devam eden bombardıman altında siperlere koşarken şehit düşmüşlerdi. </p>
	<p class="block9">Hepimiz büyük bir sevinç içindeydik. Birbirimizle kucaklaşıyor, neşeyle savaşı konuşuyorduk. Ne yazık ki öyle sokaklara taşıp kutlama yapacak durumda değildik. Tersine, düşmanın uyanmaması, olayı talihsiz bir rastlantı olarak değerlendirmesi gerekiyordu. Bunun için de öncelikle ortalıkta fazla görünmemeliydik. Bu günkü savaşın en önemli etkilerinden bir tanesi de askerlerin savaşma arzularını artırması oldu. Ne yalan söyleyeyim, ben bile bir an önce birliğimin başına geçip siperlere dönmek için can atıyordum. Hasan paşa bunu anlamış olmalı ki, karargâhta çok az teknik personel bıraktı, diğerlerini birliklerinin başına yolladı. </p>
	<p class="block9">Benim takımın bulunduğu yere geldiğimde ilk önce Çakır çavuş ile karşılaştım. Sanki kırk yıllık yoldan gelmişiz gibi kucaklaştık. Herkes çok neşeliydi. Kaldığımız evin birinci katındaki geniş odada toplandık. Onlar benim gibi savaşı ekrandan izleyememişlerdi. Daha doğrusu ben öyle sanıyordum. Yanılmışım, askerler çatıların altına gizlenerek damdan görebildikleri kadarıyla tüm olup biteni izlemişler. Çakır çavuş özellikle ikinci hücumda ateşlenen büyük kalibreli füzelerden çok etkilenmişti;</p>
	<p class="block9">“Valla komutanım, bir de baktım gökten alev yağıyor, düşman tankları ufacık kalmış, ha babam yanıyor” diye anlatıyordu. </p>
	<p class="block">Bu arada bizimkiler çatının altından bir de bakmışlar, karşı tarafta düşman askerleri de evlerin tepesinden savaşı izliyorlar. Akın çavuş</p>
	<p class="block9"> “getirin benim keskin nişancıyı, şunları keklik gibi avlasın”</p>
	<p class="block">demiş ama Çakır çavuş;</p>
	<p class="block9">“Bırak şu garibanları, nasıl yenildiklerini seyretsinler de ders alsınlar” diyerek karşı çıkmış. </p>
	<p class="block">Ona hak verdim, doğru davrandığını söyledim. Çünkü morali bozuk bir düşman askeri, yanındakileri de etkileyerek genel savaşma arzusunu azaltır. </p>
	<p class="block9">Kaldığımız evde tartışmalar kızışmıştı. İnanılmaz bir şekilde savaşın en ince ayrıntısını bile anımsıyorlardı. Sanki onlar da her şeyi, benim gibi, önlerindeki ekrandan izlemişlerdi. Örneğin bir düşman piyadesi, isabet alan personel taşıyıcıdan dışarı çıkmayı başarmış, çılgın gibi koşmaya başlamış ama on metre bile gidemeden vurulup düşmüş. Oysa yanan zırhlıda kalan arkadaşlarına hiçbir şey olmamış. </p>
	<p class="block9">Tam çaylarımızı yudumluyorduk ki, dışarıda bir ses duyuldu. Güçlü hoparlörler CNNF yayınını düşmana dinletiyordu. Kulak kabarttım, bu gün Kerkük dolaylarında teröristlere ait mevzilerin bombalandığı, şehirde durumun sakin olduğu söyleniyordu. Kendi kendime gülmeye başladım, askerler merakla bana bakıyorlardı, söylenenleri onlara tercüme edince herkes daha bir keyiflendi. </p>
	<p class="block9">Saat on dolayında gelen bir emir, savaşın bitmediğini, henüz başladığını anımsattı. Düşman yarın kente girmeye hazırlanıyormuş. Hemen harekete geçtik ve 51. takımın arkasındaki yerimizi aldık. Eğer düşman onu geçerse, bizimle karşılaşacaktı. Sakince siperlere girdik ve sabahı beklemeye başladık. </p>
	<p class="block">20 Nisan</p>
	<p class="block9">51. takımın komutanı Tekin teğmenle birlikte kahvaltı ettik. Çok heyecanlıydı, dünkü başarıdan sonra yenilmekten korkuyordu. </p>
	<p class="block9">“Düşman artık ne olduğumuzu öğrenmiştir, sürpriz etkisi kalmadı, şimdi bizi daha ciddiye alarak üstümüze gelir” deyip duruyordu. </p>
	<p class="block9">Ona hak vermiyor değildim ama gücümüzü küçümsememesini, asıl bundan sonra onları yenebileceğimizi söyledimse de pek ikna olmadı. </p>
	<p class="block9">Saklandığım yerden 51. takımın yerleştiği 3.sokağı tam olarak görebiliyordum. Ortalıkta kimsecikler yoktu. Askerler çatı aralarına, kamufle edilmiş siperlere gizlenmişlerdi. Saat sekize doğru düşmanın harekete geçtiği haberi geldi. Heyecan içinde dürbünlerimize yapıştık. 51. takım ile aramızda neredeyse 400 metre mesafe vardı ve bunun 200 metresi kaçış siperlerimizi kazdığımız boşluk alandı. </p>
	<p class="block9">Çok uzaklardaki alanda tanklar belirdi. En büyük korkumuz, düşmanın 5. bölüğün bulunduğu alanı tam olarak kuşatması yani benim önümdeki boşluğu dolayısıyla kaçış siperlerimizi işgal etmesiydi ki bu durumda benim o tankları yok etmem gerekirdi. Yavaşça füzelerimizi çıkardık, rampaları yere sabitledik. Nişan alıp beklemeye başladık. Az ileride durun Akın çavuş bana döndü;</p>
	<p class="block9">“Komutanım, hedef tam önümde, ateş edeyim mi?”</p>
	<p class="block9">“Sakın ha, düşmanı uyandırmış oluruz. Ben söylemedikçe ateş etmek yok” diye bağırdım. </p>
	<p class="block9">Düşman bize doğru ilerledi, çok yavaş hareket ediyordu, tanklar geldi, önümüzdeki boş alanın hemen girişinde durdu ve topunu evlere doğru çevirdi. Derin bir nefes aldık. Siperleri kullanabilecektik, şimdi sadece tankların rölantide çalışan motorlarının sesi duyuluyordu. Öylece beklemeye başladık. Zaman geçiyor, tek bir atış bile olmuyordu. Saat dokuza doğru 3.sokağın başında hareketlenme oldu. Dürbünümle orayı taradım. Bunları bizim peşmergelerdi. Karışık olarak geliyor, sonra evlere dağılıyorlardı. Sanki Pazar gezmesine çıkmış gibiydiler. Çok yavaş ilerliyorlardı. 2. ve 3. sokaklarda evlerdeki eşyaları olduğu gibi bırakmıştık. Peşmergelerin ganimet toplamasını ve bu nedenle de dikkatlerinin dağılmasını bekliyorduk. Ganimet kavgası beklediğimizden de çabuk gerçekleştik. Kendi aralarında sürekli kavga ederek 3. sokaktaki son evlere kadar geldiler. Amerikan askerleri ortalıkta yoktu. Zaten bizim amacımız da peşmergeleri savaş dışı bırakmaktı. İçimden söylenmeye başladım “Hadi Tekin, hadi, ateşe başla artık”. Tekin teğmen büyük bir soğukkanlılıkla bekliyordu. Her an birisi askerlerimizi saklandığı yerde görebilirdi. </p>
	<p class="block9">Ve Tekin teğmen ateş emri verdi. Tek bir el silah sesi ve ardından inanılmaz bir cayırtı. Tüm evlerden peşmergelere ateş ediliyordu. Çoğu silahına bile davranamadan biçiliverdi. Mermilerin çıkardığı toz bulutu arasında arka arkaya yere yığılan insanlar görülüyordu. Ateş bir dakika bile sürmemişti. Yola atılan el bombaları da bir şekilde ayakta kalanları yere serdi. Şimdi 51. takım büyük bir hızla önceden hazırlanmış kaçış yollarını kullanarak, önümüzdeki siperlere yerleşecekti. Burada düşman tankları bizi görebilirdi. Dikkatle tankları izlemeye başladım. Tek bir el ateş etseler bile bütün füzelerimi üzerlerine yollayacaktım. Silah seslerini duyan ve o ana kadar tankın üzerinde duran amerikan askeri telaşla içeri girip kapağı kapattı. Tank gaz verdi, taret sağı solu taradı, bir hedef arıyordu ve ansızın geriye çekilmeye başladı. Aynı anda bizim askerler de sokağı boşaltarak kaçış siperlerine yerleştiler. Çok değil bir dakika sonra 51. takım siperlerde ilerliyordu ki gökyüzünde beliren apaçiler önümdeki bölgeyi bombalamaya başladılar. Özellikle ağır makineliler çevreyi öyle bir tarıyordu ki, oradan gerçekten sağ çıkılamazdı. Kimi atışlar ileriye doğru uzanıyor, ara boşluk alana da mermiler düşüyordu. Gözlerimiz siperlerdeydi ve onların isabet almaması için dua ediyorduk. Sonra bir kez daha sessizlik oldu. Sokak yoğun bir toz bulutuyla kaplanmıştı, göz gözü görmüyordu. Siperdeki askerler için kaçırılmaz bir fırsattı,  sokağın başında siperlerden çıkıp hızla ileri atılmaya, bu beyaz perdenin içinde kaybolmaya başladılar. Düşman gelinceye kadar olabildiğince ileriye gitmeleri gerekiyordu. Derken gökte yeniden helikopter sesleri duyuldu. Yüreğim ağzıma gelmişti. Geri dönüyorlardı ve bize çok kayıp verdirebilirdi. Heyecan ve korku içinde yerimden doğruldum. Beş tane helikopter saydım. Elimde iki takım yani sekiz tane havaya füze vardı, hemen hazırlanmasını emrettim. Bir iki helikoptere ateş açarsam en azından Tekin’e kaçacak zaman kazandırırdım. Ama inanılmaz bir şey oldu, helikopterler çok alçaldı ve öylece sokağın üzerinden geçip geri döndüler. Onların bu hareketi toz bulutunu hemen dağılmasına yol açtı. Aynı anda bir seri atış duyuldu. Dürbünümle baktım, çatışmanın olduğu yeri göremiyordum. Anladığım kadarıyla düşman toz bulutunu kaldırmak için helikopterleri kullanmıştı. Bu, tozdan yararlanarak siper almaya çalışan askerlerimiz için tam bir sürpriz olmuştur. Çatışmanın hemen başlaması da henüz saklanamamış askerlerimizin olduğunu gösterebilirdi. Tekin’in dediği çıkıyor, düşman bizi ciddiye almaya başlıyordu. </p>
	<p class="block9">Amerikan tankları az önce çekildikleri yerlere geri döndüler. Biz de bir kez daha füzelerimizi onlara çevirdik önümüzdeki bloktan yoğun çatışma sesleri geliyordu. Vakit geçmek bilmiyordu. Tüm dikkatimizi sokağa vermiştik ama görünürde bir şey yoktu. Kimi yerler önceki bombardıman nedeniyle yanıyordu. Yerlerde cesetler vardı ama çarpışanlar henüz görüş alanımızda değildi. Saat bire geliyordu ki askerlerimizin düzenli bir şekilde gelip, kaçış siperlerine girdiğini gördük. Geri çekiliyorduk. İşin ilginç yanı, birçok kişi amerikan tankının hemen önünden sipere atlıyordu ama Amerikalıların onlardan haberi olmuyordu. Son olarak beş altı kişiyle Tekin teğmeni sokağın en gerisinde gördüm. Askerleriyle tartışıyordu. Hem de savaşın ortasında. Hemen önlerindeki köşeden üzerlerine mermi yağmaya başladı, Tekin bir an tereddüt etti ardından bize doğru koşmaya başladı. Kaçış siperlerini kullanmıyordu. Yanında üç asker daha vardı. Diğerleri gelmemişti. Niçin böyle davrandığını anlamamıştım. Her türlü riski göze alıp ona doğru gittim ve bizim saklandığımız evlerin hemen önünde onunla buluştum. Nefes nefese kalmıştı. Beni görünce;</p>
	<p class="block9">“Sokağın başına koruma ateşi aç, orada askerlerim var, hadi” diye bağırdı. </p>
	<p class="block">Dikkatle gösterdiği yere baktım. Gerçekten de sokağın ortasındaki moloz yığınlarını siper etmiş üç asker, düşmana karşı koyuyordu. Tam bizimkilere ateş emri verecektim ki yan sokakta beliren amerikanlılar askerlerimizi şehit etti. Elim havada kalmıştı. Hırsla bağırdım,</p>
	<p class="block9">“Amerikalılara ateş edin, Amerikalılara”</p>
	<p class="block">hemen tetiklere asıldık ama düşman çoktan siper almış, silahlarını bize doğrultmuştu. Kısa süren ateşi durdurdum ve ortalık tam bir sessizliğe büründü. Tekin öylece şehit askerlerinin ardından baktı;</p>
	<p class="block9">“Bizi bekleyin, cennette” diye mırıldandı. </p>
	<p class="block9">“âmin” diyerek ona katıldım.</p>
	<p class="block9">Düşmanın bundan sonra bizim üzerimize geleceğini tahmin etmek için dahi olmak gerekmiyordu. Silahlarımızı gözden geçirdik, anti tank timlerini boş alandaki siperlere yerleştirdik. Hava hücumlarına karşı da hazırlıklıydık. Bu kez onlara yol vermeyecektik. Buradan geçiş olmayacaktı. Onca hazırlıktan sonra bir de baktık tanklar geri çekiliyor. Düşman yeni bir bombardıman hazırlıyor olabilirdi, aceleyle siperleri boşalttık, bir sokak geriye yerleşip beklemeye başladık. Gözlerimiz havada, düşman uçaklarını gözlüyordu. Yoğun bir topçu ateşi beklemiyorduk. Bu durumda kent ciddi şekilde tahrip olurdu ki düşmanın burayı sağlam istediğini biliyorduk. En azından bir süre top atışına kalkışmayacaklardı. Ama sonra bizim asıl gücümüzü öğrendikten sonra düşüncelerini değiştirebilirlerdi. </p>
	<p class="block9">Saat dörde kadar geride düşman bombardımanı bekledik. Oysa Amerikalılar karşı sokağa nöbetçiler yerleştirip gittiler. Gözlerimize inanamıyorduk. Hemen eski yerlerimize döndük. Anlaşılan fazla ilerlemeyeceklerdi. Akşama doğru ortalıktaki cesetleri toplamaya başladılar. Bundan cesaret alan Tekin teğmen, yerli Arap kılığında ki kendisi de zaten koyu tenli sayılırdı, eline bir beyaz bayrak alıp karşı tarafa geçti. Kısa süren görüşmeden sonra şehitlerimizin cenazelerini vermeye razı oldular. O zaman gördük ki kayıplarımız düşündüğümüzden çok fazla olmuştu. Gece yarısına kadar bize teslim edilen Türkmen üniformalı asker sayısı altı yüzü buluyordu. Bunu duyan Tekin teğmenin suratı asıldı. O günü başarısız sayıyordu. </p>
	<p class="block9">Güneş tamamen batmıştı ki yeni bir emirle hava alanı çevresine gideceğimiz söylendi. Düşmanın yarın oraya saldıracağı öğrenilmişti. Bizim 25. alay, hemen yandaki binaları savunacaktı. Büyük bir sessizlik içinde yeni yerimizdeki mevzilere doğru hareket ettik. Bulunduğumuz yerde yoğun bombardımanla yıkılmış pek çok bina vardı. Burası Saddam döneminde askeri amaçlar için kullanılmıştı. Savunulması kolay gibi görünüyordu ancak yeraltı siperleri açısından çok da hazır sayılmazdı. Hemen bitişik evlerde delikler açtık. Kaçış yolları hazırladık. Gece görüş gözlüklerini bulanlar bu geceki kadar çok hayır duası almamışlardır. Savunma planımız basitti. Geceyi arkadaki güvenli bölgede geçirecektik. Saldırı başlayınca yerimizden fırlayıp, kaçış siperleri yardımıyla mevzilerimize ulaşacak ve düşmanı orada karşılayacaktık. </p>
	<p class="block9">Gecenin en önemli haberi, düşmanın hava alanı önündeki geniş alanı tamamen bize bırakmış olmasıydı. Oysa önceki gün yapılan saldırıda buraları ele geçirmişlerdi. Gerçi daha sonra bizim karşı hücumumuzla tam bir bozgun yaşamışlarsa da bence ele geçirilmiş alanları geriye vermelerinde hiçbir mantıklı düşünce olamazdı. Düşmanın eline geçmemesi için tahrip ettiğimiz anti tank siperleri artık kullanılamaz haldeydiler. Ama pistlerin altındaki saklanma odaları sapa sağlam duruyordu. 22. alay elinden geldiğince siperleri düzeltmiş ve savunmasını güçlendirmişti. </p>
	<p class="block">21 Nisan.</p>
	<p class="block9">Sabah karşı ikide Rahmi albay alaydaki bölük komutanlarına hazırlanan savunma planı hakkında bilgi verdi. Saat üçte ise Erol yüzbaşı bölükteki tüm subayları topladı. Sabahleyin gerçekleşecek düşman harekâtı üzerine tartıştık. Hava alanını savunmak gibi bir niyetimiz yoktu. Düşmana olabildiğince çok kayıp verdirerek, kent içine ve kuzeye doğru çekilecektik. Temel savunma düşüncemiz, düşmanın bizi terörist olarak değerlendirmeye devam etmesiydi. Bu nedenle iyi organize edilmiş, düzenli ordu tipi saldırılardan olabildiğince kaçınacaktık. Şüphesiz, Amerikalılar şu anda karşılarındaki insanların sıradan teröristler olmadığını anlamışlardı. Ama yine de bizi düzenli bir gücün parçası olarak görmemeleri gerekiyordu. Tartışma bu şekilde sürerken, Tuğrul teğmen ansızın;</p>
	<p class="block9">“Komutanım, Amerikalıların eline geçirdikleri bu alanları bırakıp gitmeleri sizce garip değil mi” diye sordu. </p>
	<p class="block">Erol yüzbaşı başını kaldırıp Tuğrul’a baktı;</p>
	<p class="block9">“Onlar açısından hiç de garip değil” diye karşılık verdi ve devam etti;</p>
	<p class="block9">“Bakın, Amerikalıları iyi tanımak gerekir. Küçük bir terörist gurup için elli tane tank, yüzeli tane zırhlı araç, binlerce askerle saldırıya geçiyorsunuz. Karşı tarafın yalnızca birkaç füze ve çoğunlukla da hafif makineli tüfeklerle savunma yapacağını düşünüyorsunuz. Ama bir de bakıyorsunuz, yüzlerce füze üzerinize yağıyor. Tanklarınız üç dört dakika içinde tahrip ediliyor. Bu durumda ne yaparsınız? Ele geçirdiğiniz yerleri korumaya mı kalkarsınız yoksa olanlara inanamayıp, ilk başladığınız ve sizce güvenli olduğunu düşündüğünüz yere mi dönersiniz. Aslında Tuğrul’un sorduğu sorunun benzerini Rahmi albayla da tartıştık. İsmail binbaşı ne dedi biliyor musunuz, Amerikalıların çoğu bilgisayar oyunlarıyla yetişmiştir. Bu nedenle başarısızlık halinde oyuna yeniden başlarlar. Bu da bir düşünce elbette.”</p>
	<p class="block">Hepimiz gülmeye başladık. Aslında hiç de yabana atılır bir fikir değildi. Toplantı sabah namazına kadar sürdü. Sonra askerlerimizle birlikte namaz kılmak üzere birliklerimize döndük. Artık her gün savaş namazı kılıyorduk. </p>
	<p class="block9">Saat beşte düşman bombardımanı başladı. Pistlere ateş etmiyorlardı. Bunu gören subayların dudaklarında bir gülümseme belirdi. Düşman yine bizi küçümsüyordu. Oysa o pistlerin altındakiler az sonra onlara unutamayacakları bir ders vermeye hazırlanıyorlardı. Doğal olarak benim en çok ilgilendiğim şey, önümdeki binaların da bombalanıp bombalanmayacağıydı. Ne yazık ki oraya mermiler düşmeye başladı. Daha, hemen sol yanımdaki ana yola kadar olan geniş alana da mermiler düşüyordu. Yanımda duran Çakır çavuş bir ıslık çaldı;</p>
	<p class="block9">“Komutanım, bu gâvurda amma da mühimmat var yahu. Baksana, genişliğine bakmadan her yere cephane harcıyor.”</p>
	<p class="block9">“çok iyi yapıyor Çavuş, hiç kimsenin cephanesi sonsuz değildir. Şimdi bizim bölgeye düşen mermi sayısı daha azalacak” dedim. </p>
	<p class="block">Gerçekten de bizim savunacağımız alana çok az bomba düştü. Daha çok pistlerin önündeki bölgelere dikkat ediyorlardı. Sanki orada siperlerimiz olduğunu anlamış gibiydiler. Hâlbuki bizim savaş planımızı bilseler, hazırlık atışlarının daha çok bize yaradığını görürlerdi. Uçaklar da işe karışınca Amerikalıların az sonra yürüyüşe geçeceklerini anladık, ileriye atılmak üzere hazırlandık. Topçu ve hava bombardımanı henüz bitmemişti, yeri göğü titreten bir uğultu tankların ileriye atıldığını haber verdi. Telsizden Erol yüzbaşın sakin sesi duyuldu;</p>
	<p class="block9">“Birinci bölük, ileri”</p>
	<p class="block">Ok gibi yerimizden fırladık. Bombardıman sol yanımdaki boşluğu dövüyordu. Biraz sonra bizim siperlerin de bombalanacağı açıktı. Ama durmuyorduk, üstleri kapatıldığı için birer tünel görünümünde olan kaçış siperlerinin içinde çılgınlar gibi koşturuyorduk. Bizim mevzilere gelince dışarı fırladık, Çakır çavuş en öne geçmişti. İnanılmaz şey, düşman bombardımanı bizi atlamış, hava alanının önündeki boşluğa kaymıştı. Hemen binalara yerleşmeye başladık. Önümdeki iki katlı üç binadan başlayarak geriye doğru tüm alan benim sorumluluğumdaydı. Dün gece hazırladığımız savunma hattının birkaç siperi isabet almış ve çökmüştü. Zorunlu olarak evlerin içine yerleşmeye başladık. Üzerimize gelirlerse onlara çok iyi sürprizler hazırlamıştık. </p>
	<p class="block9">Herkes yerini alınca hemen üst kata çıktım. Düşman bombardımanı sürüyor ama 22. alayın askerleri pistlerin altındaki yerlerinden doğrudan bombaların üzerine doğru gidiyorlardı. Onları göremiyordum, siperlerin altındaydılar. Orada olduklarını gösteren tek şey, patlayan mermilerle havaya yükselen şehit bedenleriydi. Dişlerim kenetlendi, silahıma sıkıca sarıldım. Bir dakika sonra topçu ateşi kesildi ve neredeyse üç yüz metre ötede dumanlar arasında tanklar görüldü. Saatte 60 kilometre hızla geliyorlardı, siperdekilerin en fazla 5 saniye zamanları vardı. Nefesim kesildi, pür dikkat siperlere baktım. Bomba çukurlarının arasında kafalar belirdi ve dört füze hemen önündeki tanka doğru ateşlendi. Tank büyük bir gümbürtüyle havaya uçtu. Düşman siperi yoğun şekilde bombalamaya başladı. Ama artık her yerden füze atışları görünüyordu. Apaçiler havadan saldırıya katıldılar. Ama kentin içinden yapılan doğrudan atışlarla uzun süre orada duramadılar. Ve ilk kez topçu doğrudan kentin içini dövmeye başladı. Demek ki düşman artık kenti korumak iddiasında değildi. </p>
	<p class="block9">22. alayın askerleri yeni bir kahramanlık öyküsü yazıyorlardı. O kadar çok füze atılıyordu ki, gökyüzünde beyaz düz çizgilerden oluşan bir çeşit ağ oluşmuştu. Tanklar ileri hareketlerini sürdürüyorlardı. Önlerinde alanı ateşe boğuyor, mermi düşmedik tek bir nokta bırakmamaya çalışıyorlardı. Artık füze atış mesafesini geçmişlerdi. Ama bu kez anti-tank mayınları devreye girdi. Siperlerin üzerinden geçen zırhlı araçların önüne mayın atlıyor, patlamalar zırhlıları birer ikişer devreden çıkarıyordu. Kimi yerlerde piyadeler birbirlerine ateş etmeye başlamıştı. Ortalıkta öylesine yoğun bir duman vardı ki, Amerikalılar şaşkınlık içinde sağa sola koşuşturuyor ama bir türlü ilerleyemiyorlardı. Ve Hasan paşa aniden geri çekil emri verdi. Amerikalılar tamamen durmuşlardı ve kendilerini toplamaya çalışıyorlardı. Biz ise geri çekiliyorduk. Uzaktan, dürbünümle baktığımda kimi komutanları askerlerini zorla kaçış siperlerine soktukları görülüyordu. Ne oluyor demeye kalmadan, bizim büyük kalibreli füzeler yeniden savaş alanında göründüler ve Amerikalıları bir kez daha yere yapıştırdılar. Beş dakika sonra alan çevresinden tamamen çekilmiştik. Ama ilk kez Amerikalılar da geriye çekilmediler ve inatla ileriye doğru hareketlerini sürdürdüler. Doğruca bizim üzerimize geliyorlardı. </p>
	<p class="block9">Hemen sağımdaki geniş hangarları savunan 4. 5. Türkmen taburları çoktan yerlerini almışlardı. Pist çevresinden tamamen çekilmiştik. Dolayısıyla taburların sağ kanatları boş kalıyordu. Çok şükür ki düşmanın bundan haberi yoktu ve çok yavaş ilerliyorlardı. Her türlü hazırlığı yapmamız için bize zaman tanır gibiydiler. Amerikalıların evleri ayrı ayrı kontrol etmeden geçmeyeceğini biliyorduk. Hedefimiz binaları içindekilerle birlikte havaya uçurmaktı. Bu nedenle yanımıza büyük ölçüde patlayıcı almıştık. </p>
	<p class="block9">Saat ona doğru tanklar pistlere ulaşmıştı. Piyade ise hemen arkasında yürüyordu. Sağımda ilk Amerikan timi hangarlara ulaştı ve küçük guruplar halinde içeriye girmeye başladı. Sol tarafımızda ise piyadeler tankların önüne geçmiş yavaşça ilerliyorlardı. Resmen kuşatılmak üzereydik ama bizim bölgeye saldırı olmuyordu. Geriye doğru gittim, Tekin teğmeni buldum. </p>
	<p class="block9">“Tekin, bak eğer kuşatma hissedersen popom sana emanet” dedim. </p>
	<p class="block9">“Merak etme sen” diye karşılık verdi gülerek. </p>
	<p class="block">Bu sırada hangarın içinden silah sesleri duyuldu. Kısa sürede şiddetli bir çatışma başladı. Sol tarafımda ise Amerikalılar ağır hareketlerle ilerliyorlardı. En az üç kişinin bizim keskin nişancılar tarafından yere serildiğini gördüm. Birden hızlandılar, kendilerine uygun bir siper aramaya başladılar. Panik içinde yere yattılar, bomba çukurlarına saklandılar. Arkalarındaki tanklardan çevredeki evlere ateş açıldı. Beş dakika sonra topçular da işe karıştılar. Her nedense apaçiler bu kez pek çekingen davranıyorlardı. Bizim doğrudan atış tekniğimiz onları etkilemiş görünüyordu. </p>
	<p class="block9">Çevremde onca çatışma olurken, benim bulunduğum yerde tek bir silah bile atılmıyordu. Tedirginlik içinde önümdeki boş alana bakıyordum. Dürbünümle görebildiğim siperlerde bekleyen Amerikan askerleriydi. Belki de dünkü sokak çatışmaları nedeniyle artık böyle işlere kalkışmayacaklardı. Solumdan ilerleyen birlik, aradaki boşluğun neredeyse dörtte üçünü geçmişti. Sağımda ise silah sesleri artık ikinci sıra hangarlardan geliyordu. Yani kuşatılmama az kalmış gibiydi. Hava alanının tamamen işgal edildiği haberi geldiğinde saat bir olmuştu. Artık Erol yüzbaşıdan geri çekil emri beklemeye başlamıştım ki önümdeki boşlukta Amerikan askerleri belirdi. “işte başlıyoruz” dedim kendi kendime. </p>
	<p class="block9">En öndeki üç sıra evi boş tutuyorduk. Düşmanın orada zaman yitirip biraz da dikkatinin azalmasını bekleyecektik. Gözümüzü Amerikalılardan ayırmıyorduk. Üç ayrı takım halinde hareket ediyorlardı. Birinci takım eve yaklaştı, alt katlara birer el bombası attı. Patlamanın hemen ardından fırlayıp eve girdiler. Diğer takım aynı şekilde hemen yanındaki evi işgal etti. Evlere yerleşen iki takım önlerindeki binalara koruma ateşi açtı, üçüncü takım eve yaklaşıp önce el bombalarını kullandı, sonra da içeri girdi. Amerikalıların nasıl ilerlediklerini görmüştüm. Şimdi onlara unutamayacakları bir sürpriz hazırlamalıydım. Kafam bir makine gibi çalışıyordu. İlk düşündüğüm şey elimdeki patlayıcıları evin temellerine gömmek ve içerdekileri havaya uçurmak oldu. Ama bahçede uzunca süre kazı yapacak kadar zamanım olmayabilirdi. Birden aklıma başka bir şey geldi. </p>
	<p class="block9">“Akın çavuş, hemen gidip patlayıcıları şu eve yerleştiriyorsun” diye seslendim. </p>
	<p class="block">Soru sorar gibi bana baktı, sonra yanına adamlarını alıp ileriye koşturtur. Çakır çavuşa döndüm;</p>
	<p class="block9">“Çakır sen de üç kişi al, o evin tam arkasındaki binaya yerleş. Çok güçlü bir patlama olacak. Amerikalılar yere yatacaktır. İlk ayağa kalkanları yere ser. Sonra hemen oradan uzaklaş” dedim. </p>
	<p class="block9">“Baş üstüne komutanım” diye fısıldadı</p>
	<p class="block">ve yanına üç kişi alıp gösterdiğim eve doğru koşturdu. Ben de kalan askerleri hemen o evin çaprazındaki üç ayrı binaya yerleştirdim. Düşmanın vurulan arkadaşlarının intikamını almak amacıyla ileriye koşacağını ve bizim önümüze geleceklerini düşünüyordum. Aradan iki dakika bile geçmemişti ki Amerikan askerleri patlayıcıların yerleştirildiği binanın önüne yaklıştılar. Çok ilerden onları izliyorduk. Az daha üç asker binaya girecekti ama komutanları onları durdurdu. Bahçenin ortasından pencerelere doğru iki tane el bombası attılar. Müthiş bir patlama oldu, ahşap bina resmen binlerce parçaya ayrılıp dağıldı. Her yere molozlar düşmeye başladı. Tam tahmin ettiğim gibi, Amerikalılar korunma içgüdüsüyle kendilerini yere attılar. Yoğun bir toz bulunu çevreyi sardı. Ve o şaşkınlıkla ayağa kalkanlar Çakır çavuş ve arkadaşlarının hedefleri oldular. Sanırım 30 ya da 40 saniye süre ile ateş edildi. Amerikalılar birer ikişer yere düşüyordu ama çabucak toparladılar, karşı ateşe başladılar. Çakır, arkalarındaki duvarda açtıkları delikten geriye çekildi. Düşman askerlerinden bazıları el bombaları attılar ama zaten bizimkiler orayı çoktan terk etmişlerdi. Ne yazık ki saldırıları daha ileriye gitmedi. Bu takdirde ikinci hattaki tuzağa düşeceklerdi ama onlar geriye dönüp yaralılara yardım etmeye başladılar. Büyük patlama ve silah sesleri sağımda bulunan Amerikan askerlerinin de dikkatini çekmişti. Daha fazla beklemenin gereği yoktu. Yüzbaşı Erol geri çekilmemizi emretti. Düşman boş evleri bir süre daha bombalayabilirdi. Yeraltında hazırladığımız kaçış siperlerini kullanarak Kerkük içindeki siperlere yerleştik. Bizim beş dakikada geçtiğimiz yol için düşman akşama kadar bomba ve mermi harcamak zorunda kaldı. </p>
	<p class="block9">Savaşın dumanları hala tüterken Amerikalılar hava alanı ile kenti birbirinden ayıran yola ulaştılar. Saat neredeyse beşe geliyordu. Yorgun ve bitkin görünüyorlardı. İçimden karşı hücumun tam zamanı diye düşünüyordum ki inanılmaz bir şey oldu. Kocaman iş makineleri geldi, yol boyunca siper kazmaya başladı. Güneş batarken düşman siperlere gömülmüştü. Sanırım artık amatör terörist numaramızı yutmayacaklardı. </p>
	<p class="block9">Akşam yemeğinden sonra Yüzbaşı Erol’un yanına uğradım. Bölüğün diğer subayları da oradaydı. Kendi aramızda kısa bir değerlendirme yaptık. Gerçekte günün tek kayda değer olayı benim takımın gerçekleştirdiği bombalı saldırı olmuştu. Bunun dışında düşmanı gözleyerek düzenli bir şekilde geri çekilmiştik. Ama benim saldırım düşmanı öylesine yıldırmıştı ki, hemen sağımızdaki hangarlarda şiddetli çarpışmalar olmasına rağmen oraya yardım gönderememişler, cepheden hücumu sürdürmüşlerdi. Yine sol tarafımızdaki boşlukta ilerleyen Amerikan askerleri de kent içinden açılan keskin nişancı ateşinden etkilenerek ilerlemelerini yavaşlatmışlardı. Tüm bu davranışlar Amerikalıların yoğun atış gücüyle karşı tarafı tahrip ettikten sonra orayı işgal etmeye dayanan taktikleri olduğunu gösteriyordu. Çok güçlü vuruyorlar, dağıtıyorlar böylece güvenli bir şekilde yerleşme fırsatı buluyorlardı. Ne var ki ilk kez Türk ordusu onların vuruşuna dayanmıştı. İstesek onların ilerlemelerini tamamen durdurabilirdik. Kendi hesabıma Hasan paşanın Amerikalılar için daha etkili planları olduğuna inanıyordum. </p>
	<p class="block9">Bizim takım hava alanının arkasındaki mahalleye yerleşmişti. Hemen yanımızda 4.bölüğün askerleri yer alıyordu. Erol yüzbaşının yanından birliğime döndüğümde askerlerin bir arada sohbet ettikleri gördüm. Daha doğrusu 4. bölükten gelen dört askerin çevresinde belki kırk kişi toplanmış onları dinliyordu. Beni görünce konuşmayı kesip ayağa kalktılar, elimle oturmalarını işaret ettim. En öndeki asker konuşmasını sürdürdü. </p>
	<p class="block9">“Coniler hangar kapısına geldiler. İçeriye bir sürü bomba attılar. Biz, hangarın içinde, beton zemini kırarak siperler hazırlamıştık. Hemen yere yapıştık. Bu arada elimizdeki aynalı çubuklarla da onları gözlüyorduk. Valla bu çubukları bulandan Allah razı olsun. Siperin altında dümdüz yatarken bile yukarıda olup bitenleri bize gösteriyordu. Conilerden biri el bombasını tam bizim siperin içine düşecek şekilde atmaz mı, şans işte, yoksa orada siper olduğunu bildiğinden değil, neyse, abi çarıksız Halil diye bir asker var, çarşıda hamallık yapar,  yerinden fırladı tıpkı kornerden gelen topu yumruklayan kaleci gibi bombaya bir şamar vurdu, bomba karşı köşeye kadar uçtu. “</p>
	<p class="block">Dinleyiciler hayret ve sevinçle çığlık attılar. Çok hoşlarına gitmişti. Asker devam etti;</p>
	<p class="block9">“Amma siperlere düşen bombalarda oldu tabi. Yalan söylemeyeyim, belki dört beş arkadaşımız bir şekilde şehit düştü.”</p>
	<p class="block">Asker ellerini havaya kaldırdı;</p>
	<p class="block9">“Allahın cennetinde huzur bulsunlar, bize şehitlik nasip olur inşallah” dedi. Hepimiz birden </p>
	<p class="block9">“Âmin” diye karşılık verdik. </p>
	<p class="block9">“Onca vuruşa, yaralıya rağmen tek bir gık sesi bile çıkmıyordu. Coniler baktı ki ses yok, yüreklendiler, yavaşça içeriye girmeye başladılar. Hangar dediğin futbol sahası gibi emme velâkin öndeki siperler yirmi metre bile yok. Yalan söylemeyeyim, belki on tanesi içeri girdi. Bir o kadarı da dışarıda duruyordu. Birden bizim siperleri fark ettiler. Korkudan öyle bir bağırdılar ki, ta benim Balıkesir’deki köyümden duyulmuştur vallahi. Biz de çıkıverdik siperden, bastık mermiyi, bastık mermiyi, Allah yarattı demedik, kulun dostudur demedik, veryansın ettik. Bir cayırtı koptu ki, gürültüsü en cesur adamı bile sindirir. Başımı uzatıp bakıverdimdi, ayakta tek bir Coni kalmamış, birbirlerinin üstüne yatıvermişler oracığa. Kapının önünde kimsecikler yok. Bizim çavuş</p>
	<p class="block9">“Geriye, geri çekilin” diye</p>
	<p class="block"> bağırdı. Hangarın arkasında düzlük bir alan var. Siperlerden koşturarak oradaki siperlere saklandık. Aradan üç dakika geçmedi, her yeri bombalamaya başladılar. Topçular, uçaklar, helikopterler, hangarların önündeki tanklar, yani ellerinde ne varsa üstümüze boşalttılar. Ama Saddam hangarları öyle bir yapmış ki, tavanı bombalarla delik deşik oluyor da bir türlü yıkılmıyor. Ortalıkta adam kalmadığına inanınca yeniden içeri girmeye başladılar. Biz de hemen siperlerden fırlayıp onlara doğru yeniden saf tuttuk. Bu kez çabuk fark ettiler, ateş açtılar. Biz de karşılık verdik. Yaman bir vuruşma oldu. Yanılmıyorsam dört beş şehit verdik. Onlardan da bir o kadarı yere serildi.”</p>
	<p class="block9">Asker yaşadıklarını büyük bir coşku içinde anlatıyor, bizimkiler de neredeyse imrenerek onu dinliyorlardı. Çevremdekilere rahatlarını bozmamaları için işaret ederek ayağa kalktım, dışarı çıktım. Kapının önünde Halil binbaşı ve Erol yüzbaşı ile karşılaştım. Hemen selam durdum, Binbaşı rahat anlamında elini kaldırdı;</p>
	<p class="block9">“Teğmenim, burada her şey yolun da mı” diye sordu.</p>
	<p class="block9">“Evet komutanım”</p>
	<p class="block9">“Askerler içerde ne yapıyor?”</p>
	<p class="block9">“5. bölükten gelen arkadaşlarını dinliyorlar komutanım”</p>
	<p class="block9">“Peki, bir de bizi dinlesinler o halde, içeri gir de haber ver bakalım”</p>
	<p class="block9">“Baş üstüne komutanım”</p>
	<p class="block">Hemen içeri girdim, olanca gücümle “dikkat” diye bağırdım. Bütün askerler ayağa kalktı. Binbaşı ile Erol yüzbaşı kapıda göründü. Öndeki askerler hemen yanlara doğru çekilip yer açtılar. Binbaşı kendisine uzatılan bir sandalyenin üzerine çıktı;</p>
	<p class="block9">“Askerler, silah arkadaşlarım, bu gün düşmana dersini verdiniz. Gazanız mübarek olsun.”</p>
	<p class="block9">“Âmin”</p>
	<p class="block9">“Bu güne kadar, bildiğiniz sebeplerden ötürü terörist gibi davranmak zorundaydık. Kimliğimizi gizlemeliydik ama artık bu sona erdi arkadaşlar. Şimdiden itibaren Türkmen ordusunun şerefli askerleri olarak göğsümüzü düşman siper edeceğiz. Gizlenmek yok. Açıktan açığa hodri meydan diyoruz. Gelecekleri varsa, görecekleri de var. Öyle değil mi”?</p>
	<p class="block">Askerler heyecan içinde bağırdılar,</p>
	<p class="block9">“Evet komutanım”</p>
	<p class="block">Binbaşı ellerini göğsünde birleştirdi. Bu haliyle meydan okuyan görkemli bir insan heykelini andırıyordu,</p>
	<p class="block9">“Haber aldık ki Amerikalılar güzel yurdumuza saldırmaya hazırlanıyorlarmış.”</p>
	<p class="block">Kulaklarıma inanamadım. Tonlarca kaynar su başımdan aşağıya döküldü sanki. İçimde beliren ateş, acı bir tat olarak dilime yerleşti. Hayretler içinde Erol yüzbaşıya baktım. Dikkatle binbaşıyı dinliyordu.</p>
	<p class="block9">“Bunu zaten bekliyorduk. Amerika Irak’a boşuna gelmedi. Ama buradan kolaylıkla geçip gidemeyecek. Türkmeneli’ni onlara mezar edeceğiz. Buradan geçip Anadolu’ya gitmek için yüzlerce kilometre yol var. Her metresinde savaşacağız. Her santimini savunacağız. Bu topraklar kanlarımızla sulanacak belki ama Anadolu her zaman vatanımız olarak kalacak. Türkmeneli Türklerin yurdu olarak yaşayacak.”</p>
	<p class="block">Askerler hep bir ağızdan bağırdılar;</p>
	<p class="block9">“âmin”</p>
	<p class="block9">“Anamız babamız bacımız sağ ve salim kalacak”</p>
	<p class="block9">“âmin”</p>
	<p class="block9">“Gazanız mübarek olsun, onlara aman vermeyin”</p>
	<p class="block9">“âmin”</p>
	<p class="block9">“Şahadet rütbesine hazırlanın, ecdadınızın ruhlarını utandırmayın”</p>
	<p class="block9">“âmin”</p>
	<p class="block">Binbaşı askerleri selamladı. Onlar da karşılık verdiler. Sandalyeden indi, hızlı adımlarla dışarı çıktı. Ben de peşlerinden koştum, Erol yüzbaşı beni kapının hemen önünde karşıladı;</p>
	<p class="block9">“Erdem, askerlerinin başına dön. Onlara düşmanı anlat ve gece saat on birde albayın orada hazır bulun” dedi. </p>
	<p class="block9">“baş üstüne komutanım” diye karşılık verdim. </p>
	<p class="block">İçeriye girdim, askerlerde büyük bir heyecan vardı. Hemen çevremi sardılar. </p>
	<p class="block9">“Komutanım, Coniler bize saldırır mı?”</p>
	<p class="block">Aslında son durum hakkında en küçük bir fikrim bile yoktu, yine de belli etmemeye çalışarak yanıtladım;</p>
	<p class="block9">“Neden saldırmasınlar ki. Amerikalılar yıllardır bunun planlarını yapıyorlar. Irak’a boşuna girmediler. Saddam’a gelinceye kadar dünyada diktatör mü kalmamıştı? Düşmanın ana hedefi Anadolu’yu ele geçirmek. Irak sadece yolun üzerindeki bir durak. Kürtleri boşuna mı silahlandırdılar? Kime karşı kullanacaklar? Yıllardır barış içinde yaşayan Araplar, Kürtler, Türkler ve Acemler durup dururken düşman olur mu? Arap’ı Türk’e, Acem’i Arap’a düşman etmeye çabaladılar. Ama olmadı. Bu halklar yüzlerce yıldır birlikte yaşıyor. Kalkıp buraya geldiler ve şimdi oyuna getirdikleri bir kısım kürdü maşa gibi kullanıp, kahrolası emellerini gerçekleştirmeye çabalıyorlar.”</p>
	<p class="block9">“iyi de komutanım, ne var bizim memlekette bunlara lazım gelen?”</p>
	<p class="block9">“Ne mi var, aslında kendi başına bir şey yok. Ama güneyinde Arap petrolleri, kuzeyinde Kafkas petrolleri, İstanbul ve Çanakkale boğazları var. Daha ne olsun. Dünyanın enerji politikası Anadolu’dan geçiyor. Günümüzde enerji yoksa güç de yoktur. İşte Coniler bunu bildikleri için memleketimizi istiyorlar.”</p>
	<p class="block9">“Bir başka neden daha var bence”</p>
	<p class="block">Bunu söyleyen ses arkamdan gelmişti. Şaşkınlıkla geriye baktım. 4. takımın komutanı Tuğrul teğmen kapıda duruyordu. Hemen yanımda yer verdim, o az önce binbaşının kullandığı sandalyenin üzerine çıktı ve hiç kesmeden devam etti;</p>
	<p class="block9">“Arkadaşlar, Erdem’in de söylediği gibi, Anadolu toprağı dünya enerji politikası açısından en önemli, en stratejik nokta. Ve bu nedenle Amerika orayı elinde bulundurmak istiyor. Ama bana göre bir başka durum daha var. 1980’den sonra, Amerika Rusya’nın yıkılacağını çok açık olarak görmüştü. Üstelik bunun, Sovyetler içindeki Türk cumhuriyetlerinin bağımsızlığı anlamına geleceğini de biliyordu. Anadolu Türklerinin, bizlerin bunlara kayıtsız kalamayacağımızı, birleşme, bütünleşme yolunda atılımlar yapacağımızı görmek için âlim olmaya gerek yoktu. Yani son üç yüz yıldır ilk kez tüm Türklerin bir araya gelme olasılığı belirmişti. Kendileri açısından bunun kabul edilemez bir tehlike doğurduğunu hesapladılar. Anadolu Türklerini yıllarca kandırmışlar, bilimde fende ilerlemesini engellemişler, fakir bir tarım ülkesi olmaktan ileriye gitmemesini sağlamışlardı. Askerinin mermisini bile kendisi üretemiyordu. Neredeyse ayağındaki potini Amerika’dan gelecekti. Oysa Türk cumhuriyetleri bilim ve teknikte yeterli bilgiye sahiptiler. Yalnızca dünyaya açılan bir kapıları yoktu. İşte biz Anadolu Türkleri onların bu eksikliklerini, boşluğu rahatça doldurabilirdik. Lafın kısası, gelecek Türk dünyası için parlak günler vaat ediyordu. Hemen harekete geçtiler. Yerli işbirlikçiler buldular. Önce liberalleşme palavrasıyla ülkeyi borçlandırdılar. Elli yılda almadığınız borcu bir yılda alıverdik. Kalkınıyorduk ya, borçlanmaktan korkmamalıydık. Palavra elbette ama benim garip halkım inandı. Ne yaptılar o borçlarla biliyor musunuz, bir gurup hırsız, yağmacı arasında pay ettiler. Halkın yararına bir tek çivi bile çakmadılar. Borç veriyoruz dediler, aslında halkı soydular. Bu soysuzlar yüzünden halkım, 1970 yılına göre yarı yarıya fakirleşti. Üç buçuk zengin, krallara layık bir hayat yaşarken, Anadolu insanı televizyonlardaki hayaller ile oyalandı. Gerçekte böylesi bir saldırı benim halkımı fazla etkilemezdi. Ama yerli hainlerden başka Kürt hainleri de devreye soktular, PKK yapıp üzerimize saldılar. Anadolu insanı, bir yandan soyuldu, bir yandan PKK’ya karşı savaştı. Yine de uyananlar olur diye de AB rüyasını getirdiler. Halkımız, insan hakları, demokrasi adı altında beş bin yıllık devlet geleneklerinin birer ikişer ayaklar altına alınmasını seyretti. Özelleştirme dediler, halkın malını sattılar. İnsan hakları dediler, hapishaneleri boşalttılar. Artık olgun bir armut gibi Amerika’nın eline düşecektik. Böylece Anadolu için savaşmasına gerek kalmayacaktı. Tüm şirketler, fabrikalar, limanlar, tersaneler düşmanın eline geçecekti. Sonra modernizasyon adı altında, Türk ordusunun sayısını azaltacaklardı, küçülteceklerdi. Belki yirmi belki kırk bin kişilik çekirdek ordu haline getireceklerdi. Tüm bunlardan sonra Amerikan ordusu Anadolu’ya dost kuvvet olarak girecek, Irak, Suriye, İran buradan işgal edilecek, Amerikan yanlısı yönetimler getirilecek ve Kafkaslar buradan yönetilecekti.”</p>
	<p class="block">En az elli kişinin doldurduğu küçük salonda çıt çıkmıyordu. Hepimiz dikkatle Tuğrul teğmeni dinliyorduk. </p>
	<p class="block9">“Ama olaylar onların istediği gibi gelişmedi. Çin ve Hindistan tahminlerin çok üzerinde bir hızla büyüdüler ve Emperyalistlere rakip hale geldiler. ABD acele etti ve Irak’a çıktı. Ve bu çıkarma halkımızın kendisine söylenen yalanları öğrenmesine vesile oldu. Anadolu yavaşça uyanmaya başladı. Günümüzde mevcut her türlü iletişim aracıyla yıllar süren yalanların, hayallerin, masalların etkisinden kurtulmak elbette pat diye olmuyor. Ama uyanış başladı mı, durmaz, sürer. ABD böyle giderse batı medeniyeti palavrasından kurtulmuş bir Türkiye’nin nelere kadir olacağını, nasıl şahlanabileceğini biliyor. Ve bu gidiş, o gidiştir ki, bir süre sonra halkın gözü ne ABD dolarını, ne de Avrupa avrosunu görür. İşte bu yüzden arkadaşlar, ABD’nin başka hiç seçeneği yoktur. Hazır Anadolu’da binlerce vatan haini ona destek vermeye hazırken bize saldıracaktır. Hazır Kürt maşalar varken, elini yakmadan bize saldıracak ve Anadolu Türklerinin yönetimini, kendisine her zaman sadakatle hizmet edecek satılmışlara bırakacaktır. Amerika bize saldıracaktır çünkü ona Türklerin bağımsızlığından, özgürlüğünden yana insanların karşı koyacağını bilmektedir. Bunları öldürürse, yok ederse, geriye kalanların boyun eğeceğini, köleliği kabul edeceğini hesaplamaktadır. Oysa bu halk tüm tarihi boyunca köle olmamıştır. Türkün özgürlüğü öyle iki üç kişilik bir gurubun düşüncesi değildir. Tüm halkın, tüm Anadolu’nun vazgeçilmez şartıdır. Anadolu’yu ele geçirmek için, Türkleri köle yapmak istiyorsa, tüm halkı yok etmesi gerekecektir.”</p>
	<p class="block9">Tuğrul sustu, çevresine baktı, askerler kıpırdanmayı bile unutmuşlardı sanki büyülenmiş gibi onu izliyorlardı. Yavaşça sandalyeden indi ve eliyle sırtıma vurup dışarı çıktı.  Askerlere döndüm, </p>
	<p class="block9">“Hazır ol” diye bağırdım. </p>
	<p class="block">Hepsi birden hazır ola geçtiler, onları selamladım ve dışarı çıktım. </p>
	<p class="block9">Dışarıda nispeten ılık bir hava vardı. Gökyüzünde yıldızlar parlıyordu. Ansızın Kütahya’yı anımsadım. Bu mevsimde yıldızları görme şansı pek olmazdı. Sabahleyin güneş parlar, akşam her yeri sel götürebilirdi. Çocukluğumda, ilkokul dört ya da beşinci sınıftaydım, Cumhuriyet bayramına hazırlanmıştık, sabahleyin günlük güneşlik havada yürüyüşümüzü yaptık, öğleden sonra, ikindi zamanı kartopu oynuyorduk. Nereden nereye. Şimdi sekiz aydır Annemi ve Babamı görmüyordum. Nerede olduğumu bile bilmiyorlardı. Beni uluslar arası bir inşaat şirketinde personel müdürü olarak çalıştığımı, şu anda da Sibirya’daki inşaatların başında bulunduğumu sanıyorlardı. Hey benim güzel memleketim. Şu an kimisi senin için ölüyor, kimisi de satışından cebime kaç para girer diye hesaplıyor. </p>
	<p class="block9">Tuğrul tıpkı az önceki gibi ansızın yanımda belirdi. </p>
	<p class="block9">“Ne o, Karadeniz’de gemilerin mi battı, bu ne dalgınlık böyle” dedi. </p>
	<p class="block9">“Yok be, memleketi hatırladım da”</p>
	<p class="block9">“Boş versene sen, şimdi sırası mı bunun, hadi Albay beklemez”</p>
	<p class="block">Saate baktım, vay canına, zaman ne kadar çabuk geçmişti. Koşturmaya başladık ve saat on bire birkaç dakika kala toplantı odasına ulaştık. Bizden başka herkes oradaydı. En arkadaki sandalyeye oturduk ama oturmamızla kalkmazı bir oldu çünkü Rahim albay, yanında Oğuz yarbayla birlikte içeri girdi, kürsünün sağındaki masaya yerleştiler, albay hemen söze başladı;</p>
	<p class="block9">“Arkadaşlar, burada çok önemli bir gelişmeyi tartışmak için toplandık. Ne yazık ki haberler kötü. Amerika Kerkük önlerindeki başarısızlıkları için Türkiye’yi suçlamış ve bir ültimatom vererek, buradaki kuvvetlerini çekmesini istemiş. Yani adamlar her şeyi biliyorlar. Türk hükümeti suçlamaları reddetmiş. Ne var ki ABD’yi ikna etmek mümkün değil. Zaten bu gün saldırının aniden durması ve ilerlememesinin temelinde de bana göre bu yatıyor. Az önce sınır bölgesindeki komutanları aradım, düşman tüm yoları denetlemeye başlamış. Havadan kuş uçurtmuyormuş. Tüm trafiği durduracaklar galiba. Lafın kısası, bizim destek almamız engellemeye çalışıyorlar.”</p>
	<p class="block">Albayın dudaklarında alaycı bir gülümseme belirdi;</p>
	<p class="block9">“Oysa buradaki yığınaklarımız sayesinde bir yıl boyunca destek almaksızın çarpışabiliriz. Şimdi düşman burada yığınak yapacaktır. Sanırım yıllardır konuşulan, olurdu olmazdı denen beklenti gerçekleşmek üzere. Amerikan ordusu Türkiye’ye saldıracak. Kendileri açısından zamanın uygun olduğunu düşünüyorlar. Biz yine Türkmen ordusu rolümüzü oynayacağız. Yaptığımız hesaplara göre, önümüzdeki beş altı gün içinde saldırı için pozisyon almış olurlar. Yani bize bir hafta kadar zaman tanıyorlar. En kısa yoldan, Türk sınırına ulaşmaya çalışacaklardır. Bu açıdan Musul stratejik önem taşıyor. Ama Kerkük’ü arkalarında bırakarak oraya gidemezler. Bize göre ne pahasına olursa olsun Kerkük’ü almak isteyeceklerdir. “</p>
	<p class="block">Albay hemen kapının yanında duran subaya işaret etti, o da kürsünün solundaki panoya kocaman bir Irak haritası açtı. </p>
	<p class="block9">“Gördüğünüz gibi onları Kerkük’ten başlayarak batıdaki büyük çöle kadar uzanan geniş alanda karşılayacağız. Bize göre Musul’a en kısa sürede ulaşmak isteyeceklerdir. Bunun için de iki yol var. Birincisi Kerkük’ten geçerek kuzeye ilerlerler. İkincisi ise batıdaki büyük çölün yanında, Dicle ırmağını izleyerek yukarı doğru hareket ederler. Düşman her iki yolu da zorlayacaktır. O nedenle bu cephelerde hazırlık yapacağız. Kişisel düşüncemi sorarsanız, ben olsam Kerkük ile hiç uğraşmaz, doğrudan Bağdat Musul yolunu kullanırdım. Şimdilik düşmanın ne yapacağını bilmiyoruz. Günü geldiğinde hep birlikte öğreniriz. Şimdi, önümüzdeki bir haftalık süreyi çok iyi değerlendirmemiz gerekiyor. Özellikle düşmanın nereye saldıracağını tam olarak hesaplamalı, ona göre siper hazırlamalıyız<span class="text2">. </span>Allah’tan Amerikalıların elinde fazla seçenek yok. Haritaya şöyle bir göz atan herkes, Kerkük kuşatmasının nereden yapılması gerektiğini açıkça görebilir. Düşman kuşatmayı olabildiğince dar tutmaya çalışacaktır. Bu nedenle batıda hava alanının hemen yanındaki bölgeden başlayarak kuzeye, doğuda da kent sınırları ile tepeler arasında kalan bölgeden kuzeye yürümesi gerekir. Ama bu açıklığın tam ortasında petrol işletmelerine ilişkin yapılar yer alıyor. Bölgede tank kullanımı sınırlı olur. O nedenle düşman daha batıdan, yaklâşık 7–8 kilometrelik bir açıklıktan hücum edecektir. ” dedi. </p>
	<p class="block">Albay bize dönerek;</p>
	<p class="block9">“Karşı görüşte olan var mı?” diye sordu.</p>
	<p class="block">Hiç kimseden ses çıkmıyordu. Albay eliyle kafasını kaşıdı;</p>
	<p class="block9">“Yalnız bir sorun var. Neredeyse on kilometrelik cephe hattının tümünü siperler ve yeraltı sığınaklarıyla kaplamamız gerekiyor. Sivil gönüllüler ayın on dördünden beri bölgede çalışıyor. Rakamlara inanmak zor ama söylenenlere göre tam kırk kilometrelik siper kazmışlar. Bu yiğit insanları huzurunuzda selamlıyoruz. Dolayısıyla alt yapı tamamlandı. Şimdi bizler işe girişip siperleri daha da güçlendireceğiz. Geçilmez hale getireceğiz. Sonrası Allah’a kalmış” dedi. </p>
	<p class="block"> O an içimde bir an önce gidip siperleri kazmak için dayanılmaz bir istek belirdi. Yitirilecek bir saniyemiz bile yoktu. <span class="tab">      </span>Rahmi Albay konuşmasını bitirince kafasını kaldırıp bizlere baktı, </p>
	<p class="block9">“Arkadaşlar, artık sürpriz yok, kandırmaca yok. Düşman bizim ne olduğumuzu biliyor. Bu güne değin bizi amatör teröristler olarak gördüler ve ona göre saldırdılar. Şimdi ise her iki taraf da tam anlamıyla birer profesyonel asker olarak savaşacaktır. Biz elimizden gelen hazırlığı yapacağız. Amerikalıların o dillere desten tahrip gücünün siperlerimiz karşısındaki gücü dünyada ilk defa burada denenecektir. O halde işimizi nasıl gerekiyorsa o şekilde yapmalıyız. Bunun şaka götürür tarafı yok. Şimdi birliklerinize dağılın ve emirleri bekleyin “ dedi. </p>
	<p class="block">Hep birlikte ayağa kalktık, selam durduk, albay ve diğer karargâh subayları hızlı adımlarla dışarı çıktılar. Biz de birer ikişer dağılmaya başladık. Alp ve Korkut teğmenler hemen yanıma yaklaştılar. </p>
	<p class="block9">“Erdem, sen teknik adamsın, bu yoğun tahrip gücü hikâyesini araştırmışsındır”</p>
	<p class="block">Söyledikleri doğruydu. Bilgisayar ortamında olayı birkaç kez denemiştim. </p>
	<p class="block9">“Evet, doğru, hem de birkaç kez denedim”</p>
	<p class="block9">“Peki ne buldun”</p>
	<p class="block9">“inanmayacaksınız ama atılan bin adet 105 mm’lik top mermisinden ancak 5 tanesi sipere tam isabet yapabiliyor.”</p>
	<p class="block9">Şaşkınlıkla yüzüme baktılar;</p>
	<p class="block9">“Yok ya, bu kadar da olmaz, bir yanlışlık var mutlaka”</p>
	<p class="block9">Omuzlarımı silktim;</p>
	<p class="block9">“Valla albayın dediği gibi, ilk kez burada denenecek, orada göreceğiz”</p>
	<p class="block9">Haber Alp teğmenin çok hoşuna gitmişti, ellerini açtı;</p>
	<p class="block9">“Allah’ım ne olur Erdem’i haklı çıkar” dedi. </p>
	<p class="block9">İşin ilginç yanı onlara gerçeği söylememiştim. Doğru rakam bin adet 105 mm.lik top mermisinden ancak 3 tanesinin sipere tam isabet ettiğini görmüştüm. Bin top mermisi 25 adet siperi yok etse, bizim kazacağımız 1000 dolayındaki siper için Amerikalıların tam 40 000 adet mermi kullanmaları gerekiyordu. Bu hesabın doğru olup olmadığını önümüzdeki günlerde net olarak anlayabilecektik. </p>
	<p class="block">22. Nisan</p>
	<p class="block9">Dikkatle düşmanı izliyoruz. Bir yandan da siperlerimizi güçlendiriyoruz. Yukarıdan bakıldığında onları görmek olanaksız. Yeryüzü şekillerine öylesin uyum içinde duruyorlar ki, bazı yerlerde bitki örtüsü bile yerleştirilmiş durumda. Bizim istihkâmcılar, düşman fark etmesin diye sürekli olarak uydu görüntülerini inceliyor ve en küçük bir değişikliği hemen gideriyorlar. </p>
	<p class="block9">Bu arada sivil gönüllülerin bölgeden uzaklaşması gerekiyor. Oysa onlar gitmemekte direniyorlar. Böyle bir savaşta hiçbir şansları olamaz. Çoğu kırk yaşını aşmış durumda. Kentin kuzeyindeki kamplarda yaşıyorlar. Neyse ki Amerikalılar bu güne değin onları bombalamadı. Hasan paşa bu çalışkan ve fedakâr insanları kırmak istemiyor ama orada da kalamazlar. Bence zor bir durum. Önümüzdeki günlerde bir şekilde sorunu çözeceğiz. Doğrusunu isterseniz sonucu ben de merak ediyorum. </p>
	<p class="block9">Akşamüstü Erol yüzbaşı beni çağırdı. Yanına gittiğimde, Alp, Tuğrul ve Korkut teğmenler de oradaydı. Çok heyecanlıydılar ve kesinlikle ciddi bir durum vardı. Erol yüzbaşı hemen söze girdi;</p>
	<p class="block9">“Erdem, haberler çok kötü. Amerika Türkiye’ye ikinci kez ültimatom vermiş. Sınırları kapatmasını ve görülecek en küçük hareketin savaş nedeni sayılacağını bildirmiş. Dahası, bu gün düşman tarafında toplantıdan geçilmiyordu. Senin kayagözleri çok işe yaradı. Edindiğimiz bilgilere göre buraya tam üç yüz bin kişilik dev bir ordu getiriyorlar. Hedefleri doğrudan Türkiye. Yüz elli bin kişilik Türkmen ordusunu biliyorlar. Bizi ezip geçecekler ve ülkemize saldıracaklar.”</p>
	<p class="block">Heyecan içinde sordum;</p>
	<p class="block9">“İyi de komutanım, en azından göstermelik de olsa, bir neden bulmaları gerekmiyor mu?”</p>
	<p class="block">Erol yüzbaşı bana baktı;</p>
	<p class="block9">“Bizlerin Türk subayı olması yetmiyor mu Erdem. Eğer tüm güçleriyle saldırır ve ordumuzu mağlup ederlerse, esir düşecek Türk subaylarını tüm dünyaya gösterir ve bunu savaş nedeni sayarlar. Bakın, bunlar Türk ordusunun mensupları, elbette kendimizi korumak zorundayız derler. Hıristiyan dünyası zaten onlara inanmak için can atıyor” dedi. </p>
	<p class="block">Korkut gülümsedi;</p>
	<p class="block9">“Komutanım, böyle bir savaştan sonra canlı ele geçecek Türk subayı olabilir mi?”</p>
	<p class="block9">“Belki doğrudan teslim olan olmaz da işin içinde yaralanma var, bayılma var.”</p>
	<p class="block">Yüzbaşının kaygılarına katılmamak mümkün değildi. Hepimiz endişeleniyorduk. Yüzbaşı bizdeki karamsarlığı çabuk fark etti. </p>
	<p class="block9">“Arkadaşlar, her şeye rağmen karamsar olmamız için hiçbir neden yok” dedi ve postayı seslendi, hepimize birer çay söyledi. Çaylarımızı yudumlarken pür dikkat yüzbaşıyı dinliyorduk. </p>
	<p class="block9">“Öncelikle Amerikan ordusuna bir bakın. Bu güne değin kazandıkları savaşları inceleyin. Örneğin birinci dünya savaşına katıldılar. Bunu 1917’de yaptılar. O sırada Almanlar iflas etmek üzereydiler ve Amerikalılara karşı ciddi bir direniş gösteremediler. Eğer 1914’te cepheye gelselerdi, Almanlar onları ezer geçerdi. İkinci dünya savaşında da aynı şey oldu. Yalnızca batıda Japonlarla savaştılar. Onları üstün oldukları seri üretimi kullanarak yendiler. Binlerce uçak, gemi ürettiler. Japonların yetişemeyeceği kadar çok sayıda malzeme kullandılar. Sonunda kalabalık yiğitliği yendi. Atom bombası Amerika için yalnızca Almanya’nın hatalarından birisidir. Eğer Avrupalı bilim adamlarını kaçırmasalardı, bomba yapılamazdı. Amerika Almanya savaşında 1917 senaryosu tekrarlandı. Ruslar zaten Alman ordusunu yok etmişlerdi. Avrupa’da çok az asker kalmıştı ve Amerikalılar bunları kolayca yeniverdiler. Sonra 1960’lı yıllarda Vietnam savaşı başladı. Bu kez düşmanı kendisini için yoracak başka güçler sahnede yoktu. Tarihlerinde ilk defa bir düşmanla arada başkası olmadan savaşacaklardı. Hemen Vietnam’ı ikiye böldüler ve birbiriyle savaştırdılar. Daha doğrusu böyle yapmayı denediler ve Vietnamlılar bu numarayı pek yutmadı, üstelik bunu cephe gerisine saldırı düzenlemek için kullandılar. Sonuç hiç de beklendiği gibi olmadı. Amerikalılar yenildiler ve çekilmek zorunda kaldılar. Şimdi Irak’a saldırıyorlar. Onlar için düşmanı yoracak bir de müttefik buldular. Gerçi bu konuda Türkleri tercih ederlerdi ama biz işe karışmayınca Kürtlerle yetinmek zorunda kaldılar. Şimdi, önümüzdeki günlerde saldırıya geçecekler. Hiç kuşkunuz olmasın, önümüze Kürtleri süreceklerdir. Bazıları fanatik Türk düşmanı olsa bile Kürtlerin bütünün saldırıya katılacağına inanmıyorum. Kim ne derse desin, Kürtler bizimle en uzun süre birlikte yaşayan kavimdir, onlar da kökende Türk’tür. Daha sonra düşman yoğun imha gücünü kullanarak bizi yenmeye çalışacaktır. Er ya da geç, Amerikalı piyadelerle başa baş savaş olacak. İşte tarih burada yazılacaktır. Eğer onları geri püskürtürsek, ummadıkları bir direnç gösterirsek, düşman bir sonraki hücumu için artık çok da istekli olmayacaktır. Eğer üzerimize geldiklerinde bunu pahalıya öderlerse, giderek azalan bir savaşma isteği nedeniyle sonuçta biz galip gelebiliriz. Vietnam böyle kazandı. Aynısını tekrarlamamamız için bir neden yok.”</p>
	<p class="block">Elimdeki çay buz gibi olmuştu. Yüzbaşı öylesine coşkulu koşuyordu ki, öylesine ilginç şeyler anlatıyordu ki, onu dinlerken çay içmeyi unutmuştum. Yüzbaşı konuşmasını bitirince;</p>
	<p class="block9">“Komutanım, valla sizin yorum yeteneğinize hayranım. Amerikalılara hiç böyle bakmamıştım” dedim. </p>
	<p class="block">Alp;</p>
	<p class="block9">“Komutanım size katılıyorum. Amerika’yı yenmenin yolu onunla bire bir savaşmaktan ve direnmekten geçer. Çok büyük bir üretim güçleri var. Üretim kaliteleri de olağan üstü. Buna karşı piyade savaşı açısından önlerindeki Kürtleri dağıtırsak, bizimle karşı karşıya kalırlar. İşte o zaman kendimizi göstermeliyiz.”</p>
	<p class="block">Tuğrul;</p>
	<p class="block9">“Peki bizim saldırı gücümüz yok mu?”</p>
	<p class="block">Erol yüzbaşı gülümseyerek Tuğrul’a döndü;</p>
	<p class="block9">“Geçen gün Hasan paşa ile birlikteydik. Bana dönüp, bu savaşı siperlerde bombalara karşı gelerek kazanamayız. Fırsat bulduğumuz anda karşı saldırı için hazırlıklı olmalıyız dedi. Sanırım bir düşündüğü var.”</p>
	<p class="block9">“Neden olmasın, ben kendi hesabıma Hasan paşaya güveniyorum. Çok zeki birisidir” dedim. </p>
	<p class="block9">Toplantı akşam yemeğine kadar sürdü. Daha sonra birliklerimizin başına döndük. Bizimkiler hava alanının hemen arkasındaki bir mahalleye yerleşmişler, dikkatle malzemelerini hazırlıyorlardı. Hepsi bundan sonraki savaşın daha öncekilere hiç benzemeyeceğinin bilincindeydi. </p>
	<p class="block">23 Nisan</p>
	<p class="block9">Düşman tarafından inanılmaz bir hazırlık başladı. Kerkük’e doğru akan konvoyların ucu görünmüyor. Sanırım tarihin kaydettiği en büyük yığınak sarı çöl kumlarının üzerine yapılıyordu. Kerkük’ün güneyinde yeni bir kent doğmuştu. Üstelik Kerkük’ten daha kalabalık olacaktı. </p>
	<p class="block9">Her türlü gözetleme aracı bu silah deposuna yönelmişti. Dürbünle uzun süre bakmaktan göz kenarlarımızda kızarıklıklar oluşuyordu. Aslında şu anda karargâhta kayagözü sisteminin başında olmayı çok isterdim. Ama bizim de yapacak çok işimiz vardı. Siperlerimizi güçlendiriyor, kimi yerlere ilaveler yapıyorduk. Eğer düşman bir hafta içinde saldırıya geçmezse ki bence hazırlıklarını tamamlayamaz, onlara yeni sürprizler hazırlayabilirdik. </p>
	<p class="block9">Yeni hazırlanan savunma bölgesinde en ciddi sorunumuz kayagözü sisteminin yerleştirilmesinde çıktı. Güneydeki ağa bağlamamız gerekiyordu ama orası Amerikalıların işgali altındaydı. Sonunda bizim teknik takımdan askeri, bir Türkmen kızıyla birlikte, önlerinde yüz kadar koyunla bölgeye gönderdik. Hayvanları otlatan fakir karı koca görünümündeydiler ve sürünün içine karışıp bağlantıları yapıyorlardı. Amerikalılar siperlerinin elli metre önünde gezinen çobanlarda hiç şüphelenmemişler. Hatta çok iyi fiyatlarla beş adet koyun satın almışlar. </p>
	<p class="block9">Hasan paşa, 23 Nisan çocuk bayramı nedeniyle bir mesaj yayınladı. Öğle yemeğinden sonra askerlerden birisi masanın üzerine çıkıp okudu. Mesaj söyle diyordu. </p>
	<p class="block9">“Değerli Silah Arkadaşlarım. </p>
	<p class="block9">Yıllar sonra, Türkiye Cumhuriyetinin varlığı yeniden tehlikeye düşmüştür. Ne yazık ki namuslular, namussuzlar kadar cesur olamamış, ülke parçalanma tehlikesiyle karşı karşıya kalmıştır. Fabrikalar, limanlar, madenler birer ikişer yabancıların eline geçmiş, hükümetler yabancılarla işbirliği içinde, topraklarımızı para karşılığı satmaktan çekinmemişlerdir. Bizim Kerkük projemiz bile hükümet desteğinden yoksun gerçekleştirilmektedir. Ama Türk halkı aralarındaki her türlü anlaşmazlığı bırakıp, sağı solu önü arkası demeden birleştiği bir yer vardır. Orduda askerler arasında hiçbir ayrım gözetilmez. Hangi tür düşünce sahibi olursanız olun, bir kere asker üniformasını giydiniz mi sadece Türk olursunuz, diğer düşüncelerin hiçbir anlamı kalmaz. Kuvay-ı milliyeyi bağrında yaşatan Türk ordusu daha fazla kayıtsız kalamaz. Düşman kapıya dayanmıştır ve bu kapı Kerkük’tür. Nasıl 23 Nisan 1920 bizim için yeni bir atılımın başlangıcı olmuşsa, Kerkük de yeni atılımın, yeni uyanışın başlangıcı olacaktır. Düşmanı burada yenecek ve tüm dünyaya Türkün uyanışını ilan edeceğiz. </p>
	<p class="block9">Ne mutlu Türküm diyene”</p>
	<p class="block">Asker mesajı okuduktan sonra masadan yere atladı. Koca salonda sadece onun ayak sesleri duyuluyordu. </p>
	<p class="block9">Dışarı çıktım, parlak güneş gözlerimi kamaştırdı. Çakır çavuş bir sigara yakmış duvarın dibine oturmuştu. Beni görmedi, çok dalgındı. Sigarasından derin derin çekiyor, yoğun duman kafasını tamamen kapatıyordu. Sanki bir şeye üzülmüş gibiydi. </p>
	<p class="block9">“Çakır, neyin var” diye sordum. </p>
	<p class="block">Hemen toparlandı, ayağa fırladı, hazır ola geçti,</p>
	<p class="block9">“Bir şeyim yok komutanım”</p>
	<p class="block9">“Peki neden böyle dalgın duruyorsun”</p>
	<p class="block9">“Yok bir şey komutanım, sadece düşünüyordum”</p>
	<p class="block9">“Neyi?”</p>
	<p class="block">Sıkıntıyla başını öne eğdi,</p>
	<p class="block9">“Şey komutanım, bir cahil insanlarız, düşüncelerimizin ne önemi olabilir ki”</p>
	<p class="block9">“Sen söyle bakayım, derdin neymiş? Yoksa memleketten kötü haber falan  mı var?”</p>
	<p class="block9">“Yok be komutanım, Allah korusun, kötü hiçbir şey yok”</p>
	<p class="block9">“O halde nedir bu halin?”</p>
	<p class="block">Siyah gözlerini bana dikti, </p>
	<p class="block9">“Komutanım, neden benim ülkem az gelişmiş oluyormuş onu buldum galiba”</p>
	<p class="block9">“???”</p>
	<p class="block">Doğrusu bunu hiç beklemiyordum. Bir sorunu, bir derdi var sanmıştım. Merakla ona baktım;</p>
	<p class="block9">“Yani komutanım, öylesine aklıma geliverdi işte, önemli değil zaten”</p>
	<p class="block">Israr ettim,</p>
	<p class="block9">“Sen söyle şunu bana, bizler de öğrenelim.”</p>
	<p class="block">Onunla alay edeceğimi, küçümseyeceğimi düşünüp çekiniyordu,</p>
	<p class="block9">“Asker ocağında herkes eşittir merak etme, kimse seni fikirlerin için küçük görmez” dedim. </p>
	<p class="block">Derin bir nefes aldı ve anlatmaya başladı,</p>
	<p class="block9">“Şimdi ben Türk vatandaşıyım değil mi? Diyelim ki iyice okudum, üniversite falan bitirdim, hatta oraya hoca oldum diyelim. Yani durumum gayet iyi ve bu ülkenin gelişmiş, okumuş bir vatandaşıyım. Şimdi beni uçağa atıp Çin’e gönderseler ne olur? Çince bilmediğim için bir anda daha da cahil bir hale düşmez miyim? Çok şükür okuma yazma biliyorum, derdimi anlatabiliyorum, başkalarının söylediklerini anlıyorum. Hâlbuki Çine gitsem derdimi bile anlatamam, başkalarının ne dediğini anlayamam. Böylece onlara göre daha gelişmemiş gibi görünmez miyim?”</p>
	<p class="block">Elimde olmadan kaşlarımı çatmış olmalıyım, çünkü benim de beynimde bir şeyler uyanmaya başlamıştı. Çakır çavuş bunu yanlış anladı,</p>
	<p class="block9">“Boş verin komutanım, bakın kaşlarınızı çattınız, saçma bir şey söylediklerim değil mi?”</p>
	<p class="block9">“Devam et, devam et, çok önemli şeyler söylüyorsun”</p>
	<p class="block">Çakır, bir an kararsız kaldı, sonra ağır ağır konuşmasını sürdürdü.</p>
	<p class="block9">“Yani, ben içinde bulunduğu yeri beğenmez, başkasına özenirsem ona göre çok daha cahil durumda ve geride kalmaz mıyım? Yetişmek için yıllarımı harcamam gerekmez mi? Çinceyi tam olarak öğrenmem bile yıllar alır ve hiçbir zaman bir Çinli gibi olamam. Hep geri kalmış olarak dolanırım”</p>
	<p class="block">Birden kafama tonlarca taş düştü sanki. Şaşkınlık içinde Çakır çavuşa baktım. </p>
	<p class="block9">“Devam et”</p>
	<p class="block9">“Hepsi bu komutanım. Şu duvarın dibine oturmuş bunları düşünüyordum.”</p>
	<p class="block">Kendini cahil ve eğitimsiz kabul eden bir Anadolu insanı, savaşın göbeğinde bir duvarın dibine oturmuş düşünüyordu. Üstelik kendi dertleri ya da istekleri için değil, ülkesi için, diğer insanlar için kafa yoruyordu. Üstelik son derece önemli bir gerçeğe ulaşmıştı. Eğer ben kendi içinde bulunduğum kültürü görmez, başkalarının kültürüne özenirsem elbette geri kalmaya mahkûm bir yaşamım olurdu. Daha kötüsü, gerçek kültürüme ulaşamaz, tamamen sahte ve özentilerle dolu bir düşünce ile dolar, belki de onlar gibi olmamaktan doğan kırgınlıkla kendimi aşağılar ve hatta tamamen aşağılık duygularıyla kaplanmış olarak günlerimi geçirirdim. Çakır çavuş önüme öyle bir manzara sermişti ki bunu basit kelimelerle anlatmak mümkün değildi. Keşke ben de bir âşık olsaydım, o zaman sazımla duygularımı daha rahat dile getirirdim. </p>
	<p class="block">Çakır başını öne eğmiş öylece duruyordu. Dostça sırtını sıvazladım, </p>
	<p class="block9">“Şu söylediklerin o kadar önemli şeyler ki, şimdi sana emir, bunları tüm bölüğe anlatacaksın, tamam mı?”</p>
	<p class="block">Sevinçle gözleri parladı, “emredersiniz komutanım”</p>
	<p class="block1"> </p>
	<p class="block1"> </p>
	<p class="block">24Nisan</p>
	<p class="block9">Düşmanın tavrı yavaşça ortaya çıkıyor. Tam üç yüz bin kişilik bir güç topluyorlarmış. Bu kadar büyük gücü bir hafta içinde Amerika’dan buraya getirmiş olamazlar. Kanımca uzun zamandır hazırlık yapıyorlardı. Şimdi görünen tek şey, Irak’ın bir yerlerinde gizledikleri hazırlıkları buraya taşımaktan ibaret. </p>
	<p class="block9">Öğleye doğru, Kerkük’ün güneyinde, geçen gün savaştığımız sokakta bir hareket başladı. Orada daha önce biz mevzi almıştık, şimdi başka bir takım vardı. Halil binbaşı ne olur olmaz diye beni de hemen bölgeye gönderdi. Tüm teçhizatlarımız yüklü olduğu halde neredeyse beş kilometre boyunca koşmak zorunda kaldık. Kan ter içinde siperlere girdiğimizde çoktan öğle olmuştu. Hemen takım komutanını gördüm, benden daha kıdemli bir teğmendi. Onu okuldan, üst sınıflardan anımsıyordum. Siperin içine oturmuş yemek yiyordu. Yanına oturdum, ben de kumanyamı çıkardım, bir yandan karnımızı doyuruyor, bir yandan da sohbet ediyorduk. Söylediğine göre sabahleyin Amerikalı istihkâmcılar gelmişler, ilk sokakta çalışmaya başlamışlar. Bizimkiler hemen alarma geçmiş ama düşman pek saldıracak gibi de durmuyormuş. Sokakları temizlemişler, bazı evleri tamir etmişler. Bölük komutanı ne olur olmaz diye karargâha haber vermiş. Yemeği bitirince kaçış siperlerini kullanıp sokağa ilerisine kadar gittik. Gerçekten de evleri tamir etmekle meşguldüler. Her zaman olduğu gibi ameleliği Kürtler yapıyordu. Yapılara doğal görünüm kazındırmaya çalışıyorlardı. Ama bir tanesine kiliselerdeki gibi çan kulesi eklediler. Hayretler içinde onları izliyorduk. Acaba Hıristiyan bir gurup mu gelecekti? Savaşın ortasına misyoner yerleştirmek bize hiç mantıklı değildi. Üstelik öğleden sonra, saat üç dolaylarında onca emek verdikleri evlerden alevler yükselmeye başladı. Ansızın sokağın başında Amerikan askerleri belirdi. Hemen hazırlığa giriştik. İkinci sokağın ortasında onları karşılayacaktık. Fakat düşman askerlerinde bir gariplik vardı. Öncelikle hazırlık bombardımanı yapılmamıştı. Saldırıları ise sanki oyun oynar gibiydi, hiç de gerçeğe benzemiyordu. Biraz dikkat edince, askerlerin arkasında kameralar gördük. Adamlar resmen film çeviriyorlardı. Olay duyulunca karargâhta ne kadar subay varsa bizim oraya toplandı. Halil binbaşı duruma hemen yorum getirdi;</p>
	<p class="block9">“Arkadaşlar, düşmanın moral ihtiyacını görüyorsunuz, saldırıyı filme alamamışlardı, şimdi tekrarını yapıyorlar, olabilecek en başarılı şeklide gösterime sunacaklar” dedi. </p>
	<p class="block9">Çekimler akşama kadar sürdü. Mahalledeki evlerin çoğunu yaktılar. Güneş batarken kentin üzerine yoğun bir duman çökmüştü. Yeniden asıl bölgelerimize döndük. Yaptıkları çekimleri gece haberlerinde tüm Amerikan haber kanalları yayınlamaya başlamış. Erol yüzbaşı bizi çağırdı, uydudan izledik. Spiker aynen şunları anlatıyordu;</p>
	<p class="block9">“Değerli izleyiciler, Amerikan ordusu, Kerkük’te terör yuvalarını temizlemeyi sürdürüyor. Arkamda teröristlerin ateşe verdiği kentten görüntüler var. Bazı tarihi kiliselerin de yağmalandığı söyleniyor”</p>
	<p class="block">Amerika tüm dünyayı kandırmayı sürdürüyordu. Bizleri kenti ateşe veren teröristler gibi göstermişti. Şu anda evinde oturan bir Amerikalı, Kerkük’te gösterdikleri başarıyla övünüyor olmalıydı. Amerika’nın gücü silahı ya da bombası değildi. Tüm dünyayı saran iletişim kanalları, en basit yalanları bile karşı çıkılamaz gerçekler haline dönüştürüyordu. Televizyonlar aracılığı ile izlettirilen Kerkük savaşında, yanan tanklar, vurulan askerler, düşen uçaklar yoktu. Türkmen askerinin canı pahasına savunduğu korunaklar, çatılar görülmüyordu. Üstelik bir de ilave yapmışlar, kendi oluşturdukları kiliseyi yakmış sonra da yağmalanan kilise olarak göstermişlerdi. Amerika sanıyor ki tarih onu yazanların istediği gibi olur. Belki yazılı, görsel ortamda yazılara dilediğinizce yön verebilirsiniz. Ama bu cephede olanlar, halkın gönlünde her zaman en doğru biçimiyle yer alacaktı. Ve halkın ozanları onları en kısa yoldan ama en ayrıntılı biçimde diğer kuşaklara ileteceklerdi. </p>
	<p class="block">25 Nisan. </p>
	<p class="block9">Yine karargâhtayım. Hava alanının güneyine, yani düşmanın bağrına kayagözü yerleştirmem istendi. Sorun şuydu, önceki çalışmalarla hazırladığımız ağ ile yeni yaptığımız ağ, bizim çobanlar tarafından birleştirilirken koparılmış ve eski bölgenin önemli bir kısmını görüntüden çıkmıştı. Hani kızmadım değil ama adamların kelle koltukta çalıştıklarını bildiğim için de sesimi çıkaramadım. Doğal olarak o bağlantıları onarmak ve yenilerini eklemek için bölgeye benim gitmem gerekiyor. </p>
	<p class="block9">Hemen hazırlıklara giriştim. Gerekli malzemeleri kıl torbalara yerleştiriyordum. Bu torbalar yörede çobanlar tarafından kullanılıyor. Ben de bir süre için çoban olacağım. İşin garibi, hayatımda tek koyun bile gütmüş değildim. Gerçi hayvanlarla aram iyidir, kolaylıkla ilişki kurabilirim ama yüz tane koyun işin içine girince acemiliklerimin düşman tarafından fark edilmesinden korkuyordum.</p>
	<p class="block9">Halil binbaşı büyük bir sürpriz yaptı. Evli çoban rolünü oynayacakmışım. Yani yanıma bir bayan veriliyor. Hani nedendir bilemem ama ansızın içimde bir heyecan belirdi. Öğleden sonra kendisiyle tanıştık. İnanılmayacak kadar güzel bir Türkmen kızı. Hele binbaşı bana bakıp göz kırpınca kulaklarıma kadar kızardığımı hissettim. Kız tam annemin tarif ettiği gibi. Karakaşlı, kara gözlü. Güneşte parlayan ipek gibi saçları var. Üstelik çakı gibi de asker. Diğer teğmenler aldığım görevle ilgili olarak önceleri dalga geçmişler, “hadi bakalım, koyunlar seni bekliyor” gibilerinden laflar etmişlerdi. Ama kızı görünce neye uğradıklarını şaşırdılar. Korkut teğmen benim yerime gitmek için elinden geleni yaptı. Elbette çok geç kalmıştı. </p>
	<p class="block9">Tüm hazırlıklar tamamlanınca, giysilerimi değiştirdim. Uzaktan bakıldığında tam bir Türkmen çobana benziyordum. Ama ne yalan söyleyeyim, yakından çoban taklidi olduğum fark ediliyordu. Bizim berber de durumu anlamış olmalı ki saçlarımın arasına beyazlar ekledi. Hiç olmazsa orta yaşlı bir çoban görünümü vermişti. Ayşe, Türkmen kızının adı Ayşe’ydi, beni görünce kendisini tutamayıp bastı kahkahayı. Sonra yanıma gelip, elbisenin sağını solunu düzeltti. Bunu öylesine yumuşak hareketlerle yapıyordu ki, içimden bir şeylerin eridiğini hissettim. Aman Tanrım, gerçekten de insan bir görüşte âşık olabilir mi?</p>
	<p class="block9">Her şey hazır olunca yola çıktık. Yürüyerek Kerkük’ün batısına, üç dört kilometre uzaklıktaki köye gittik. Bir Türkmen ailesi, bizi aldı, köyün dışında başka bir yere götürdü. Orada yüzlerce koyun ve gerçek çobanlar vardı. Aralarına karışıp hızlandırılmış çobanlık kursu aldım. Sonra sürüyle birlikte geceyi geçireceğimiz eve hareket ettik. Köyün on dakika kadar dışında, bahçede kocaman ağılı olan iki oda ve mutfaktan ibaret şirin bir yerdi. Elimizden geldiğince doğal davranmaya çalışıyorduk ama sanırım dışarıdan bakıldığında Ayşe ile aramızdaki yapaylık belli oluyordu. Ona karşı davranışlarımda bir türlü doğallığı yakalayamıyordum. Hatta çobanlarla daha rahat ilişki kurmuştum. Eve yerleştik, çobanların hanımları hemen sofra hazırlıklarına giriştiler. Güneş battığında günlerden sonra ilk kez ev yemekleriyle donatılmış sofrada yemek yedim.  </p>
	<p class="block9">Buradaki insanlar beni bir çeşit şeref misafiri gibi görüyorlardı. Bu nedenle yemekten sonra hemen bir meclis kurdular ve köyün saz çalan genci köşeye kuruldu, hep birlikte türküler söylemeye başladık. İlk birkaç türküden sonra genç şöyle bir durdu;</p>
	<p class="block9">“Geçen gün buradan bir âşık geçti, bize dedi ki, başkasının fikrine kapılmayın, kendi özünüze uygun yaşayın, başkasının aklıyla yaşayanlar, onu savunanlar elbette başkalarının kölesi olmaya mahkûmdur<span class="calibre1">.  Şimdi size onun bir deyişini sunuyorum“ dedi. Ve </span>odaya bir türkü yayıldı;</p>
	<p class="block1"> </p>
	<p class="block7">Sabahın seher vaktinde,</p>
	<p class="block7">Yaşarsın sen bu evrende,</p>
	<p class="block7">Bir ot bitmez üzerinde,</p>
	<p class="block7">Çöllerdeki toprak gibi.</p>
	<p class="block12"> </p>
	<p class="block7">Nereye çeksem ağınırsın,</p>
	<p class="block7">Her sözlere inanırsın,</p>
	<p class="block7">Düşüncesiz dolanırsın,</p>
	<p class="block7">Yellerdeki yaprak gibi.</p>
	<p class="block12"> </p>
	<p class="block7">Yararın yoktur illere,</p>
	<p class="block7">İllerdeki bilgelere,</p>
	<p class="block7">Kötü gelirsin gözlere,</p>
	<p class="block7">Mermerdeki çatlak gibi.</p>
	<p class="block12"> </p>
	<p class="block12"> </p>
	<p class="block7">Âşık mahlasız mahladım,</p>
	<p class="block7">Masal değil anlattığım,</p>
	<p class="block7">Yaşarsın sen bu dünyada,</p>
	<p class="block7">Bir kurumuş kavak gibi.</p>
	<p class="block1"> </p>
	<p class="block">Aşığı hemen anımsadım. Onu büyük bir zevkle dinlemiştim ve yaşantım boyunca yakından izleyebildiğim, dokunacak kadar yaklaşabildiğim tek âşık oydu. Bu nedenle unutulması mümkün değildi. Şimdi bir kez daha karşıma çıkıyor ve geçen gün Çakır çavuşun sözlerini tamamlıyordu. Başkalarına özenerek, kendi kültürünü küçümseyerek, kendisini az gelişmişliğe mahkûm edenler elbette içinde bulundukları topluma ihanet etmektedirler. Köleci yapısı gereği özendikleri toplumlar tarafından da desteklenen bu durum, karşılıklı bir ihanet dayanışması yaratır. İşte bu karşılıklı istek, az gelişmiş toplumun temel tanımıdır ve tıpkı âşık Mahlasız’ın söylediği gibi, yemyeşil bir toplumdaki kurumuş kavak ağaçları gibidirler, giderek tüm ağaçların kurutulup odun yapılmasına öncülük etmeye çalışırlar. </p>
	<p class="block9">Türküler gece yarısına sürdü sonra köylüler döndüler. Şimdi Ayşe ile evde yalnız kalmıştım. Onca yol yürümüş olmama rağmen hiç uykum yoktu. Ayşe de hemen iyi geceler dileyip yandaki odaya çekildi. Oysa onunla konuşmak, daha yakından tanımak, kendimi anlatmak istemiştim. Bir genç kız olarak bekâr erkekle aynı evde yalnız kalmayı içine sindirememiş görünüyordu. Savaşta bile bazı şeyler değişmiyordu. </p>
	<p class="block9">Yatmaya hazırlanıyordum ki gözüm köylülerden birisinin unuttuğu sigara paketine ilişti. Gerçekte sigara içmek gibi bir alışkanlığım yoktur ama nedense şöyle bir keyif sigarası tellendirmek istedim. Paketten bir sigara çektim, yanındaki çakmağı alıp dışarı çıktım, kapının yanına oturdum. Sigaraya yaktım, dumanını hava üfledim. Çevrede hiç ışık olmadığından yıldızlar inanılmaz derecede parlak görünüyordu. </p>
	<p class="block9">Benim rahmetli dedem de askerdi. Bir keresinden bana şöyle söylemişti. </p>
	<p class="block9">“Oğlum, savaşta askeri iki şey öldürür. Düşman kurşunu ve aşk. İkisinden de kendini sakınmaya bak”.</p>
	<p class="block">Gerçekten de bir gün öncesine göre savaşma isteğimde bir azalma olmuş gibiydi. Şu anda kafamda ne yarın düşman hatları gerisindeki çalışmalarım, ne de birkaç gün sonraki saldırı vardı. Yalnızca Ayşe ile birlikte olmak, onunla saatler geçirmek istiyordum. Hatta bir ıssız ada gerçek cennet haline gelebilirdi. Hayatım boyunca sigarayı hiç öylesine hırsla içmemişimdir. Hayır, böyle düşünmemeliydim. Ne kadar güzel olursa olsun, şu an savaştaydık ve bir hatun için görevimi aksatmam düşünülemezdi. Zaten ona verecek bir şeyim de yoktu. Üç gün sonra falanca siperin dibinde parçalanmayacağımı bilemezdim ki. Daha kötüsü, sakat kalabilirdim, genç ve sağlıklı bir kızdan ömrünü sakat biriyle geçirmesini isteyebilir miydim? Kaldı ki, benim ona âşık olup olmamam önemli değildi. O belki başkasını seviyordu, gönlünde başkası vardı. Üstelik ona yaşamı boyunca mutluluk verebilecek durumda olabilirdi. Elbette en gerçekçi yaklaşım ise Ayşe’nin bir günde âşık olmasını istemenin mantıksızlığıydı. </p>
	<p class="block9">“Komutanım, bir sigara da ben içebilir miyim?”</p>
	<p class="block">Öylesine dalmıştım ki, Ayşe’nin elindeki sigara ile yanıma geldiğini fark etmemiştim. İrkilerek yana doğru sıçradım. Şaşkınlıkla bana baktı;</p>
	<p class="block9">“Komutanım, sizi korkuttum mu, özür dilerim” dedi sessizce. </p>
	<p class="block9">“Hayır, hayır, rica ederim, buyurun” diye karşılık verdim. </p>
	<p class="block">Heyecan içindeydim ama o çok sakin görünüyordu. Çakmağımla sigarasını yaktım, hiç de acemi tiryaki hali yoktu. </p>
	<p class="block9">“Sigara içtiğini bilmiyordum, bütün gün içmemiştin” dedim. </p>
	<p class="block9">“Yok be komutanım, benimki ağız alışkanlığı işte. Bir türlü uyku tutmadı, baktım dışarıdasınız, eşlik edeyim dedim”</p>
	<p class="block">Onun bana komutan demesi hoşuma gitmişti,</p>
	<p class="block9">“Sağ ol, beni de uyku tutmadı. Yarın heyecanlı bir gün olabilir. Böyle anlarda pek uyuyamıyorum” dedim. </p>
	<p class="block9">“Aynen ben de öyle” diye karşılık verdi. </p>
	<p class="block">Tavırlarında insanın içini gıcıklayan bir sertlik vardı.</p>
	<p class="block9">“Annem baban sigara içtiğini biliyor mu?”</p>
	<p class="block9">“Yok be komutanım, ne mümkün, valla babam canıma okur”</p>
	<p class="block9">“İyi de o halde nereden edindin bu ağız alışkanlığını?”</p>
	<p class="block9">“Lisede okurken, arkadaşlarla toplanıp gizlice sigara içerdik”</p>
	<p class="block9">“Bir çeşit okul kaçamağı yani”</p>
	<p class="block9">“Evet, o zamanlar herkes öyle yapıyordu ama”</p>
	<p class="block9">“Ne demezsin, inanmayacaksın, benim öyküm de seninkinden hiç farklı değil”</p>
	<p class="block9">“İnanırım valla.”</p>
	<p class="block9">“Nerede okudun, Kerkük’te mi?”</p>
	<p class="block9">Ayşe ile öyle bir sohbet başladı ki, ne dedemin nasihati ne de benim onun geleceği ile ilgili olumsuz düşüncelerim kaldı. Şu yaşıma kadar geçirdiğim en güzel saatlerdi. Her dakikası, her saniyesi bana mutluluk vermişti. Kelimelerle anlatılamayan, sözcüklere sığmayan, yalnızca yaşanabilen anlardı. Gökyüzünün doğu tarafı yavaşça aydınlanırken, artık Ayşe beni yakından tanıyordu. Ben de onun hakkında merak ettiklerimi öğrenmiştim. Sonra ansızın sessizlik geldi. Artık konuşacak bir şey kalmamış gibiydi. Sol omzumda bir ağırlık hissettim, dönüp baktım, Ayşe başını omzuma koymuş uykuya dalmıştı. O anda sarılıp doyasıya öpmek istedim, hatta sağ elimi havaya kaldırdım ama kendimi tutmayı başardım. Gün doğuncaya kadar hiç kıpırdamadım. İçim inanılmaz güzel duygularla kaplıydı, bombaları, tankları, uçakları, kısacası savaşı çoktan unutmuştum. Nasıl oldu anlayamadım, bir ara gözlerim kapandı, uyuyakalmışım. </p>
	<p class="block">26 Nisan. </p>
	<p class="block9">Uyandığımda güneş epey yükselmişti. Ayşe yanımda yoktu. Üzerime bir battaniye örtülmüştü. Doğrulup kalktım, çevreye baktım. Kimsecikler görünmüyordu ama evden çok güzel kızartılmış ekmek kokusu geliyordu. İçeri girdim, Ayşe bana baktı, gözlerinde derin bir merak vardı. Dün geceyi benim omzumda geçirdiğini bilip bilmediğimi sorguluyordu. Onu utandırmak istemedim, bilmezlikten geldim,</p>
	<p class="block9">“Günaydın, uyuyakalmışım, kusura bakma, işe gecikmedik inşallah” dedim. </p>
	<p class="block">Hafif bir kahkaha attı, benim olayın üzerinde durmamam hoşuna gitmişti,</p>
	<p class="block9">“Hayır komutanım, burada patron biziz. Koyunlar asla şikâyetçi olmazlar” dedi.</p>
	<p class="block9">Aceleyle kahvaltı ettik. Sanırım bu kahvaltıyı ömrüm boyunca unutmayacağım. Ama artık gerçek yaşama, hem de gerçeklerin en acımasızı olan savaşa dönmeliydik. Mutlu dün gece, anılarımızda güzel anlar olarak geçmişteki yerini alabilirdi. Ayşe inanılmaz bir ev hanımı. Bu zaten hazırlığını kahvaltıdan belli oluyordu. Yarım saat içinde bulaşıkları yıkadı, evi toparladı. Ben de, malzemeleri katıra yükledim, yüz kadar koyundan oluşan sürüyü ağıldan çıkardım. Başlangıçta epey zorlandım. İki tane çoban köpeği işi benden daha iyi biliyorlardı. Doğru dürüst yola çıkabildiğimizde saat dokuzu geçmişti. Kendimi gecikmiş hissediyordum. </p>
	<p class="block9">Doğuya doğru yürümeye başladık. Sürünün ilerlemesi çok yavaştı. Katırın üzerinde en azından on tane torba vardı ve içleri malzeme doluydu. Yer olmadığı için fazla kumanya alamamıştık. Çöl ikliminde su önemli bir sorundu. Bu nedenle çevredeki kuyuları izleyerek yol alıyorduk. Hayvanlar su kokusunu iyi aldıkları için yürüyüş daha düzenli hale gelmişti. Hava alanına yaklaştığımızda saat ikiyi geçmişti. Önceki gün meydana gelen çatışmaların izleri tazeliğini koruyordu. Gerçi Amerikalılar tahrip olmuş araçlarını çoktan kaldırmışlardı ama bizim siperler, bomba çukurları, metal parçaları olduğu gibi duruyordu. Ağır bombardımanın siperlerimiz üzerindeki etkilerini incelemek için bundan daha iyi fırsat olamazdı. Hemen işe giriştim. Koyunları siperlerin üzerine getiriyor, bomba çukurlarını inceliyordum. Sonuçlar tahminimden bile iyi durumdaydı. Türkmen gönüllüler siperleri kazdıktan sonra su ile yan duvarları ıslatmış, sıcak çöl güneşi bunları bir çeşit kerpiç haline getirmişti. Toprağa düşen mermiler yumuşak zeminde daha derine dalıyor, patlama sonuna oluşan şok dalgası, sert siper duvarlarını yıkacağı yerde, üzerindeki gevşek malzemeyi havaya atıyordu. Böylece siperler tam isabet ya da ona yakın şekilde vurulmadıkları sürece bombardımana dayanıyorlardı. Çevremde her türlü bomba çukuru vardı. Amerikalılar özellikle 105, 155 ve 203 mm topları çok kullanmışlardı. Yerde açtıkları çukurlar bana istediklerimden çok daha fazlasını anlatıyordu. Ne yalan söyleyeyim, siperleri gördükten sonra savaşı kazanmak konusunda umutlarım iyice arttı. </p>
	<p class="block9">Akşama doğru Amerikan bölgesine iki kilometre kadar yaklaştık. Sürünün arasına karışıp dürbünle çevreyi kontrol ediyorduk. Çeşitli gözetleme noktaları oluşturmuşlardı ama ortalıkta hiç amerikan askeri yoktu. Saklandıkları yerden bize bakıyor olabilirlerdi. Sonuçta görevimiz gözetleme değildi. Sakince koyunlarını dolaştıran çoban rolünü sürdürdük. Hedef bölgemize neredeyse dört kilometre vardı. Sürünün yürüyüş hızıyla oraya yetişmemiz mümkün değildi. Sözün kısası bu geceyi de Ayşe ile birlikte geçirecektim. </p>
	<p class="block9">Güneş battıktan sonra sürüyü bir araya topladık. Bu sırada köpeklerin davranışı değişti, sinirli bir tavırla koşuşturmaya başladılar. Bu hiç de olağan değildi. Derken durum anlaşıldı. Uzaklardan ikinci bir sürü bize doğru geliyordu. Heyecanla onları izlemeye başladık. Gelenler gerçek çobanlardı. Onlara güvenemezdik. Kerkük’te Arapça bilmeyen bir Türkmen düşünülemezdi. Daha ilk sohbette benim yabancı olduğumu anlarlardı. Ayşe ile hemen bir karar verdik, ben sağır birini oynayacaktım. Böylece Arapça konuşmalara katılmak zorunda kalmazdım. En azından karşımızdakilerin bu oyunu yutmalarını umuyorduk. Eğer bir şekilde bizi ele vermeye kalkarlarsa onları öldürmekten başka çarem yoktu. Beylik tabancamı belime soktum, üzerini kuşakla örttüm. </p>
	<p class="block9">Çok şükür, korktuklarımızın hiç birisi olmadı. Gelenler amcası ile yengesiydi. Biz yola çıktıktan sonra köylüler toplanmışlar, Ayşe ile benim pek de çobana benzemediğimi düşünmüşler. Yaşlı amca ile hanımını yanımıza göndermişler. Böylece tam bir çoban ailesi görünümü kazanıyorduk. İşin en güzel tarafı da bol miktarda yiyecek olmasıydı. Hemen kamp kurduk. Düşmanın daha iyi izlemesi için elimizden geleni yapıyorduk. Güzelce karnımızı doyurduk. Ayşe’nin pişirdiği kahve de işin kaymağı oldu. </p>
	<p class="block9">Ayşe’nin Amcası ve hanımı yemekten sonra hemen uyudular. Önümde onunla geçireceğim koca bir gece vardı ve kendimi çok mutlu hissediyordum. Bomba çukurlarından birisinin kenarına oturduk. Hemen sohbete başladık. Birbirimize anlatacak o kadar çok şeyimiz vardı ki şaşırmamak elde değil. Anlattıklarını can kulağı ile dinliyor, sesinin yumuşaklığını içimde hissediyordum. Acaba gönlünden bir başkası var mıydı? Nişanlı, sözlü hatta evli bile olabilirdi. O kadar çok konuşmuştuk ama medeni hali konusunda en küçük fikrim yoktu. Bir ara sessizlik oldu. Sanki anlatacaklarımız bitmiş gibiydi. Kalbim titreyerek sormaya karar verdim. Konuya dolaylı olarak girecektim. </p>
	<p class="block9">“Ayşe, buralarda başlık parası geleneği var mı?”</p>
	<p class="block9">“Hem de nasıl, geçen yıl benim kuzenim evlendiğinden tam on kilo altın takılmıştı”</p>
	<p class="block9">“Ne, kuyumcu dükkânı mı açacak bunlar?”</p>
	<p class="block9">“O kadarla kalsa gene iyi, üç gün güç gece süren ziyafetler, hediyeler bunun dışında.”</p>
	<p class="block9">“Sizin köyden kız almak zor desene”</p>
	<p class="block9">“Evet, üstelik biliyor musun, bizim köy hiç de zengin sayılmaz.”</p>
	<p class="block9">“Eee, neden böyle çok şey istiyorlar”</p>
	<p class="block9">“Canım, zenginler bunu yapıyor. Fakirler, garibanlar gider hocaya, kıyar nikâhı, tamam.”</p>
	<p class="block">Artık bu işi bir son vermeliydim. Tüm cesaretimi topladım ve;</p>
	<p class="block9">“Peki senin için çok başlık parası verdiler mi?”</p>
	<p class="block">Şaşırarak bana döndü;</p>
	<p class="block9">“Ben mi, bana mı, yok canım, ben evli değilim ki, bunu da nereden çıkardın komutan?”</p>
	<p class="block">İşte beklediğim yanıt. Demek ki evli değildi, peki birisiyle sözlü olabilir miydi? </p>
	<p class="block9">“Ne bileyim ben, sadece merak işte, ama birisi peşine takılmıştır her halde”</p>
	<p class="block9">“Takılmaz olur mu, ama babam beni kimselerle veremezdi. Hatta bir gün istemeye geleceklerdi de, öyle kızdı ki, annem güçlükle yatıştırabildi.”</p>
	<p class="block9">“Babalar kızlarına asla kıyamazlar zaten. Peki erkek arkadaşların da mı olmadı?”</p>
	<p class="block9">“Hımm, lisedeyken Cavit vardı. Sınıfın en güçlü ve yakışıklı erkeği. Bana sırılsıklam âşıktı. İnan bana komutan, babamdan beterdi. Hiçbir erkeği yanıma sokmuyordu. İşin kötü tarafı ne biliyor musun?”</p>
	<p class="block9">“Nereden bileyim, nedir?”</p>
	<p class="block9">“O herife hiç kanım kaynamadı. Üstelik onun yüzünden başka arkadaşlarım da olmadı.”</p>
	<p class="block">İçimden Cavit sen çok yaşa dedim ama belli etmedim.</p>
	<p class="block9">“Sonra, yani okuldan sonra?”</p>
	<p class="block9">“Okuldan sonra devam edemedim. Olayları biliyorsun. Amerikalılar geldi, ayaklar baş oldu, Kürtler bizi yerimizden kovmaya kalktı, biz de kendimizi korumaya çalıştık. Biliyor musun, son iki yıldır bizim köyde hiç düğün olmadı. Düğün yapmak geleceği kurmaktır, bizim için gelecek kaldı mı?”</p>
	<p class="block">Başını öne eğdi, öylece suskunluğunu sürdürdü. Bilmek istediğim her şeyi öğrenmiştim. Elimi yavaşça omzuna koydum;</p>
	<p class="block9">“Merak etme, her şey düzelecek” dedim. </p>
	<p class="block">Elini elimin üzerine koyup sıktı, dönüp bana baktı;</p>
	<p class="block9">“İnşallah komutan inşallah” diye karşılık verdi. </p>
	<p class="block">Sonra birden elimi tuttuğunu fark etti, aceleyle elini çekti, başına yeniden eğdi. İçimden bir ses bana onu sevdiğimi söylemenin tam zamanı olduğunu bağırıyordu. Ama yapamıyordum, o anda ona sevgimi söylemek, düşman kurşunlarına doğru koşturmaktan daha büyük cesaret istiyordu. Biraz daha cesaret, söylemem gerekir diye içimden sürekli tekrarlıyordum. Tam ağzımı açacaktım ki, birden bana döndü;</p>
	<p class="block9">“Eee, komutan, hadi ben her şeyi anlattım, seni memlekette bekleyen beş tane çocuk olmasın sakın” deyiverdi. </p>
	<p class="block">O an şaşkınlıktan sırt üstü devrilebilirdim. Ben ona ilanı aşk etmeye hazırlanırken, karşılaştığım soru, gerilmiş bulunan tüm kaslarımın aniden gevşemesine neden oldu, resmen gülme krizine yakalandım. İkimiz de kahkahalarla gülüyorduk ve gürültümüz hafifçe esen rüzgârdan başka sesin çıkmadığı çöl gecesinde bomba gibi patlıyordu. Neden sonra kendimize gelebildik. Ayşe bana döndü;</p>
	<p class="block9">“Bunda komik ne var anlamadım” dedi ama hala da gülümsemeyi sürdürüyordu. </p>
	<p class="block9">“Elbette komik bir soru değil ama hiç beklemiyordum da onun için şaşırdım. Neyse, beni bekleyen kimsecikler yok. Ortaokul sonlarında bizim mahalledeki Müjgan’a âşık olmuştum. Esmer bir kızdı. İncecik vücudu vardı, saçlarını kısacık kestirirdi. Çılgın rak müziği dinliyor, diskolardan çıkmıyordu. Benim böyle birisine âşık olmamı düşünebiliyor musun? Gönül işte. Onun hayali ile geceler boyu uykusuz kalıyor, derslerde uyukluyordum. Benim bu aşkım tam iki yıl sürdü. Üstelik kızın annesi benim annemin çok iyi arkadaşı. İki de bir bize geliyorlar, konuşma fırsatı buluyorum. Kız benimle ilgileniyor ama aklı başka yerlerde. Özellikle Amerikalı bir askerle evlenip yurt dışına gitmeyi planlıyor. Bütün gücümle fikrinden caydırmaya çalışıyorum ama nafile. Derken, Müjgan Hanım âşık oluyor. Hem de kendi okulundan bir başka çocuğa. Üstelik ilk önce bana gelip anlatıyor. Durumumu anlayabiliyor musun?”</p>
	<p class="block9">“Zavallı genç komutan, peki ne yaptın?”</p>
	<p class="block9">“Ne yapabilirdim ki, inanılmaz bir şey oldu, içimdeki o aşk gitti yerine tam bir nefret geldi. Hani aşk ve nefret arasında pamuk ipliği kadar fark vardır diye, kesinlikle doğruymuş. Müjgan’ın aşkından kurtulduğumda lise ikinci sınıftaydım, kendimi derslere verdim. O hızla öylesine başarılı oldum ki, harp okulunu kazandım, dört yılda da bitirdim, hızımı alamadım, iletişim üzerine de çalışmalara katıldım. Tam üsteğmen olacaktım ki Kerkük işi çıktı, buraya gönüllü geldim.”</p>
	<p class="block">Ayşe gülerek bana baktı;</p>
	<p class="block9">“Peki Müjgan’dan haber alıyor musun?”</p>
	<p class="block9">“Yok canım, yıllar sonra gerçekten bir Amerikalı ile evlenip Florida’ya gittiğini duydum.”</p>
	<p class="block9">“Yani sözün kısası, memlekette beş çocuk seni beklemiyor”</p>
	<p class="block9">“Evet, eğer bekleyen birisi olsaydı zaten buraya kadar gelemezdim. Biliyor musun, Kerkük’e gelmek için ordudan istifa etmek zorunda kaldım. Ailem bile burada olduğumdan habersiz. Beni Sibirya’da iş yapan bir inşaat şirketinde personel müdürü sanıyorlar”</p>
	<p class="block">Şaşırarak bana döndü. Gece karanlığında, yalnızca yıldızların ışığı ile aydınlanan yüzü inanılmayacak kadar güzel görünüyordu. Beni kucaklayacak gibi bir hareket yaptı;</p>
	<p class="block9">“Komutan, sizlere borcumuzu nasıl ödeyeceğiz” dedi. </p>
	<p class="block">Artık hiç çekinmeden doğrudan gözlerimin içine bakıyordu. Gülümsedim ve nasıl olduğunu anlamadığım bir şekilde dudaklarımdan şu sözler dökülüverdi.</p>
	<p class="block9">“Biliyor musun, galiba sana âşık oldum” </p>
	<p class="block">Kalbim heyecanla gümbürtüler içinde çarpıyor. Allah’ım ben bu sözleri nasıl söyleyebildim? İstemeden, öylece dökülüverdiler. Ayşe’nin bana bakan gözleri biraz daha parlıyor sanki. En küçük bir şaşkınlık belirtisi yok. Bana doğru yaklaşıyor,</p>
	<p class="block9">“Komutan, galiba ben de öyle” diyor.</p>
	<p class="block">Ona eğiliyorum ve yaşantım boyunca ilk kez bir kızı dudaklarından öpüyorum. İnanılmaz bir tat dudaklarımdan ağzıma yayılıyor. Birbirimize kenetleniyor, birlikte bomba çukurunun içine yuvarlanıyoruz. Yaptığım hareketlerin hiç birisi bilinçli değil. Tamamen içgüdüsel davranıyorum. Ve o an, hiç şüphesiz, yaşantımın en güzel anı. </p>
	<p class="block">27 Nisan</p>
	<p class="block9">Bomba çukurunun kenarında uyandım. Gözümü açtığımda, hemen yirmi santim uzakta küçük bir çiçek gördüm. Sarımsı kırmızı renkliydi ve ince bir gövdesi vardı. Üç adet yeşil yapraktan sonra en uçta, ortası kahverengi, kenarları sarı çiçek yer alıyordu. Açık kahverengi çöl toprağı ile öylesine uyum içindeydi ki ve kendi güzelliği ile çevresine öylesine değişik güzellik katıyordu ki, uzun süre onu izledim. Çok narin görünüyordu. Üzerine basılsa dağılıverecek gibiydi. Gerçekte hiç uyanmak istemiyordum. İçimde inanılmaz bir mutluluk vardı. Tanrım, aşk ne kadar güzel. </p>
	<p class="block9">Sıçrayarak doğruldum. Ayşe yanımda yoktu. Sağa sola baktım, amcası ve yengesiyle birlikte ateşin önüne oturmuştu. Bir an göz göze geldik, hemen gülümsedi ve bana el salladı. Çevremde koyunlar dolaşıyordu, ayağa kalkıp kuyunun başına gittim, kovadaki su ile yüzümü yıkadım. Sabah serinliği, çöl ortamında bile insanı rahatsız ediyordu. Ateşin başına geldim, neşeli bir sesle</p>
	<p class="block9">“Günaydın dedim. </p>
	<p class="block">Ayşe’nin yengesi yüzüme baktı, bakışlarında derin bir anlam vardı. </p>
	<p class="block9">“Günaydın komutan, iyi uyudun mu bari” dedi. </p>
	<p class="block">Ama bunu öyle bir sordu ki, hem Ayşe hem de ben utanarak önümüze baktık, görünüşe bakılırsa pek uyumamışlardı. Ve o an kafamda bir şimşek çaktı. Aslında buraya gelmelerindeki temel neden, kızlarını koruma içgüdüsüydü. Onu genç bir erkekle çölde yalnız başına bırakmayı doğru bulmamışlardı. </p>
	<p class="block9">Sıcak çorba ile kahvaltımızı yaptık. Ayşe bana akşamki kadar yakın değildi. Ona her yaklaşmak istediğimde bana gözüyle amcasını işaret ediyordu. Birden içinde bulunduğum durumun ne kadar yanlış olduğunu düşündüm. Savaşın tam ortasında, düşman hatlarının dibinde aşk yaşamaktan daha anlamsız, daha aptalca bir şey olamazdı. Başkası yapsa acımasızca eleştirirdim ama şimdi kendi gönlüme söz geçiremiyordum. İçimden kendi kendimle kavga etmeye başladım. Göreve çıktığımdan beri yollarda kara gözlü bir esmer için keyif çatıp duruyordum. Henüz tek bir bağlantı bile yapmamıştım. Oysa geçen her saniyede düşman saldırıya hazırlanıyordu. Benim bir bağlantıyı yapmamam, pek çok askerimizin şehit düşmesine neden olabilirdi. Bu nedenle hemen toparlanıp yeniden gerçek komutan olmalıydım. </p>
	<p class="block9">“Ayşe, toparlanın, çok zaman kaybettik, hemen yola çıkalım” diye bağırdım. </p>
	<p class="block">Bir an şaşırdı, sonra durumun ciddiyetinin o da farkına vardı ve aceleyle köpeklerin peşinden koşmaya başladı. On dakika sonra düşman hatlarına doğru yola çıkmıştık. </p>
	<p class="block9">Belki bir saat boyunca hiç konuşmadan sürekli yol aldık. Saat ona doğru bağlantıların kesildiği bölgeye ulaşmıştık. Burada hiç siperimiz yoktu. Her şeyi koyunların arasına karışarak gerçekleştirmek zorundaydım. Üstelik Amerikalıların uydudan bizi izlediklerini de biliyordum. Hemen işe giriştim. Ayşe de yardımcı oluyordu. Dün geceki havamızdan eser kalmamıştı. Tek aşk oyunumuz ara sıra birbirimize bakıp gülümsemekten ibaretti. </p>
	<p class="block9">Daha önce burada çalışan arkadaşların neden hep hata yaptıklarını kavradım. Örümcek ağının düğüm noktaları arasında yüz metreden fazla aralık vardı. Sürüyü sürekli olarak bu şekilde sağa sola yürütmek hiç de kolay olmuyordu. Dahası, düşman koyunların garip hareketlerinden şüphelenip araştırma yapabilirdi. O zaman gerçek bir felaket başlardı. Allah’tan Ayşe’nin amcası ile yengesi hayvanları yönetme konusunda gerçek birer uzman gibiydiler. Koca sürü çok doğal hareketlerle yer değiştiriyordu. Yine de acele etmek zorundaydım. Kan ter içinde, bir saniye bile dikkatimi bozmadan çalışıyordum. Arada bir içtiğim iki yudum su dışında yemek bile aklıma gelmiyordu. Bu şekilde ikindi namazından hemen sonra işi tamamladım. Telsizle merkezi arayıp haber vermem gerekiyordu ve bunun için tek bir “bip” sesi çıkaracak kadar zamanım vardı. Telsizin daha uzun süre açık kalması, Amerikalılara çağrı yapmakla aynı anlama geliyordu. Sinyalleri izleyerek on dakikada yerimizi bulabilirlerdi. Telsizi açtım, “bip” sesi çıkaracak düğmeye bir kez bastım ve hemen kapattım. Şimdi yalnızca özel radyo açıktı ve merkez radyo kanalı üzerinden bana bilgi verecekti. </p>
	<p class="block9">Lisedeyken bilgisayar programlarıyla ilgilenirdim. Belki yüz satırlık program komutlarını yazmak benim için asla sorun olmazdı. Ama işi bitirdikten sonra rahatlayacağım yerde, içimi sıkıntı basardı. Çünkü bilgisayar programcılığında en zor nokta, yazılımın ilk kez çalışacağı andır. Çoğunluk çalışmaz, mutlaka bir hata mesajı verir. Şimdi de benzer şekilde sıkıntılıydım. Dakikalar geçmek bilmiyordu. Üstelik gece boyunca buralarda kalamazdım, çok tehlikeli olurdu. Asırlar gibi gecen bir on dakika sonra radyo cızırdadı, görevli subayın sesi duyuldu;</p>
	<p class="block9">“diktiğimiz fidanlar çiçek açtı, tebrikler”</p>
	<p class="block">Bunun anlamı sistemin kusursuz çalıştığıydı. O anda Ayşe ile kucaklaşmayı çok isterdim ama ne yazık ki mümkün değildi. Onun yerine Amcasına koştum ve kucaklayarak havaya kaldırdım. Yaşlı adam neye uğradığını anlamamıştı, </p>
	<p class="block9">“Tamam evladım, bırak beni, bir taraflarım kırılacak” deyip duruyordu. </p>
	<p class="block9">Hemen geri dönüş yolculuğuna başladık. Ne olursa olsun köye ulaşmalıydık. Malzemelerin çoğunu kullanmıştık, çöpleri topladık, iç içe torbalara koyup katıra yükledik. Geride tek bir iz bile bırakmamalıydık. O kadar hızlıydık ki yarım saat sonra yola çıkmıştık bile. Bizim katırın yükü azaldığından yaşlı yengeyi ona bindirdik. Amca bey de kendi katırına kuruldu. Böylece yüz kırk baş koyun, dört köpek, iki atlı ve iki yayadan oluşan konvoyumuz eve doğru yola çıktı. </p>
	<p class="block9">Sanırım yarım saat kadar gittik. Güneş batmaya hazırlanıyordu ama henüz gücü yitirmiş değildi. Birden arkamızda helikopter sesi duydum. Dönüp baktığımda iki tane Apaçinin hızla bize doğru yaklaştığını gördüm. Belimdeki silahımı kontrol ettim, yengenin bindiği katırda makineli duruyordu. Katırın yanında yürümeye başladım. Hani onun silahlarına karşı koyamazdım ama postu da bedavaya deldirmek niyetinde değildim. Hiç olmazsa zırhında bir çizik yaratabilir, belki de olmadık bir yerinden vurur, onu geri çekilmek zorunda bırakabilirdim. Helikopterler hızla gelip üzerimizde iki kez tur attılar sonra geldikleri gibi güney yönünde geriye döndüler. Amerikalılar bir şeylerden şüphelenmiş olabilirdi. Çünkü çevreyi kontrol etmemişler, doğrudan üzerimize gelmişlerdi. Ayşe’yi yanıma çağırıp hızlanmamız gerektiğini anlattım. Hemen amcasının yanına koştu. </p>
	<p class="block9">Bir yarım saat daha sorunsuz yürüdük. Şimdi dün gece konakladığımız yerlerden geçiyor, siperlerin arasından dolaşmak bize zaman kaybettireceğinden, olabildiğince düz noktalar seçiyorduk. İçimden bir ses dikkatli olmam gerektiğini söylüyordu. Apaçilerin üzerimizde dolaşması hayra alamet değildi. Gün batarken güney batı yönündeki toz bulutu kuşkularımı iyice artırdı. Ayşe’nin yanına gittim, yaklaşmakta olan toz bulutunu gösterdim ve belimdeki silahı ona verdim. Hemen kemerine soktu ve üzerine çarşafını kuşandı. Ben de semerin altındaki makineliyi çıkarıp, biraz ilerdeki siperin içine girdim. </p>
	<p class="block9">Gelen sivil bir pikaptı, içinde dört kişi vardı ve üniformalı değillerdi. Genelde Kürtler böyle araçlar kullanıyorlardı ama onların buralarda olmasına pek ihtimal vermiyordum. Bulunduğumuz yerden yüz metre kadar uzakta durdular ve üç tanesi araçtan inip bize doğru gelmeye başladı. Sürü zaten durmuştu, Ayşe hemen gidip köpekleri tuttu. Bu hareketi beni rahatlatmıştı. Böylece hem kendisini köpeklerin korumasına bırakıyor, hem de gelenlere dost mesajı veriyordu. Yaşlı amca katırı onlara doğru sürdü. Birbirleriyle Arapça konuşmaya başladılar. Bulunduğum yerden onları duyamıyordum. Ama bir şeylerin ters gittiği belli oluyordu. Adamlar gittikçe yüksek sesle konuşmaya başladılar. Amca bey alttan alıyor, sesini yükseltmiyordu. Sonunda adamların bir tanesi silahını çekti ve onun çenesinin altına tuttu. Köpekler kuvvetle havlamaya başladılar, Ayşe onları zapt etmekte zorlanıyordu. İkinci adam koşarak Ayşe’nin yanına geldi, hoyratça bir hareketle köpeklerin iplerini elinden çekip kocaman bir kayaya bağladı. Olay gittikçe kötüleşiyordu. Birden kafamda bir şimşek çaktı. Az önceki helikopter bu adamları arıyor olmalıydı. Oysa ben tam tersini düşünmüştüm. Bunlar bir çeşit çete, soyguncu olmalıydılar. Ayşe’nin yanındaki adama dikkatle nişan aldım. Ne yazık ki amca beyi kollayacak durumda değildim. İkinci adam köpekleri bağladıktan sonra Ayşe’yi belinden tuttu, havaya kaldırıp yere yatırdı. Ayşe kurtulmak için çırpınıyor, ancak çok da karşı koymuyordu. Özellikle beline soktuğu silahı tutan elini hiç kıpırdatmıyordu. Amcasını çenesinin altında silahla tutan adam da dönmüş onlara bakıyordu. Ayşe’nin beceriksizce görülen çırpınmaları komiğine gitmiş olmalı ki, kahkahayla gülüyordu. Nasıl oldu anlamadım ama birden silah ateş alıverdi. Amca beyin kafasından kırmızı parçalar fışkırdı, yaşlı adam katırın üstünden taş gibi yere düştü. Yenge boğuk bir çığlık attı, katırı onlara doğru sürdü. Ayşe ise hiç sesini çıkarmadan silahını çekti ve üzerine abanmış adamın göğsüne ateş etmeye başladı. Ben de tetiğe bastım ve katırın yanında duran iki kişiyi mermi yağmuruna tuttum. On saniye içinde üç eşkıya da yere serilmişti. Siperden çıkıp, pikapta bekleyen son adama doğru koştum. Araç hemen hareketlendi ve tekerleri patinaj yaparak ileriye atıldı. Sanırım sürücüsü çok heyecanlanmış, gaza sonuna kadar basmıştı. Bir elli metre kadar gitti, ortalığı toz bulutu kaplamıştı. Hızla önündeki bomba çukuruna düştü, tam ters dönerek yere kapaklandı. Yanına vardığımda sürücünün aracın altında kalıp can verdiğini gördüm. </p>
	<p class="block9">Her şey birkaç dakika içinde olup bitmişti. Ayşe’nin yanına gittim. Amcası çoktan ruhunu teslim etmişti. Yengesi üzerine kapaklanmış hıçkırıklarla ağlıyor, ellerine bulaşan kanı renkli mendiline siliyor, artık yarısı olmayan beyaz saçlarını, sakalını okşuyordu. Ayşe de bir yandan Amcasının yaşayıp yaşamadığını kontrol ediyor, bir yandan da yengesine teselliye çalışıyordu.</p>
	<p class="block9">Tüm acımıza rağmen, matem tutacak zamanımız yoktu. Tam tersine, silah sesleri Amerikan hatlarından duyulmuş olmalıydı. Yengeyi güçlükle ayırdık, cenazeyi katırın üzerine yükledik. Diğer cesetleri bomba çukuruna attık. Aceleyle oradan uzaklaştık. Tek umudum güneş uzak dağların ardında batıyor olmasıydı. Amerikan helikopterleri her an üzerimize çullanabilirdi. Çok şükür ki az sonra karanlık çöktü, sessizlik içinde köye doğru ilerlemeyi sürdürdük. Yengesi çarşafını iyice kapatmış olarak katırın üzerine oturmuş, ince bir sesle ağıtlar yakıyordu. Ayşe yanıma geldi, kollarımı açarak onu kucakladım,</p>
	<p class="block9">“Çok cesurdun, seninle övünüyorum” dedim. </p>
	<p class="block">Yüzüme baktı,</p>
	<p class="block9">“Adam köpeklerin ipini elimden aldığı anda niyetini anlamış ve onu öldürmeye karar vermiştim. Tek endişem, amcamı korumaktı. Ama olmadı, ona ateş edeceklerini hiç düşünmemiştim” diye karşılık verdi. </p>
	<p class="block9">Bunun dışında, köye yaklaşıncaya kadar hiç konuşmadık. Köyün evleri ay ışığı altında iyice belirginleşince Ayşe yeniden yanıma geldi, yengesinin bizi göremeyeceği bir yere çekildik. Kollarını boynuma doladı, uzun uzun öptü. Sonra bana gözlerini bana dikti, bakışları hüzünlüydü. </p>
	<p class="block9">“Seninle burada vedalaşalım. Köyde görüşebileceğimizi sanmıyorum. Bizim adetlerimiz böyle. Sana savaşma diyemem. Ama kendine dikkat et. Eğer Allah izin verir de sağ kalırsak, yani bu işten sağ kurtulursak, seni burada bekleyeceğim” dedi ve belindeki silahı bana verdi. </p>
	<p class="block">Yeniden öpüştük ve sonra benden ayrıldı, yengesinin yanına gitti, çarşafını kuşandı. Ona sevgimi söyleyememiştim. </p>
	<p class="block">28 Nisan</p>
	<p class="block9">Köye ulaştığımızda sabah olmak üzereydi. Olay duyulunca herkes ayağa kalktı. Küçük köy az sonra acılı ağıt sesleriyle inlemeye başladı. Köyün ileri gelenlerine olayı anlattım. O dört kişiyi tanıyorlardı. Son zamanlardaki otorite boşluğundan yararlanarak çevreyi soyan eşkıyalardandı. Ama o güne kadar hiç adam öldürmemişlerdi. Bana kalırsa tabanca kaza ile ateş almıştı. Elbette bunu kimseye söylemedim. Sekiz on kadar adam toplandı, telaşla olayın olduğu yere gitti. Cesetleri kaldırmaları, düşmanın incelemesine izin vermemeleri gerekiyordu. </p>
	<p class="block"> <span class="tab">      </span>Yitirecek hiç zamanım yoktu. Gün doğarken köyden ayrıldım, birliğime ulaştığımda bizimkiler yeni kahvaltı ediyorlardı, hemen onlara katıldım, sonra da soluğu Erol yüzbaşının yanında aldım. Kısaca yaptıklarımı, uğradığımız saldırıyı anlattım. Pek ilgilenmiş gibi görünmedi. Düşman tarafında bir şeyler sezinliyordu, acelesi vardı. Birlikte karargâha gittik. Halil binbaşı bizi neşe içinde karşıladı. Hemen kayagözü sistemine geçtik ve bana yaptığım bağlantıları gösterdi. Gerçekten de sistem harika oturmuştu. Düşmanı her noktada tam anlamıyla gözetim altında tutabiliyorduk. Ve hazırlıklarını neredeyse bitirmek üzere olduğunu gördük. Genel saldırı çok uzakta olamazdı. Ne yazık ki gece gündüz izlememize rağmen bu konuda en küçük bir bilgi kırıntısına bile ulaşamamıştık. Sonuçta Irak’ın her köşesini gözetleyemiyorduk. </p>
	<p class="block9"><span class="tab">      </span>Öğleye kadar karargâhta kaldım. Bizim teknik ekibin tamamını bir araya getirdik. Kayagözü sistemindeki başarımızı kutlamak için öğle yemeğini birlikte yedik, ayran kadehlerini şerefe kaldırdık. Üzerine bir de okkalı kahve içtik. Savaşın ortasındaki bu moral günü herkese çok iyi gelmişti. Artık orada yapacak bir şey kalmamıştı. Saat biri geçerken yavaşça dağılmaya başladık. Birliklerimizin başına dönmeliydik. Özellikle ben iki gündür yerimde yoktum ve bizimkilerin neler hazırladıklarını bilmiyordum. Tam yerimden kalkmış, kapıya yönelmiştim ki, içerden heyecanlı sesler yükseldi.</p>
	<p class="block9">“Toplanıyorlar, toplantı yapıyorlar, herkes görev başına”</p>
	<p class="block">Aslında kapıdan çıkıp gidebilirdim. Sonuçta kayagözü gözetleyiciliği benim işim değildi. Ama içimden bir ses durmamı söylüyordu. Geriye döndüm, yüzbaşı da kapının önünde beni gördü;</p>
	<p class="block9">“Erdem, gitmediğine sevindim, gel bu toplantıyı kaçırma” dedi.</p>
	<p class="block">Onu izleyerek kayagözü merkezine girdim. Tüm subaylar oradaydı ve karşı duvardaki büyük ekranda bir toplantı salonunun görüntüsü yer almıştı. Erol yüzbaşı tam önümde duruyordu. Öne doğru eğildim,</p>
	<p class="block9">“Komutanım, burası neresi?”</p>
	<p class="block9">“48. alay karargâhı. Şu masada gördüğün adam Albay Braden. Amerikan ordusunun en deneyimli subaylarından birisi.”</p>
	<p class="block">Hemen hatırladım. Hasan paşanın emriyle hava alanının güneyindeki tüm binaları kayagözü ile donatmıştım. Paşanın ileri görüşlülüğüne söylenecek sözüm yoktu. </p>
	<p class="block9">“O zaman burası da karargâh binası. </p>
	<p class="block9">“Toplantı salonu hava alanının güneyindeki okulda. Amerikalılar orayı yeniden düzenledirler. Hatta bazı duvarları yıktılar. Elbette ödümüz patladı ama Allah’tan bizim kameraya dokunmadılar”</p>
	<p class="block">Az sonra oda tamamen dolmuştu. Tüm subaylar yerini aldı. Erol yüzbaşı bana eğildi,</p>
	<p class="block9">“Albayın yanındaki binbaşı Lorimer. Hemen iki adım önündeki de binbaşı Manley. Sağ ön tarafta oturan yüzbaşı Stanley. Gördüğün gibi adamların hepsini tanıyoruz. Hani yolda görsem, tanıdık diyerek selam bile verebilirim.”</p>
	<p class="block">Amerikan ordusu bu kadar iyi gözetlendiğini biliyor muydu acaba? Önümüzdeki ekranlarda her birini ayrı ayrı izleyebiliyorduk. Bu adamlardan bazıları yakında yapılacak saldırıda benim karşıma çıkabilirdi. Görebildiğim kadarıyla yüzlerine bakmaya çalıştım. Kayagözü toplantı salonunun arkasına yerleştirildiğinden oturanların arkasını görebiliyordum. Yalnızca Albay ile binbaşılar bize dönüktü. O nedenle Albay Braden’i inceleyebildim. Çok babacan bir yüzü vardı. Hani komşu olsak, mutlaka çok iyi anlaşırdık. Mavi gözleri ışıl ışıl yanıyordu. Bilen insanın o kendine özgü güvenli bakışlarıyla askerlerini süzüyordu. Kısa süre sonra toplantı başladı. Konu yarın yapılacak genel saldırıydı. Bunu duyunca koca salondan öyle bir uğultu çıktı ki, Hasan paşa “susun” diye bağırmak zorunda kaldı. </p>
	<p class="block9">Albay Braden planı anlatmaya başladı. Bu sırada hemen arkasındaki perdede saldırı haritası görüntü. Elbette bizimkiler anında kopyalayıp üzerinde çalışmaya başladılar. Düşman üç tane ordu getirmişti. Alfa, Beta ve Kerkük ordusu. Albay orduların isimlerini söyleyince, düşmanın toplantı salonunda gülüşmeler oldu. Aynı şekilde biz de gülmeye başladık. Alfa ve beta ordusu fikri bize çok komik gelmişti. Ama Hasan paşa gülmüyordu. Çünkü bu isimlerin kullanılmasına yol açan teknik gelişme ve özellikle uydugözü tanımlaması çok dikkatini çekmişti. Halil binbaşıya bir şeyler söyledi, binbaşı hızla dışarı çıktı. </p>
	<p class="block9">Bizim savunma hattımız, Kerkük’ün doğusundaki dağlardan başlıyor, batıda Bayci’nin kuzeyinden çöle doğru uzanıyordu. Düşman bize bu hattın üç noktasından birden saldıracaktı. Alfa ordusu en batıdan, beta ordusu ortadan ilerleyecek, Kerkük ordusu da kenti aldıktan sonra Erbil’e gidecekti. Biz Kerkük ve Bayci çevresinde savunda tedbirleri almıştık. Ama ortadaki geniş alan bomboş duruyordu. Burasının güneyi tarım topraklarıyla kaplıydı. Kuzeyi ise tam bir çöl görünümündeydi. Hasan paşanın bölge için bir şeyler düşünmüş olmasını umuyordum. </p>
	<p class="block9">Ne yazık ki düşmanın yaptığı toplantının tamamını izleyemedim. Hasan paşanın emriyle hepimiz birliklerimizin başına döndük. Bir yandan da hazırlıklarımızı gözden geçiriyorduk. Ortalık birden hareketlenmişti. Tüm teçhizatımız elle taşınabilir durumdaydı. Hiç araç kullanamayacak oluşumuz bize bazı önlemler almaya itmişti. En büyük lüksümüz katırlardı ve onları da en fazla üçlü guruplar halinde, düşmanın dikkatini çekmeyecek şekilde taşıma işlemlerine gönderiyorduk. </p>
	<p class="block9">Akşama doğru emirler gelmeye başladı. Bizim alay son direnme gücü olarak sırtını tepelere vermiş şekilde Kerkük’ün kuzey batısına yerleşiyordu. Önümüzde asıl savunma siperleri vardı. düşman onları geçse bile bizim kesinlikle durdurmamız gerekiyordu. Malzemeleri kaptığımız gibi tünellere atladık. Binlerce kişi, köstebekler gibi yeraltındaki uzun yollarda koşturarak ilerlemeye başladı. Her yandan patırtılı ayak sesleri duyuluyordu. Ben kendi takımımın en önündeydim. Benim önümde ise başka bir takım vardı. Aramızdaki mesafe on metre bile değildi. Büyük bir disiplin ve düzen içinde yirmi beş mumluk ampullerin aydınlattığı bu loş koridorlarda ilerliyorduk. Bu tünel yeni yapılmıştı ve Kerkük’ün kuzeyinden kuzey batısına olan bağlantıyı sağlıyordu. </p>
	<p class="block9">Yeryüzüne çıktığımızda kendimi küçük bir köyün ortasında buldum. Çevre asker kaynıyordu, karargâh yol göstericilerine kendimi tanıttım, hemen yerleşeceğimiz yeri tarif ettiler. Bitişik evlerin duvarları yıkılarak bir çeşit kapalı yol oluşturulmuştu. Bağlantı olmayan yerlerde ise açığa çıkıyorduk. Tek umudumuz düşmanın bunu fark etmemesiydi. Köyün hemen dışında ise siperler vardı. Orada karargahtan başka bir asker yerimizi gösterdi. Gün batarken toprağın iki metre altında yemeklerimizi yiyorduk. Yerin altı binlerce askere ev sahipliği yaparken, yeryüzünde her şey sessiz ve sakindi.</p>
	<p class="block9">Yerleştiğimiz siperler, önceki gün incelediklerime çok benziyordu. Derin çukurun üzeri özellikle çevreye uyumlu boyanmış kapaklarla kapatılmış, bazı yerler ışık alması için açık bırakılmıştı. Burada zemmin biraz daha sertti. Çıkan topraklar düzgün bir şekilde çevreye yayılmış, yeni yükseltiler oluşmuştu. Akın çavuş yanıma yaklaştı;</p>
	<p class="block9">“Komutanım, bu siperleri kim kazdı böyle” diye sordu. </p>
	<p class="block9">“Buraya gelirken içinden geçtiğimiz köylüler kazmıştır. Ne büyük bir çalışma değil mi?”</p>
	<p class="block9">“Valla komutanım ben böyle şey görmedim, bunların hepsi doğuştan inşaatçı”</p>
	<p class="block">Konuşmaları uzaktan dinleyen iki er de bize yaklaştılar,</p>
	<p class="block9">“Komutanım, köylüler nerede şimdi?”</p>
	<p class="block9">“Bilmem, sanırım güvenli bölgelere çekilmişlerdir”</p>
	<p class="block9">“Yarın köyleri yıkılır mı dersiniz?”</p>
	<p class="block">Doğrusu bunu hiç düşünmemiştim. Düşmanın bombardıman alanının dışında olduğumuzu düşünüyordum ama hiç belli olmazdı. </p>
	<p class="block9">“Bilmiyorum, inşallah bombalanmaz” diye karşılık verdim. </p>
	<p class="block9">Erol yüzbaşı bizi köydeki evde kurduğu karargâhına çağırdı. Siperden çıkıp yürüyerek köye gittim. Burada yaşam olduğunu göstermek amacıyla neredeyse tüm evlerde ışık yakılmıştı. Yüzbaşının yanına ulaştığımda üsteğmen Halit ile birlikte beni bekliyorlardı. Bölüğün diğer subayları da az sonra geldiler ve yarınki harekâtı tartışmaya başladık. </p>
	<p class="block9">Gece yarısına kadar kendi aramızda konuştuk. Neredeyse atacağımız her adımı önceden planladık. Gerçekte tüm bu konuşmaların fazla bir anlamı yoktu. Çünkü hepimiz biliyorduk ki savaş alanı asla önceden planlanamaz. Asla önceden tahmin edilemez. Sadece hazır olabilirsiniz ve bizim yaptığımız da bundan başka bir şey değildi. Bu arada neredeyse on bardak çay içmiş, sigara tiryakileri de bir paketi tüketmişti. Birden ortalığı tuhaf bir uğultu kapladı. Önümüzdeki siperlerden yükselen ses, açık pencereden bize kadar ulaşıyordu. Pür dikkat sesi dinlemeye başladık. Siperdeki askerler hep birlikte dua okumaya başlamıştı. Binlerce kişinin bir ağızdan, yüreğinin derinlerinde duyarak, büyük bir duygu seli içinde ama doğal olarak yüksek sesle okuyamadığı, yalnızca mırıldanabildiği Kuran ayetleri inanılmaz güçte bir uğultu olarak gökyüzüne yükseliyor, dinleyenlerin tüylerini diken diken yapıyordu. </p>
	<p class="block">29 Nisan</p>
	<p class="block9">Sabaha kadar hiç uyumadım. Kimi zaman annemi, babamı kimi zaman Ayşe’yi düşündüm. Askerimle birlikte dua ederken hava yavaşça aydınlanmaya başladı. Başımı siperden çıkarıp çevreme baktığımda acı bir gerçekle karşılaştım. Ayşe’nin köyü, bizim sağ kanadımızdaki en uç noktadaydı. Böyle olunca da yıkıma uğraması kaçınılmaz hale gelmişti. Yine de savaş alanında olması, Ayşe’nin oradan uzaklaşmasına yol açabilir, arkada güvenli noktalara çekilebilirdi. Birden onun asla savaştan kaçmayacağını anımsadım. “Her şey nasip” dedim kendi kendime. Saatime baktım, beş birkaç dakika vardı. Bir asker herkese ekmek dağıtmaya başladı. Daha ilk lokmayı ısırmamıştım ki ateşlenen topların sesleri ortalığı dolduruverdi. Birkaç saniye sonra da cepheye ilk top mermileri düşmeye başladı. </p>
	<p class="block"> <span class="tab">      </span>Düşman sanki bize sorarak ateş ediyordu. Bombardıman aynen düşündüğümüz gibi yapılıyor, ön siperler hallaç pamuğu gibi atılıyordu. Patlamalar o kadar düzenliydi ki, bir çeşit makine izlenimi doğuruyordu. Sanki devasa bir motor sağdan sola, ileriden geriye doğru dolaşıyor, her yeri yakıp yıkmaya çalışıyordu. İzleyebildiğim kadarıyla topçu benim bilgisayar oyunlarımdaki kadar iyi değildi. Böylece isabet alan siper sayısının çok fazla olmayacağını düşünmeye başladım. Bu arada atışlar iyice sağımıza kaydı ve kaçınılmaz bir şekilde Ayşe’nin köyü dumanlar içinde kayboldu gitti. Sonra yeniden sola doğru yöneldi. Oysa ön cepheyi oluşturacak kuvvetler köyün yüz metre uzağındaki siperlerde saklanıyorlardı. </p>
	<p class="block9">Saat altıya doğru topçu ateşi kesildi. Yerini uçaklar aldı. Yoğun şekilde napalm kullanılıyordu ve ön siperlerin olduğu bölgenin tamamı alevler içinde kalmıştı. Hemen ardındaki alana ise bol miktarda kluster bombası attılar. Böylece hiçbir canlının yaşayamayacağı bir bölge oluşturduklarını sanıyorlardı. Bence yangın bombasına devam etseler daha iyi sonuç alabilirlerdi. </p>
	<p class="block9">Uçaklar saldırıyı kesip geriye dönerlerken bu kez apaçiler işe başladı. Aynı anda tankların ve zırhlı araçların o inanılmaz uğultusu göğe yükseldi. Düşman geliyordu. Şu anda sağ ve sol kanatta bulunan askerler ön siperlere doğru koşmaya başlamışlardı. Ama dürbünle görülebilen en küçük bir hareket yoktu. Apaçiler hızla siperlere doğru daldılar. Toplam on kadardılar. Öndeki alana geldiler, dikkatlerini buraya vermişlerdi. O kadar heyecanlanmıştık ki, Akın çavuş avazı çıktığı kadar bağırdı. </p>
	<p class="block9">“Ateş, ateş edin, ateş edin”</p>
	<p class="block9">Aslında bizden en azından beş kilometre uzaktaydılar ve duymaları söz konusu bile olamazdı. Ama orta kesimden sekiz on tane füze fırladı ve iki helikopteri vurdu. Bir tanesi havada dağıldı, diğeri ise dönerek yere çakıldı. Apaçiler hemen orayı bombalamaya başladılar. Bu kez kentin kenar mahallelerinden yirmi kadar füze onlara doğru ilerlemeye başladı. Telaş içinde saldırıyı kesip sağa sola dağıldılar. Üç tanesi her şeye rağmen kaçamadı. </p>
	<p class="block9">Apaçiler çekilirken, tanklar ortaya çıktı. Yavaşça ilerliyorlardı. Hemen arkalarında piyade koşturarak peşlerinden geliyordu. Bizim siperler ise henüz duman içindeydi, çoğu yerde yangınlar vardı. Hiç ses çıkmıyordu. Kalbim endişe içinde burulmaya başlamıştı. Yoğun bombardıman tüm askerimizi şehit etmiş olabilir miydi? Sanırım anti tank siperleri yok edilmişti. Çünkü çoktan ateş etmiş olmaları gerekiyordu. Onun yerine, tankların arkasından gelen piyadelere doğru yoğun şekilde ateş başladı. Öndeki askerler bir anda biçiliverdiler. Kimse tanklarla ilgilenmiyor, doğrudan piyade birbirine ateş ediyordu. Bu olay tankların yavaşlamasına yol açtı, hatta bazıları durarak önündeki alanı makineli ateşine tuttu. Bizimkiler de sanki tam bu anı bekliyormuşçasına, birden füzeleri hedeflerine göndermeye başladılar. En öndeki dört tank birkaç saniye farkla havaya uçtu. </p>
	<p class="block9">Sanırım düşman bu şekilde ilerleyemeyeceğini anladı. Yeniden eski düzenine döndü ve tanklar hızlandı, arkalarına zırhlı araçlar yerleşti, üzerimize gelmeye başladılar. Şimdi ön siperleri geçiyorlardı. Tankın arkasındaki zırhlılar siperlerin üzerine durdular, içerden çıkan askerler, bizimkilerle savaşa tutuştu. Sabahtan beri yapılan saldırılarla ilk kez hatlarımıza girmeyi başarıyorlardı. Daha geride bekleyen alayların orta bölümdeki siperlere doğru koştuklarını gördüm. Düşman topçusu bir kez daha işe karıştı, savaş alanının geri bölgelerine mermi yağdırmaya başladı. Bir anda ateş altında kalmıştık. Hemen siperlerin içine gömüldük. Eğer bu şekilde bombalamaya devam ederlerse hepimizin işini bitirebilirlerdi. Bombalar sağa sola düşüyor, inanılmaz hava basıncı yaratarak patlıyorlardı. Bazen nefesim kesiliyor, bazen kalbimin sıkıştığını hissediyordum. Allah’tan bu işi fazla uzun sürdürmediler. Yeniden orta kesime döndüler. Şimdi içinde asker bulunan siperlerimizi dağıtmaya başlamışlardı. Herkes bir kez daha siperlerin dibine yapıştı. </p>
	<p class="block9">Sabahleyin başlattıkları hücumda Amerikalılar gün doğumuna doğru koşturuyorlar, güneşi arkamıza almamız bir çeşit avantaj oluşturuyordu. Savaşın tozu dumanı içine güneş ışınlarının da karışmasıyla her şey iyice görünmez hale geliyordu. Hâlbuki bizim tarafta Amerikalılar ayna gibi net izlenebiliyordu. Ama şimdi güneş yükselmiş, iki taraf için de şartlar eşitlenmişti. </p>
	<p class="block9">Topçu ateşi biter bitmez bu kez tankçılar işe başladı. Şimdi cephenin ikinci ana hattı üzerinde şiddetli çarpışmalar oluyordu. Düşman orayı geçerse, geride onları durduracak bir tek bizim alay vardı. Şimdi düşman tankları siperlerin yüz metre önüne kadar gelmişti. Üzerlerine yağmur gibi füze yağıyordu. Üstelik tepelerin ardına yerleşmiş büyük kalibreli füze bataryaları da işe karışmıştı. Amerikan zırhlıları çoktan tutuşmuştu. Askerler araçların içinde kalmak istemiyor olmalıydı. Dışarı fırlayanları ise piyadelerin kurşunları ile füzelerin patlamaları karşılıyordu. Öte yandan kimse bir tanka dört adet füze atmak endişesi taşımıyordu. Tanklar her yönden gelen füzelerle zaten yeterince zedelenmişler, artık bir tek atışla bile havaya uçacak hale gelmişlerdi. Buna karşın güçlü silahlarla önlerindeki siperlere mermi yağdırıyorlar, bizimkilerin kendilerine ateş etmesini engellemeye çalışıyorlardı. Başarılı oldukları söylenemezdi. Türk askeri sakince siperin üzerinde görünüyor, silahında nesi varsa düşman üzerine boşaltıyordu. Bu arada şehit düşenler yere yığılıyor, kalanlar sipere geri dönüyor, yerlerini başkaları alıyordu. Düşman, Türklerin bulunduğu bir yeri, oradaki herkesi tam olarak yok etmedikçe ilerleyemiyordu. </p>
	<p class="block9">Vakit öğleyi aşmıştı. Orta kesimde ilerlemeyen düşman bir ara geri çekilir gibi yaptı. Aslında bunun bir taktik olduğu belliydi.  Aynı anda Erol yüzbaşının heyecanlı sesi duyuldu;</p>
	<p class="block9">“Erdem tam sırası, ateş yavaşladı, fırlayın, onları burada beklemenin bir faydası yok.”</p>
	<p class="block">Kurulmuş bir yay gibi ileri fırladık. Aramızda neredeyse bir kilometre kadar mesafe vardı. Üzerimizdeki onca ağırlığa karşın, kendimizi kuş gibi hafif hissediyorduk. Onca yolu büyük bir çabuklukla aldık. Artık siperlere elli metre kalmıştı ki, birden düşman topçusu üzerimize bomba yağdırmaya başladı. Önümde Tuğrul teğmenin takımı vardı, bir anda toz duman arasında yok oldular. Bizim takım ise bir hat halinde koşuyordu. Ortada ben vardım, çavuşlar kanatları yönetiyordu. Hep birlikte önümüze ilk çıkan siperlere atladık. Arkamdan gelen Korkut teğmen üzerimizden atlayıp geçti. Bunu görünce olanca gücümle bağırdım,</p>
	<p class="block9">“İleri, ileri, siperden çıkın”</p>
	<p class="block">Tam siperden çıkıyorduk ki karşımızda bir apaçi belirdi. Bizi görmüştü. Bir an için pilotla göz göze geldiğimi bile söyleyebilirim. Kokpitin hemen altındaki makineli parlak ışıklar çıkararak çalışmaya başladı. Mermiler öne geçen 3. takımın üzerine yağdı. Dört beş askerin yere yığıldığını gördüm. Arkamızdan bir yerlerden atılan dört füze apaçiyi öyle bir patlattı ki, yere düşen büyük parça hiç olmadı. </p>
	<p class="block9">Ulaşmamız gereken yere bir türlü varamıyorduk. Topu topu beş yüz metrelik yol, şimdi kilometrelerce uzakta gibiydi. Ama düşman kurşunları çevremizde vızıldamaya başlamıştı bile. Uzaklarda, toz duman arasında bize doğru parlayan ışıklar görünüyordu. Bunlar düşman namlularının açtığı ateşin ışıklarıydı. Silahımı doğrulup oraya doğru ateş etmeye başladım. Şarjörümde ne kadar mermi varsa ardı arkasına hedefe doğru uçtu. Bazı ışıkların artık parlamıyordu. Başımızın üzerinden yeni füzeler geçmeye başladığında düşman geri çekiliyordu. </p>
	<p class="block9">Sonunda ön hatlara ulaştık. Ama çok komik, içine girecek siper bulamadık. Her yer dolu. O anda Erol yüzbaşı, koşarak yanıma geldi, sol tarafı işaret ederek,</p>
	<p class="block9">“Oraya yerleş, oraya yerleş ve kimseyi geçirme” diye bağıdı. </p>
	<p class="block">Gösterdiği yerdeki siperlere yerleşir yerleşmez Çavuşlara seslendim,</p>
	<p class="block9">“yoklama yapın, yoklama yapın”</p>
	<p class="block">Çakır hemen karşılık verdi,</p>
	<p class="block9">“Kayıp yok komutanım”</p>
	<p class="block">Çok şükür, inanılmaz ama o kadar yolu kayıpsız geçmek, gerçek bir savaş mucizesi olmalı. Ortalık biraz sakinleşti. Duman yavaşça dağılıyordu. Hemen sağımda boş siperler gördüm. </p>
	<p class="block9">“Çakır dört adamla sen burada kal, diğerli benimle gelsin” dedim. </p>
	<p class="block">Siperden çıktım, önümü daha iyi göreceğimi düşündüğüm en sağdaki sipere yerleştim, Akın çavuşu da hemen sağ çaprazımda beni destekliyordu. Dürbünümle önümdeki alanı incelediğimde yüzlerce amerikan askerinin bize doğru yaklaştığını gördüm. Ama Amerikalılar böyle davranmazdı. Fazlasıyla acemice koşturuyorlardı. Siperlere yaslanıp silahlarımızı hazırladık. Düşman yüz metre kadar yaklaşınca da ateşe başladık. Birer ikişer yere yığılmaya başladılar. Saklanabilecekleri bir siper yoktu. Aslında hemen önlerinde boş bir siper bulunuyordu ama daha oraya ulaşamadan yere düşüyorlardı. Bir ara sağ tarafımızdan da ateş açıldı. Hemen oraya dönüp karşılık verdik. İki düşman askeri oraya sızmayı başarmıştı. Dürbünümle bir kez daha inceledim. Hayır, bunlar Amerikan askeri olamazdı. Çoğu koyu tenliydi, bizim yağız Anadolu delikanlılarını andırıyorlardı. Bunlar Amerikan savaş giysileri içindeki Kürtlerdi ve bir kez daha Amerikalılar için hayatlarını feda ediyorlardı.</p>
	<p class="block9">Düşman hücumu tam kesiliyor diyordum ki, uzaklardan bir tankın doğruca bizim üzerimize geldiğini gördüm. Sağında solunda, öncekilerden çok daha iyi hareket eden, koşan, yuvarlanan, ateş eden askerler vardı.  Bunlar gerçek Amerikanlıydılar ve kesinlikle bizi hedef almışlardı. Hemen karşılık verdik ama çok etkili olduğumuzu söyleyemem. Büyük bir hızla yaklaştılar. Öylesine yoğun şekilde ateş ediyorlardı ki, bizimkiler siperin içine saklanmaya başladılar. Oysa bu ölüm anlamına geliyordu. </p>
	<p class="block9">“Füzeleri hazırlayın, önce tankı halledin”diye bağırdım. </p>
	<p class="block">Elimizde sadece dört tane füze vardı. Askerler hemen nişan alıp ateşlediler. Dört parlak ışık tanka doğru ilerledi ama tank buna karşı hazırlıklıydı, ani bir dönüşle yüzünü füzelere döndü. İki atış isabet kaydetti ama etkili olamadı. Diğer ikisi de tankın yanından geçip gitti. Arkaya dönüp,</p>
	<p class="block9">“Akın çavuş, indir şu tankı” dedim. </p>
	<p class="block9">İki saniye içinde dört füze üzerimizden geçip tanka ulaştı. Karşımızdaki tankçı sürücüsü çok iyi olmalıydı çünkü bu kez ters tarafa bir yarım dönüşle yine iki füzeyi savuşturdu, diğer ikisi de tankın öteki tarafına çarptı. Olanca gücümle küfür ederek haykırdım,</p>
	<p class="block9">“Ateş edin, ateş edin, indirin şunu”</p>
	<p class="block">Akın çavuş;</p>
	<p class="block9">“Füze kalmadı komutanım” diye karşılık verdi.</p>
	<p class="block">O anda söyleyecek söz bulamadım, içinden geldiği gibi seslendim;</p>
	<p class="block"> <span class="tab">      </span>“Git bul gel öyleyse”</p>
	<p class="block9">“Baş üstüne komutanım”</p>
	<p class="block">Dört askerle birlikte siperden çıktı, geriye doğru koşmaya başladı. Düşman tankı yüz metreye kadar yaklaşmıştı. Siperlerin üzerinde zıplayıp duran bizimkileri görmemesi mümkün değildi, onları top ateşine tuttu. İçlerinden birisinin yere yığıldığını gördüm. Düşman tankları her yerden üzerimize doğru ilerliyordu ve kimsenin başkasına bakacak hali yoktu. Ne pahasına olursa olsun, önümdeki hedefi yok etmeliydim. Akın çavuşun başarabileceğinden kuşku duymaya başlamıştım. Ama başımın üzerinden geçen üç tane füze kuşkularımı bir anda dağıttı. Füzeler hedefe o kadar iyi oturdu ki, tankın yok edilişini neredeyse bir belgesel gibi izledik. Taretin tam altında parlak bir ışık belirdi, ardından pek çok yerinden turuncu bir alev fışkırdı. Sonunda simsiyah dumanlar çıkararak yanmaya başladı. Çevresindeki amerikan askerleri anında yere yattı ve ilerlemeyi durdurdular. Savaşın ortasında kısa süren bir ateş kes başlamış gibiydi. İlk şaşkınlıkları geçince yere yatmış askerler yattıkları yerden ateş ederek sürünmeye başladılar. Hemen önlerindeki sipere ulaşmaya çalışıyorlardı. Şimdi savaş bir çeşit keskin nişancılık oyununa dönmüştü. Üstelik bir avantajlı durumdaydık. </p>
	<p class="block9">“İyi nişan alın, dikkatli olun, devirin şunları” diye avazım çıktığınca bağırdım. </p>
	<p class="block">Ben de sipere dayandım, dikkatle nişan alarak düşmana karşılık vermeye başladım. Aramızda yüz metreden fazla bir uzaklık vardı ve bizim silahlarımızda dürbün bulunmuyordu. Düşmanı nişangâhta küçük bir nokta gibi görüyorduk. Oysa muhtemelen Amerikalılarda dürbün olmalıydı çünkü iki askerimi kolaylıkla şehit ediverdiler. Kayıplarımızın yerine yenilerini koyma şansımız yoktu. Düşman da kayıp veriyor ama bizimkiler gittikçe artmaya başladı. Üstelik tepemizde biten apaçiler de mermi yağdırıyordu. Telsizimden yüzbaşının sesi duyuldu;</p>
	<p class="block9">“Erdem, geri çekil, tümüyle imha edileceksin, sana koruma ateşi açacağız, sürün”</p>
	<p class="block">Erol yüzbaşı bizi çok iyi izliyor olmalıydı. </p>
	<p class="block9">“Çakır, geri çekiliyoruz, sürünerek geriye” dedim. </p>
	<p class="block">Siperden fırlayıp yere yapıştık. Şimdi daha gerimizden yoğun bir ateş başlamıştı. Mermiler başımızın üzerinden vızıldayarak uçuyorlardı. Bir ara dönüp arkama baktım. Düşman önceden bir türlü giremediği ilk siperleri işgal etmekle meşguldü. </p>
	<p class="block9">Hemen arkamızdaki daha büyük bir sipere yerleştik. Artık tüm takım bir aradaydık. Bu kez düşmanın boşalttığımız yerlere girmesini önlemeye çalışıyorduk. Amerikalılar destek birlikleri getiriyorlardı. Bu kadar çok askerleri olduğunu bilmiyordum. Şimdi savaş alanında yalnızca piyadeler vardı ve neredeyse eski zamanlardaki gibi süngü süngüye birbirimize girecektik. Öylesine seri ateş ediyordum ki, bir süre sonra mermilerim tükenmeye başladı. Kendimi frenlemeye çalıştım. Mühimmatımı daha dikkatli kullanmalıydım. </p>
	<p class="block9">Amerikan askerleri bize iyice yaklaştı. Çılgın gibi ateş ediyorlardı. Kafasını siperden çıkaran asker on saniye bile öyle kalamıyor, hemen şehit düşüyordu. Bu nedenle çoğu asker kafasını çıkarmadan, silahını havaya kaldırarak körlemesine ateş etmeye başlamıştı. Ben de öyle yapayım dedim, kollarımı uzatıp silahımı düşmana doğru çevirdim daha tetiğe basmaya fırsat bulamamıştım ki bir mermi gelip tüfeğimi paramparça etti. Ellerim kan içinde kalmıştı, içgüdüsel olarak ellerimi karnıma bastırıp yere çöktüm. Çakır çavuş hemen başımda bitti,</p>
	<p class="block9">“Komutanım, komutanım, yaralandınız mı” diye bağırdı. </p>
	<p class="block">Ellerimi öne uzatıp parmaklarıma baktım. Sol avucum boydan boya yarılmıştı. Sıhhiye eri yardım çantasını getirdi, temizleyici sıvılarla yarayı temizledi sonra yarılmış deriyi üst üste bindirip dört tane çelik zımba ile birbirine tutturdu, gazlı bezle sıkıca sardı. Üzerine de eldiven geçirdi. </p>
	<p class="block9">“Tamam komutanım, eskisi gibi oldu” dedi sırıtarak. </p>
	<p class="block9">“Sağ ol asker, sonra hatırlat da sana bir kahve ısmarlayayım” diye karşılık verdim. </p>
	<p class="block9">Doğrulup ayağa kalktım, kafamı uzatıp ileriye doğru baktım. Düşman ateşi daha da artarak sürüyordu. Hemen kulaklarımın dibinden kurşunlar vızıldamaya başladı. Şimdi silahsız kalmıştım. Sağa sola bakındım, yerde bir keskin nişancı tüfeği duruyordu. Eğilip aldım, içinde dört mermisi vardı. Başımı siperden dışarı çıkardım, elli metre ötede bir Amerikalı gördüm, namluyu ona çevirip ateş ettim. Adam göğsünden vuruldu, boylu boyunca yere serildi. Ama aynı anda onun arkadaşları üzerime en azından yirmi tane kurşun yollamışlardı. Siperin içine eğildim, ona kadar saydım, fırlayıp yeniden ateş ettim. bu kez hedefi tutturamamıştım. Siper savaşlarında bu kadar yakından keskin nişancı tüfeği hiç de kullanışlı olmuyordu. Yeniden yere eğildiğimde, çevremde bir makineli arıyordum. Akın çavuş elinde iyi bir silahla karşımda geçti,</p>
	<p class="block9">“Bunu alın komutanım, şehidimiz artık kullanmayacakmış” dedi. </p>
	<p class="block">Silahı kaptığım gibi başımı siperden çıkardım ve neredeyse tüm şarjörü düşmana boşalttım. Karşımda en azından on tane Amerikalı vardı, bir anda kayboluverdiler. Aynı anda dumanların arasından, tepemde bir apaçi belirdi. Doğrudan bizim sipere ateş ediyordu. Mermilerin yere çarptıktan sonra ilerleyip siperin içindeki askeri vurduğunu gördüm. Toprağın altında en azından bir metre ilerlemiş ve hızından bir şey yitirmemişti. Allah’tan füzeler imdadımıza yetişti ve helikopter telaşla ateşi kesip geriye çekildi. </p>
	<p class="block9">Siperin içinde sürekli hareket ederek düşman ateşine karşılık vermeyi sürdürüyorduk ama burada uzun süre tutunamayacağımız açıktı. Sol tarafımdan bir yerlerden de ateş edilmeye başlanmıştı. İki askerimin şehit olduklarını gördüm. Düşman neredeyse yirmi beş metreye kadar yaklaşmıştı, çevremiz düşman kaynıyordu. Yavaşça geriye baktım, köyden çıkan kimi askerler daha gerideki siperlere yerleşiyorlardı. Bizim oraya kadar geri çekilmemiz düşünülemezdi. O halde düşmanı ya burada durduracak ya da hep birlikte şehit düşecektik. O anda hiçbir şey hissetmedim. Ne bir korku, ne bir üzüntü. Aklımda tek bir şey vardı, siperimi korumak. Hemen doğruldum,</p>
	<p class="block9">“Ateş edin, ayakta gördüğünüz herkesi indirin” diye bağırdım</p>
	<p class="block">ve önümdeki kalabalığa ateş etmeye başladım. Amerikalıların bizim birden doğrulup ateş edeceğimizi beklemedikleri anlaşılıyordu çünkü karşılık verecek yerde kendilerini siperlerin içine attılar. Aynı anda yüzbaşının sesi duyuldu;</p>
	<p class="block9">“Erdem, savaşarak yavaşça geri çekil. Yüz metre geride yeni bir hat oluşturuyoruz, bize zaman kazandır” diye bağırdı. </p>
	<p class="block">O an için ortalık biraz olsun yatışmıştı. Hemen arkamda boş bir siper gördüm. </p>
	<p class="block9">“Geri çekiliyoruz, arkadaki sipere, fırlayın” dedim. </p>
	<p class="block">Askerler büyük bir çeviklikle ayağa kalkıp, gerideki sipere doğru koşturdular. Ben ve çakır çavuş en son gelenlerdendik. Düşman bizi görmüş ateşe başlamıştı. Neredeyse kafa üstüne, balıklama yeni siperimize daldık. Derin bir çukura düşmeyi bekliyorduk ama siperin içi yarı yarıya toprakla doluydu. Ancak diz çökerek durabiliyorduk. Yine de hiç yoktan iyiydi. Toprağın üzerine uzanıp ateşe koyulduğumuzda karşımızdaki Amerikan askerleri artık iyice toprağa yapışmışlardı. Sağ tarafımda dumanlar yükseliyordu ve dumanın arasından kocaman bir tank çıkıverdi. Yanımızdan geçiyordu ve bizi görmemişti. </p>
	<p class="block9">“Çakır” diye seslendim.</p>
	<p class="block">Hemen anladı, elimizde hiç füze kalmadığını sanıyordum ama sürünerek ilerleyen Çakır çavuşun elinde bir füze olduğunu fark ettim. Hemen tankın çevresini mermi yağmuruna tuttuk. Böylece orada piyade varsa, bastırarak çavuşu korumaya çalışıyorduk. Çakır bize asırlar gibi gelen birkaç saniye içinde toprağın üzerine oturdu, füzenin nişangâhını açtı, omzuna koydu, dikkatle nişan aldı ve ateş etti. Aradaki mesafe elli metre bile değildi. Tank tam yanından, motor yönünden isabet aldı, büyük bir gürültüyle havaya uçtu. Çakır sürünerek yanımıza geldi, hep birlikte sevinçle kucaklaştık. </p>
	<p class="block9">“Harikaydın, seninkiler cehennemde tavla oynuyorlar şimdi” dedim. </p>
	<p class="block">Tüm dişlerini göstererek gülümsedi, bu arada aklıma gelmişti;</p>
	<p class="block9">“füzeyi nereden buldun, hepsini harcadığını sanıyordum” diye ilave ettim. </p>
	<p class="block">Bunu duyan diğer askerler hemen siperin diğer ucunu gösterdiler. Bir kasa dolusu füze, bizim için bir çeşit hayat sigortası gibi orada duruyordu. Hemen kafamı uzatıp çevreme baktım. Gerideki hat ile aramızda yüz metrelik bir mesafe vardı ama bu alan pek çok küçük siper içeriyordu. Ama bu kez siperler arasında küçük bağlantı noktaları yapılmıştı. Ortalıkta bizden başka asker görünmüyordu. Yani yeni düşman saldırısını önce biz karşılayacaktık. Bir kasa içinde on iki tane füzemiz vardı. Onları dikkatli harcamalıydık. Hemen kararımı verdim, elimle ortadaki bir siperi işaret ederek;</p>
	<p class="block9">“Çakır o kasayı al ve şuraya koy. Tanklarla üzerimize geldiklerinde sadece benim emrimle füze ateşlenecek” diye bağırdım,</p>
	<p class="block9">“şimdi gerimizdeki alana dağılın ve o siperlerden asla çıkmayın. Düşman sizin bulunduğunuz bir yerden asla geçememeli anlaşıldı mı?”</p>
	<p class="block">Hep birlikte cevap verdiler,</p>
	<p class="block9">“Evet komutanım”</p>
	</body></html>
