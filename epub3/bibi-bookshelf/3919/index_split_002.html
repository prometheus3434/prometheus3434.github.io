<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block">Çakır iki askerle sandığı alıp geriye doğru koşturmaya başladığında düşman yeniden hücuma geçmişti. Fazla zamanımız yoktu. Askerler siperler arası yolları kullanarak bir anda çevreye dağıldılar. Ben de yanıma iki asker alıp hemen arkamdaki daha küçük bir sipere geçtim. Buradan düşmanı rahatça görebiliyordum. Neredeyse beş yüz metre uzaktaydılar. Belki elli tane tank vardı ama beş tanesi arka arkaya dizilmiş doğrudan benim bulunduğum yere, hızla üzerimize geliyordu. Hemen bağırdım,</p>
	<p class="block9">“Çakır, ilk tank senin, hadi bakalım”</p>
	<p class="block9">“Anlaşıldı komutanım”</p>
	<p class="block">Siperin üzerinden düşmana doğru uzandım. Önümdeki siperlerin bazılarında düşman askerleri vardı ama tanklar olmadan oradan çıkmaya niyetli görünmüyorlardı. Sadece arada bir doğrulup bizi ateş altında tutmakla yetiniyorlardı. Tanklar yüz metreye kadar yaklaşınca, Çakır çavuşun füzeleri arkalarında çok hafif bir iz bırakarak uçmaya başladı. Ne yazık ki tankın hemen önüne düştüler, tank bir an için duman içinde kayboldu ardından tüm heybetiyle ortaya çıktı. Hemen füzeleri koyduğumuz sipere doğru koşmaya başladım. Bir yandan da kendi kendime hatalı karar verdiğimi, füzeleri dağıtmam gerektiğini söyleyip duruyordum. Birden ortalık kelimenin tam anlamıyla sessizliğe büründü. Şiddetle başım döndü, gözüm karardı. Çevreme bakmaya çalıştığımda yere yattığımı fark ettim. Doğrulmalıydım, ama başaramıyordum. Güçlükle kollarımın üzerine kalktım, yere oturdum. Başımın dönmesi geçmemişti. Şimdi kulaklarımda kuvvetli bir uğultu duyuyordum. Üstelik artık siperin içinde değil, savaşın tam ortasında, toprağın üzerindeydim. Birden aklım başıma geldi, savaş sesleri yeniden duyulmaya başladı. Yerimden fırladığım gibi koşarak önümdeki sipere atladım. O zaman tankın bize ateş açtığını ve attığı merminin yakınımızda patladığını, bizi siperden dışarı fırlattığını anladım. Yanımdaki iki asker de en az benim kadar şaşkın olmalarına rağmen bir an olsun beni yalnız bırakmamışlardı. Füzelerin olduğu sipere gelince hemen bir tanesi sırtıma yükledim, bir tanesini de elime aldım. Yanımdaki erler de beni taklit ettiler. Çakır çavuş ortalıkta görünmüyordu. Onu arayacak zamanım yoktu. Başımı kaldırıp sağa sola baktım. Karşıdan gelen tankların üzerine füze yağıyordu. Ama düşman sanki yeni bir zırh bulmuş gibiydi ve bizim atışlarımızdan pek etkilenmiyorlardı. Askerlerle birlikte hemen yandaki bir sipere yerleştik. Hep birlikte füzelerin nişangâhını açtık. Doğrulup yaklaşan tanklara baktım. Yüz metre kadar önümüzdeki tankı işaret ettim. Dikkatle nişan aldık, zaman ayarlı tetiğe bastık. Bu sistem, füzelerin birer saniye arayla ateşlenmesini sağlıyordu. Füze rampasını sıkıca tutarak beklemeye başladık. Bir an için roket alevini yüzümde hissettim, üç füzenin dümdüz bir yol izleyerek tanka doğru uçtuğunu gördüm. Hedefe tam isabet kaydetmiştik. Ama tank hala üzerimize gelmeyi sürdürüyordu. Tam işte şimdi hapı yuttuk diye düşünüyordum ki, hemen sağımdan gelen iki tane füze tankı havaya uçuruverdi. Bu atış da Akın çavuşun gurubundandı. Dönüp bana baktı, başparmağını yukarı kaldırarak mutlu bir şekilde gülümsedi. </p>
	<p class="block9">Kalan dört tank bir az olsun yavaşlamıştı. Üzerindeki tüm silahlarıyla ateş ediyorlardı. Arkalarından gelen piyadeler de parmaklarını tetikten hiç çekmiyorlardı. Yine de başarılı olduklarını söyleyemem. Çünkü küçük periskoplarla siper içinden onları rahatlıkla izleyebiliyor, uygun bir anda çıkıp ateş edebiliyorduk. Yeniden füzelerimizi hazırladık, mesafe yüz elli metre. Dikkatle nişan alıp tetiğe bastık. Füzelerimiz hedefe doğru ilerlerken inanılmaz bir şey oldu. En öndeki isabet alıp havada patladı, onun basıncıyla diğerleri de yoldan çıktı ve tankı geçip gittiler. Elimizde başka füze yoktu. Hemen kasanın bulunduğu yere doğru koşturmaya başladık. Askerlerden bir tanesi iki metre önümdeydi. Tam kafasından vuruldu. Mermi o kadar şiddetliydi ki, öne doğru koşan asker, geriye doğru benim üzerime düştü, birlikte yere yuvarlandık ve o anda ortalığı bir kez daha sessizlik kapladı. Artık deneyimliyim. Yanımda bomba patlamış olmalı. Gözlerim karardı, büyük bir gayretle doğrulmaya çalıştım. Çok ilginç, bilincim tamamen açık gibiydi, fiziksel olarak her hangi bir şey hissetmiyordum. Ama hareket etmekte zorlanıyordum. Bu kez kendimi daha çabuk topladım. Üzerimdeki şehidi yana itip doğruldum. Diğer asker kalkmama yardım etti, birlikte yandaki sipere yerleştik. Artık füzenin olduğu yerden ayrılmayacaktım. Zaten bizden başka kimse kalmamış gibiydi. </p>
	<p class="block9">Kasadan füzeleri yeni almıştım ki, neredeyse beş metre ötede bir düşman askeri gördüm. Elimde füzeler olduğu için silahımı yere bırakmıştım. Bir an göz göze geldik, Amerikalı teslim olmak ister gibi ellerini havaya kaldırdı ama çok geçti, tam kafasından vurularak sırt üstü yere düştü. Füzemi hazırlayıp siperden doğruldum. O anda gözlerime inanamadım. İki tane dev tank, neredeyse otuz metre önüme kadar gelmişti. Bu kadar hızlı davranabileceklerini düşünemezdim. Artık nişan almama bile gerek yoktu. Füzeyi omzuma koyup tetiğe bastım. Diğer asker de ateş etmişti, iki füzeden bir tanesi tankın önünden, diğer de yanından isabet etti. Tank öyle bir patladı ki, hava basıncıyla kendimi yerde buldum. Hemen ayağa fırladım, yanan tankın çevresindeki askerlere ateş açtım. Bir an için başını çevirdiğimde diğer tankın topunu bana çevirdiğini gördüm. Tamamen içgüdüsel bir hareketle kendimi siperin içine attım. Topçu mermisi siperin birkaç metre önünde patladı. Şok dalgası beni iyice yere yapıştırdı, tonlarca taş toprak çevreye yağdı. Kendimi çok kötü hissediyordum. Ayağa kalkacak gücüm yoktu. Sürünerek geriye doğru gittim, sırtımı füze sandığına dayayarak silahımı sağ elime aldım. Sol elim kan içindeydi ve artık kullanamıyordum. Birkaç dakika sonra Amerikan askerleri siperin üzerinden atlayarak geçmeye başladı. Artık her şey bitmişti. Düşmanın esir almayacağını biliyordum. Silahımı yere bıraktım, belimdeki el bombasını çekip, ağzımla pimini çıkardım. Düşman nasıl olsa benim orada olduğumu anlayacak ve ateş açacaktı. O zaman elimden düşecek el bombasının kasadaki füzeleri ateşleyerek çevrede büyük bir patlamaya yol açmasını umuyordum. Böylece birkaç kişiyi daha peşimden götürebilirdim. </p>
	<p class="block9">Aradan ne kadar geçti bilmiyorum. Bayılmamak ve elimdeki bombayı bırakmamak için büyük gayret sarf ediyordum. Ama gücümün de gittikçe tükendiğini hissediyordum. Birden yanımda birisi belirdi, bizimkilere hiç benzemeyen üniforma giymişti. </p>
	<p class="block9">“Dayan yeğenim, birlikte bitirelim şu işi” dedi ve sağ elimi avucuna alarak sıkıca tutmaya başladı. </p>
	<p class="block">Yüzüne baktığımda bana hiç de yabancı gelmedi. Onu bir yerlerden tanıyordum. Hafızamı ne kadar zorlarsam zorlayayım bir türlü çıkaramadım. </p>
	<p class="block9">“Sizi bir yerlerden tanıyacağım ama çıkaramadım” dedim. </p>
	<p class="block">Başını çevirip bana baktı, inanılmaz ölçüde babama benziyordu,</p>
	<p class="block9">“Nasıl tanımazsın yeğenim, ben senin amcanım” dedi.</p>
	<p class="block"> Birden içimin buz kestiğini hissettim. Çünkü benim babamın erkek kardeşi yoktu. Kekeleyerek karşılık verdim;</p>
	<p class="block9">“Ama benim babamın kardeşi yok ki” </p>
	<p class="block9">“O değil, babanın babası, Osman Albay vardı ya işte onun ağabeyiyim”</p>
	<p class="block">Elimi daha da sıkıca tuttu, oradan başlayan bir sıcaklık içime yayıldı. İnanılmaz şekilde rahatladım, tüm acılarım sona erdi. Kendimi çok mutlu ve güvende hissediyordum. Onu tanımıştım. Dedemin Çanakkale’de şehit düşen ağabeyi Ferit on başıydı. </p>
	<p class="block9">“Sen Ferit onbaşısın” dedim. </p>
	<p class="block9">“Eh be yeğenim, sonunda tanıdın, tanımasaydın darılırdım valla” diye karşılık verdi. </p>
	<p class="block">Gülümseyen, babacan bir tavrı vardı. Yanıma oturdu, </p>
	<p class="block9">“Söyle bana yeğenim, Havva anamız cennetten neden kovulmuştu?”</p>
	<p class="block">Savaşın ortasında bu soru çok garip olmalıydı ama bana çok olağan gelmişti. Ciddiyetle yanıt verdim;</p>
	<p class="block9">“Elma yemişler de onun için”.</p>
	<p class="block">Garip soruya verdiğim karşılık da en az onun kadar garipti ama her şey bana son derece doğal görünüyordu, amcam devam etti;</p>
	<p class="block9">“peki, onun yerine gelmek ister misin?”</p>
	<p class="block">O an gözlerimin önüne Ayşe geldi. Cennette onunla geçireceğim anları düşledim. Tüm acılarım sona erecek, dileklerim kabul olacaktı. İçimde evet demek için güçlü bir istek belirdi, tam cevap verecektim ki ansızın Tuğrul teğmen girdi sahneye, sert bir tavırla bana baktı ve düşmana doğru koşusuna devam etti. Bakışlarında savaşı bırakıp nereye gidiyorsun der gibiydi. Hayır, cennete gitmeyecektim, askerlerimin bana burada ihtiyacı vardı.</p>
	<p class="block9">“hayır”</p>
	<p class="block"> dedim sakince, başımı kaldırıp yukarıya baktım. Yalnızca gökyüzünü görebiliyordum. Birkaç dakika sonra, ileriye giden düşman askerleri geriye doğru üzerimizden atlamaya başladılar. Umutla doğruldum, el bombasını sıkıca tutarak güçlükle ayağa kalktım. O anda amcamın artık yanımda olmadığını fark ettim. Aynı anda Çakır çavuş neredeyse balıklama siperin içine atladı. </p>
	<p class="block9">“Yettim komutanım, dayanın” diye bağırdı. Sonra elimdeki el bombasını gördü;</p>
	<p class="block9">“Verin onu bana” diyerek bombayı aldı ve ileriye doğru fırlattı. </p>
	<p class="block">Çakırın arkasında Akın çavuşun da sipere atladığını gördüm. Bana doğru yaklaştı ama dayanacak gücüm kalmamıştı, çevrem karardı ve kendimden geçtim. </p>
	<p class="block9">Rüyamda Ayşe’yi gördüm. Tertemiz bir yatakta yatıyordum, Ayşe yanıma geldi, eğilip alnımdan öptü;</p>
	<p class="block9">“Aslanım, yiğidim benim, bütün Ayşeler sana kurban olsun” dedi. </p>
	<p class="block">Bu sözler inanılmaz bir güç yarattı içimde, sıcaklık dalgası bütün damarlarımı doldurdu. Sıçrayıp doğruldum. Aman tanrım, düş değildi, Ayşe gerçekten karşımda duruyordu. O dünyalara bedel gülüşüyle bana bakıyordu. Kollarımı uzattım, yanıma geldi, yatağın üzerine oturdu ve sevgiyle kucaklaştık. Sonra o sıcacık elleriyle yüzümü tuttu, </p>
	<p class="block9">“Nasılsın, iyi misin” diye sordu.</p>
	<p class="block">Kendimi şöyle bir yokladım. Sol elim zonkluyordu ama onun dışında bir şeyim yoktu. Aslında hiç de çapkın birisi sayılmam. Hatta genç bir kızın yanında ne söyleyeceğimi bile şaşırırım. Ama nasıl oldu anlayamadım, dudaklarımdan dökülen kelimelere kendim bile inanamadım ama</p>
	<p class="block9">“Senin o güzel gözlerini görüp de iyileşmemek mümkün mü” deyiverdim. </p>
	<p class="block">Birden ciddileşti, bir süre gözlerimin içine baktı, hafifçe gülümseyerek bana yaklaştı ve uzanıp anlımdan öptü;</p>
	<p class="block9">“Sen benim velinimetimsin, efendim” dedi. </p>
	<p class="block">Uzanıp yanağını okşadım, karşılıklı olarak gülümsedik. Ona doğru yaklaşmak için sol elimin üzerine yükledim keskin bir acı bana nerede olduğumu anımsatıverdi. Ayağa kalktım, çevreye baktım. Küçük bir köy odasındaydım. Kalın duvarları, küçük pencereleri vardı, uzaklarda batan güneşin kırmızıya boyadığı dağlar görünüyordu. </p>
	<p class="block9">Sol elim sargılar içindeydi. Ayşe yanıma gelip elindeki askıyı boynuma taktı, elimi göğsümün üzerinde yerleştirdi,</p>
	<p class="block9">“Böyle durması gerekiyor, daha çabuk iyileşirmiş” dedi. </p>
	<p class="block9">“Burası neresi” diye sordum. </p>
	<p class="block9">“Hatırlamadın mı, dün geceyi burada geçirmiştiniz ya”</p>
	<p class="block">Eğilip yeniden pencereden baktım. Evet, dün geceki köydeydim. Merakla öndeki evin yanında görülen savaş alanına baktım. Çok uzaklara kadar geniş bir alanda her yerden dumanlar çıkıyor, sıhhiyeler siperler arasında koşturuyorlardı. </p>
	<p class="block9">“Ne oldu, düşmanı yendik mi?” diye sordum. </p>
	<p class="block9">“Evet, onları durdurmayı başardık. Bu köyün yakınına kadar geldiler sonra ters yüz geri kaçtılar. Bizimkiler epeyce kovaladı.”</p>
	<p class="block">Gözlerimi kapadım, Tanrıya şükürler olsun, yüzümüzü kara çıkarmamıştı. </p>
	<p class="block9">Odanın kapısı çalındı, açılan kapıdan genç bir kızın yüzü görüldü;</p>
	<p class="block9">“Ayşe abla, yemek hazır” dedi. </p>
	<p class="block">Ayşe bana dönerek;</p>
	<p class="block9">“Hadi bakalım komutanım, şimdi beslenelim ki savaşacak gücümüz olsun, öyle değil mi” dedi.</p>
	<p class="block">Uzanıp onu elinden tuttum,</p>
	<p class="block9">“Hayır Ayşe, benim gitmem gerek, birliğime dönmeliyim, hiç vaktim yok” dedim. </p>
	<p class="block">Gülerek bana döndü;</p>
	<p class="block9">“Sen gel, bak burada kimler var” dedi. </p>
	<p class="block">Kapıyı açtı, sofayı geçip ana kapıya yöneldi. Tam dışarı çıkıyorduk ki Çakır çavuşun sesi duyuldu;</p>
	<p class="block9">“Yemek duası için kep çıkar”</p>
	<p class="block">Bütün askerler avluya sıralanmışlar, kepleri elinde bana bakıyorlardı. Doğrusu böyle bir şeyi asla beklemiyordum. Bir an şaşırdım, Çakır çavuş devam etti;</p>
	<p class="block9">“Tanrımıza hamdolsun”</p>
	<p class="block">Askerler hep birlikte tekrarladılar,</p>
	<p class="block9">“Tanrımıza hamdolsun”</p>
	<p class="block9">“Milletimiz var olsun”</p>
	<p class="block9">“Milletimiz var olsun”</p>
	<p class="block9">“Dikkaaaat!!!”</p>
	<p class="block">Olanca gücümle bağırdım;</p>
	<p class="block9">“Afiyet olsun”</p>
	<p class="block9">“Sağol”</p>
	<p class="block">Hemen önümdeki Çakır çavuşa sarıldım, adından da Akın çavuştan başlayarak tek tek tüm askerlerimle kucaklaştım. Yirmi kişiden sadece on asker bu günkü kavgadan yara almadan çıkmayı başarmıştı. Akın çavuşa döndüm,</p>
	<p class="block9">“Yaralılar nerede” diye sordum,</p>
	<p class="block">Göğsünü ileriye çıkardı, uzaklara baktı ve</p>
	<p class="block9">“Hiç yaralımız yoktur komutanım” dedi. </p>
	<p class="block9">Bahçede hazırlanmış masalarda yemeklerimizi büyük bir sessizlik içinde yedik. On arkadaşımızı şehit vermiştik. Yemekten sonra ayağa kalktım ve siperin içinde bir Çanakkale şehidinin bana nasıl yardım ettiğini anlattım. Herkes çok duygulanmıştı, bazılarının gözlerinden yaşlar akıyordu. Baktım dayanamayacağım, askerin önünde ağlamaya başlamak istemedim, Çakır çavuşa döndüm,</p>
	<p class="block9">“Çavuş, ben yüzbaşının yanına gidiyorum, komuta sende” dedim</p>
	<p class="block">ve hızla adımlarla oradan uzaklaştım. Ayşe’nin yanından geçerken onun gözyaşları içinde beni izlediğini gördüm. </p>
	<p class="block9">Erol yüzbaşı beni karşısında bulunca çok sevindi. Yerinden fırladığı gibi koştu, sıkıca kucaklaştık. </p>
	<p class="block9">“Gazan mübarek olsun arkadaşım, bu gün düşmana hiç ummadığı bir ders verdik” dedi ve ilave etti;</p>
	<p class="block9">“Ben de tam seni arayacaktım”</p>
	<p class="block9">“Merak etmeyin komutanım, ben çok iyiyim, sayenizde düşmanı geri püskürttük”</p>
	<p class="block9">“Hep birlikteydik Erdem, hep birlikte. Üzerinize gelen beş tankın üç tanesini cehenneme gönderdiniz yahu, başka ne yapacaktınız?”</p>
	<p class="block9">“Ama geri kalan ikiyi de sizler hakladınız galiba”</p>
	<p class="block">Yüzüme baktı, yumruğunu sıkıp havaya uzattı;</p>
	<p class="block9">“O kendini beğenmiş Haçlı kalıntılarına Türk’ün ne olduğunu gösterdik. Hamdolsun ki yüzümüz kara çıkmadı. Türk ordusu bitti, tükendi, artık küresel güçlere karşı çıkacak gücü kalmadı diyenlere, bu gücün asla tükenmeyeceğini gösterdik. Umarım gerekli dersleri çıkarmışlardı.” Dedi. </p>
	<p class="block9">“Valla komutanım, onlar kalın kafalıdır, kolay kolay ders almazlar” diye karşılık verdim gülerek. </p>
	<p class="block9">Erol yüzbaşı da gülmeye başladı ve o sırada Alp ve Korkut teğmenler de içeri girdi. Hemen onlarla da kucaklaşıp zaferimizi kutladık. Erol Yüzbaşıya döndüm;</p>
	<p class="block9">“Tuğrul nerede, yoksa yaralandı mı” diye sordum. </p>
	<p class="block">Birden odada buz gibi bir hava esti. Herkes başını öne eğdi, Erol yüzbaşı elini omzuma koydu;</p>
	<p class="block9">“O bize cennetten katılacak teğmenim” dedi. </p>
	<p class="block">Tuğrul hemen önümdeydi. Yoğun topçu ateşinin çıkardığı toz bulutu içinde kaybolup gidişini hatırladım. Onu daha sonra siperin içindeyken görmüştüm ama o sırada çoktan şehit düşmüş olmalıydı.  </p>
	<p class="block9">Kısa bir toplantı yaptık. Gün boyu süren çatışmalarda büyük bir zafer kazanmış, düşmanı geri püskürtmüştük. Ama ödediğimiz bedel de yüksekti. Açık arazide çarpışmak bize pahalıya mal oluyordu. Hasan paşa ordunun geri kalanını daha kuzeydeki ana hatlara çekmeye karar vermiş. Bence de en doğru hareket bu. Erol Yüzbaşı Kerkük’ün kuşatılmasının hiç önemli olmadığını, tüneller aracılığı ile kente her türlü destek sağlanabileceğini söyledi. Önemli olan, direnişi sürdürmek, Amerikalıları uzun süre burada tutmak, böylece başka yerlere kuvvet kaydırmalarını engellemekti. Eğer biz kuzey doğuya doğru çekilirsek, bize yardımcı olan köylüleri burada kaderleriyle baş başa mı bırakacaktık? Dayanamayıp atıldım;</p>
	<p class="block9">“Komutanım, köylüler ne olacak?”</p>
	<p class="block9">“Merak etmeyin, bu gece köyü boşaltıyoruz. Üstelik iş bize verildi. Diğer alayların kayıpları çok yüksek, kendilerini toparlamaları kolay olmaz. Biz nispeten daha iyi durumdayız”</p>
	<p class="block9">Köylüleri alıp gerideki ana hatların ötesine götürecektik. Kerkük’ü boydan boya geçen bir kaya sistemi bizim savunmazının temelini oluşturuyordu. Daha sonra dağlık, tepelik araziler uzanıyordu ki köylüler orada güvenlik içinde kalabilirlerdi. Kısa bir plan yaptık. Kadınları, çocukları ve yaşlıları Alp götürecekti. Sağlam erkeklerle hayvanlara da Korkut ile ben göz kulak olacaktım. Köyde tam dört yüz baş koyun vardı. </p>
	<p class="block9">Hemen işe giriştik. Sağlam erkeklere silah dağıttık, çünkü düşmanın ne yapacağını bilemezdik, durup dururken karşımıza çıkabilirlerdi. Korkut üç yüz kadar koyun ve eli silah tutan erkekleri yanına alıp kuzeye doğru yola çıktı. Bir çeşit öncü kuvvet olacak bizi koruyacaktı. Ortada Alp vardı. Kadın ve çocuklarla, yaşlıları taşıyordu. Yüz kadar koyun ve dört çobanla da ben geriden gelecek, bir saldırı olursa düşmanı durdurmaya çalışacaktım. </p>
	<p class="block9">Gece karanlığında yürüyüşe başladığımızda saat dokuz buçuk olmuştu. Doğuya doğru ilerliyorduk. Bizde gece görüş gözlüklerimiz vardı, sürekli çevreyi tarıyor, olası düşman hareketlerini bulmaya çalışıyorduk. Saat ona geldiğinde, kafilenin önünde yer alan Korkut kuzeye döndü. Ana hattın gerisine geçmek için daha birkaç saat daha yürümek zorundaydık. Birden gökyüzü çok parlak ışıklarla doluverdi. Gece görüş gözlüklerimizle hiç bir şey göremiyorduk. Yukarıya, gökyüzüne bakmak neredeyse olanaksızdı. Telsizden Erol yüzbaşının sesi duyuldu;</p>
	<p class="block9">“Düşman, sağ tarafınıza indirme yapıyor, köylüleri solunuza alarak savunma hattı kurun”</p>
	<p class="block">Onu Korkut’un yanına koşarken gördüm. Sağ tarafımızdaki tepeye ilerledim, askerleri aralıklı bir hat şeklinde yerleştirmeye başladım. Daha işimi bitirmemiştim ki, arkamdan Ayşe’nin sesi duyuldu.</p>
	<p class="block9">“Geldik komutanım, emirlerinizi bekliyoruz”</p>
	<p class="block">Şaşkınlık içinde ona döndüm. Yirmi kadar köylü ile birlikte tepenin eteğinde öylece duruyordu. Gökyüzünün aydınlığı ortalığı gündüze çevirmişti. </p>
	<p class="block9">“Siz ne arıyorsunuz burada, hemen köylülerin yanına dönün” diye bağırdım. </p>
	<p class="block9">“Yüzbaşı eli silah tutan herkesi size yardıma gönderdi komutanım” dedi. </p>
	<p class="block">Hay Allah, gerçekten de bunu hiç beklemiyordum. Onları askerlerin arkasına yerleştirdim, Ayşe ise çoktan yanımdaki yerini almıştı. </p>
	<p class="block9">“Ayşe, kusura bakma ama burada kalamazsın, diğer kadınların yanına dönmelisin” dedim. </p>
	<p class="block9">“Olmaz komutanım, yüzbaşı kadın ya da erkek demedi ki, eli silah tutan herkesi buraya yolladı. Benim nasıl silah kullandığımı sen ondan daha iyi biliyorsun değil mi” diye karşılık verdi. </p>
	<p class="block">Onunla tartışacak zamanım yoktu. Gökyüzündeki parlamalar sürüyordu ve düşman paraşütçüleri her an tepemize inebilirdi. </p>
	<p class="block9">“Yat şuraya” dedim ve ben de yanına uzandım. </p>
	<p class="block">Aradan bir dakika bile geçmemişti ki Ayşe beni dürttü;</p>
	<p class="block9">“Komutanım, şu karşıdaki tepeye geçsek daha iyi olmaz mı?”</p>
	<p class="block9">“Ayşe, lütfen”</p>
	<p class="block">Ona işime karışmamasını söyleyecektim ama telsizle yüzbaşı beni çağırdı. Yerimden kalktığım gibi koşarak ona gittim. Ortalık gerçekten de gündüz gibi aydınlanmıştı bu nedenle hareket etmekte zorlanmıyorduk. Alp ve Korkut ile aynı zamanda yüzbaşının yanına ulaştım. Oracığa çöküp dinlemeye başladık. Yüzbaşı;</p>
	<p class="block9">“Az önce Albay aradı. Kayagözü verilerine göre düşman arkamıza indirme yaparak bizi kuşatmaya çalışıyormuş. Gündüz güneyden yapılan hücum sonrasında hava alanına kadar geri çekilen kuvvetler de yeniden ilerleyerek gerimizdekilerle birleşecek ve böylece kuşatma tamamlanmış olacak. Ne var ki güneyden gelecek olanlar henüz harekete geçmemiş. Yani şimdi yürüyüşe başlasalar bir saatten önce burada olamazlar. Kaldı ki bizim kendilerini siperlerde beklediğimizi sanıyorlar. Yani her yeri kontrol ederek ilerlemek zorundalar. Böylece, benim kanım, iki saat kadar zamanımız var. Bu süre köylülerin güvenliğini sağlamak için yeterli. Ayrıca Rahmi albay birkaç Amerikalı avlamamızdan da mutluluk duyacaktır”</p>
	<p class="block">Nefesimizi tutmuş yüzbaşıyı dinliyorduk. </p>
	<p class="block9">“Ayrıca, kentten gelecek bir gurup, güney kuzey yönünde her yere mayın atacak. Öyle toprağın altına gömecek zamanları yok ama gözle de fark edilmemesini sağlamaya çalışacaklar. Şimdi, Erdem sen, olabildiğince güneye gideceksin. Sana hava alanının ucundaki evlerden birisinden kırmızı bir ışık yakılacak. Sakın bu ışığı sağına alma. Hep solunda kalsın. Yoksa mayınlı araziye girdin demektir. Anlaşıldı mı?”</p>
	<p class="block9">“Evet komutanım, peki ama ya koyunlar?”</p>
	<p class="block9">“Koyunlar mı, hay Allah, ne yapalım, onları da götür. Başka çare yok. Düşman mayınları geçince seninle karşılaşacak. Olabildiğince çok kayıp verdir. İlk atış avantajını kullan. Ama uzun süreli çatışmaya girme. Vur ve kaç, yönün Kerkük. Orada seni karşılayacaklardır, tamam mı?”</p>
	<p class="block9">“Tamam komutanım”</p>
	<p class="block9">“Hadi fırla, yitirecek zamanın yok”</p>
	<p class="block">Yerimden fırladım, bir selam çakıp birliklerime doğru koşturdum. </p>
	<p class="block9">Tepenin üzerine tırmanmaya başladığımda gökyüzündeki parlak ışıklar sönmüş, ortalık koyu karanlığa bürünmüştü. Gece görüş gözlüğümü takarak kısa sürede askerlerimin yanına ulaştım. </p>
	<p class="block9">“Çakır, Akın, hemen toparlarının. Gidiyoruz” dedim. </p>
	<p class="block9">“Nereye komutanım?”</p>
	<p class="block">Kerkük’e doğru baktım, yüzbaşının sözünü ettiği kırmızı ışık çok ilerlerde titreyip duruyordu. Elimle işaret ederek;</p>
	<p class="block9">“Şu ışığı görüyor musunuz, oraya doğru dedim” </p>
	<p class="block9">“Baş üstüne komutanım”</p>
	<p class="block">Sonra Ayşe’ye döndüm,</p>
	<p class="block9">“Sen de şu köylülerle birlikte koyunları alıyorsun ve bizim tam sağımızda yürüyerek birlikte geliyorsun, ne pahasına olursa olsun durmak yok. Koyunlar biraz zayıflayacak ama zaman bizim için çok önemli” dedim. </p>
	<p class="block9">Hafif bir sesle;</p>
	<p class="block9">“Peki komutanım” dedi. </p>
	<p class="block9">Güneye doğru yürüyüşe başladık. Gece görüş gözlükleri olan çavuşlar önden gidiyor, diğerleri onları izliyordu. Ama koyunlar için aynı uygulama geçerli değildi. Köylüler baştaki koyunu çekerek koşturtuyorlar, diğerleri de peşinden geliyordu ama hızları hiçbir zaman bizimkini yakalayamıyordu. En büyük korkum düşmanın bizden önce yerleşme bölgesine ulaşmasıydı. Bu arada kuzey yönünde silah sesleri duyulmaya başladı. Seslerin yoğunluğundan çatışmaların kuzeydoğu batı yönünde olduğunu anlayabiliyorduk. Düşman siperlerimizin olduğu alanın arkasına inmişti. Helikopter sesleri ise sürekli yeni birlikler anlamına geliyordu. Bu hızla askerlerimi Kerkük’e ulaştıramazdım. Kararsızlık içinde kıvranıyor, koyunlarla askerler arasında koşturup duruyordum. </p>
	<p class="block9">Saat on bir buçuğa kadar yavaş da olsa epey ilerdik. Derken sağ tarafımda şiddetli bir patlama oldu. Düşman mayına basmıştı. Ardı arkasına gelen patlamalar bana düşmanın bulunduğu yer hakkında yeterince fikir vermişti. Böyle gidersem düşmandan önce hattan geçmem mümkün değildi. En fazla yarım saat içinde mayınları temizlemiş olurlardı. Birden kararımı verdim;</p>
	<p class="block9">“Çakır, elimizde kaç tane keskin nişancı tüfeği var?”</p>
	<p class="block9">“Dört tane komutanım.”</p>
	<p class="block9">“Peki bana eğitimli dört kişi ver, iki kişi de koyunlarla kalsın, diğerlerini al ve Kerkük’e götür”</p>
	<p class="block9">“Baş üstüne komutanım”</p>
	<p class="block">Hemen emirler birbirini izledi. Dört asker ellerinde keskin nişancı tüfeği ile yanıma geldi. İki tanesi de koyunlara doğru ilerledi. Ve beklendiği şekilde Ayşe yanımda bitti,</p>
	<p class="block9">“Komutanım, bırakın koyunları biz idare edelim. Dört kişi yeter, siz alışık değilsiniz. Hayatınız boyunca kaç kere koyun güttünüz ki, oysa bu koca bir sürü.”</p>
	<p class="block">Son derece haklıydı. Ona baktım;</p>
	<p class="block9">“Kabul ama burada kalacakların içinde sen olmayacaksın” dedim. </p>
	<p class="block9">“Lafı bile olamaz, en iyi çoban benim çünkü” dedi. </p>
	<p class="block">Az sonra askerler koşarak karanlığın içinde kayboldular. Biz ise dikkatle sağ tarafımızı yoklayarak yürümeye başladık. Koyunları yönetecek insan sayısı azalınca onlar yavaşlamışlardı. Bu şekilde bir saatten fazla yürüdük. Tam koyunları kurtardım diye düşünüyordum ki askerlerden birisinin sesi duyuldu;</p>
	<p class="block9">“Komutanım geliyorlar, saat dokuz yönündeler”</p>
	<p class="block">Dürbünümle hemen o yöne döndüm. Evet, mayınları geçmişlerdi. Onları tam cepheden görüyordum. Yani bir on dakika daha erken gelebilsem, koyunları salimen Kerkük’e ulaştırabilecektim. Oysa şimdi ne olursa olsun çatışma çıkacaktı. Hızlı gidersem belki de kurtarabilir miyim diye düşünürken telsizden yüzbaşının sesi duyuldu. Şaşırarak telsizi kulağıma götürdüm. Harekât sırasında kesin telsiz sesliği emri vardı ve yüzbaşı bu kuralı bozduğuna göre çok önemli bir şey söyleyecekti. </p>
	<p class="block9">“Erdem, ilginç bir gelişme oldu, sana sonra anlatırım. Hemen orada uzaklaş, düşman seni görüyor, gerekirse koyunları bırak”</p>
	<p class="block">Şaşkınlık içine;</p>
	<p class="block9">“Ama komutanım, nasıl olur” diye karşı çıktım. </p>
	<p class="block9">“Erdem zaman yok, emri uygula tamam”</p>
	<p class="block">Telsiz sustu. Açıp yeniden konuşmayı düşündüm ama Erol yüzbaşının davranışının çok önemli bir nedeni olmalıydı. Düşman beni nasıl görebilirdi ki? Acaba onlar da bir çeşit kayagözü sistemi mi kurmuşlardı? Yüzbaşı verdiğim kararı bilmiyordu. Aslında düşmanın beni görüyor olması durumumu hiç değiştirmezdi. Yeniden doğu yönüne baktım. Bize iki yüz metre kadar uzaktaydılar ve yaklaşıyorlardı. Tam aramızda bir tepe vardı oraya çıktıkları anda onları rahatça vurabilirdim. Ama beni görebiliyorlarsa doğal olarak mevzilere yerleşirler ve çevremi sarmaya çalışırlardı. Onları saklandıkları yerden çıkaracak bir şeye ihtiyacım vardı. Çaresizlik içinde askerlere seslendim;</p>
	<p class="block9">“Tepenin üzerinde üç metre aralıkla mevzi alın ve emrimi bekleyin”</p>
	<p class="block">Askerler koşarak dağıldılar ve yere yatarak atışa hazırlandılar. Düşmanın bizi nasıl görebileceğini anlayamıyordum. Her yer zifiri karanlıktı. Bir çeşit kayagözü sistemi kurmuş olabilirlerdi ama gündüz yaptığımız çarpışmalarda buna ilişkin en küçük bir belirti vermemişlerdi. Kuşkuyla sağa sola baktım. Doğal olarak kameraları göremeyeceğimi biliyordum. Amerikalılar doğrudan üzerime geliyorlardı ve hiç de bizi görmüş gibi davranmıyorlardı. </p>
	<p class="block9">“Ayşe bir dakika yanıma gelir misin?”</p>
	<p class="block9">“Baş üstüne efendim”</p>
	<p class="block">Ayşe adeta uçarcasına yanıma geldi. Nefes nefese kalmıştı. </p>
	<p class="block9">“Hemen koyunları al ve olabildiğince hızlı Kerkük yönünde koşmaya başla. Biz sizi koruyacağız, düşman hemen karşıda.”</p>
	<p class="block">Dönüp karanlığa doğru baktı, </p>
	<p class="block9">“Hayır komutan, üzgünüm, kaçacak zamanımız yok. Siz sadece dört kişisiniz. Düşman belki bin kişi. Çok uzağa gidemeyiz.. Gece görüş gözlüklerinden kaçmamız mümkün değil, o kadar uzaklaşmış olamayız.”</p>
	<p class="block9">“Ayşe, benimle tartışma, bunu denemek zorundasınız, beni dinlemen gerek”</p>
	<p class="block9">“Yapma komutanım, sürüyü çoktan kaybettik, bari sizi kaybetmeyelim”</p>
	<p class="block">Bu arada dürbünümle sürekli olarak düşmanın hareketini izliyordum. Önümüzdeki tepenin zirvesine ulaşmak üzereydiler ki birden yere yatmaya, saklanmaya başladılar. Bizi gerçekten görüyorlardı. Küfrederek yerimden doğruldum;</p>
	<p class="block9">“Ayşe git buradan, git” diye bağırdım. </p>
	<p class="block">Amerikalılar az sonra kuşatmak için çevremizi çevirmeye başlayacaktı. </p>
	<p class="block9">“Hayır, bin kere hayır”</p>
	<p class="block9">“Delirdin mi kızım sen?”</p>
	<p class="block9">“Evet, delirdim, n’olacak?”</p>
	<p class="block9">“Tanrım şu kıza akıl ver, biz öldük anladın mı, sen kurtul”</p>
	<p class="block">Eliyle elimi tuttu;</p>
	<p class="block9">“Biz de öldük komutan” dedi. </p>
	<p class="block">Bu duyguyu anlatmak mümkün değil. Gecenin karanlığında, düşmanın bir adım önünde, biraz sonra onunla birlikte ölmek bana çok güzel görüntü. Sevgiyle onu kucakladım, birlikte yere yuvarlandık. Hemen toplandım,</p>
	<p class="block9">“Yanımdan ayrılma öyleyse” dedim. </p>
	<p class="block">Toprağa uzandı, gözlerini karşı tepeye dikti. Karanlıkta hiçbir şey göremiyordu. </p>
	<p class="block9">“Şimdi ne yapıyorlar?”</p>
	<p class="block9">“Kendilerine uygun saklanacak bir yer arıyorlar. Daha sonra da bizi kuşatmak üzere yanlara doğru hareketlenecekler.”</p>
	<p class="block9">“Bizi görüyorlar mı?”</p>
	<p class="block9">“Elbette, şu anda burada olduğumuzu biliyorlar”</p>
	<p class="block9">“Peki, biz ne yapacağız?”</p>
	<p class="block9">“Keskin nişancılarla avlamaya çalışacağız.”</p>
	<p class="block9">“İyi ama onları saklandıkları yerden göremezsiniz ki?”</p>
	<p class="block9">“…..”</p>
	<p class="block9">“Sonra o zaman kuşatılırız.”</p>
	<p class="block9">“Evet daha parlak bir fikir aklıma gelmiyor, o yüzden senin gitmeni istiyorum” </p>
	<p class="block9">“Peki, onlara doğru koşsak ne olur?”</p>
	<p class="block9">“Bak işte o zaman saklandıkları yerden çıkarlar ve bize ateş açarlar. O kadar kişinin silahından çıkacak yüzlerce kurşun nedeniyle vücudumuzda delinmedik tek bir aralık kalmaz. Elekten beter oluruz güzelim” dedim. </p>
	<p class="block">Bir an için bana baktı, yerinden fırladığı gibi köylülere seslendi;</p>
	<p class="block9">“Rıza ağa, Hüseyin abi, bana yardım edin, sürüyü düşmana süreceğiz”</p>
	<p class="block">Köylüler telaş içinde sürüye doğru koşturdular. Yattığım yerde öylece kalmıştım. Birden ne yapmak istediğini anladım. Askerlere döndüm;</p>
	<p class="block9">“Atış için hazır olun”</p>
	<p class="block">Ayşe ile bir köylü öndeki koyunu boynuzlarından yakaladı, koşturarak tepenin üzerine çıkardı. Bütün sürü peşinden geliyordu. Tepeyi birkaç metre aştılar, tabancasını çıkardı, koyuna ateş etti. Yaralanan hayvan panik içinde yamaçtan aşağıya doğru kaçmaya başladı. Diğerleri de doludizgin peşinden geliyordu. Panik tüm sürüye yayılmıştı. Düşman askerlerinin kafaları karşı tepenin üzerine belirdi, yoğun bir atış başladı. Avazım çıktığınca bağırdım;</p>
	<p class="block9">“Dikkat, ateş, ateş”</p>
	<p class="block">Bizim tarafta dört el silah sesi duyuldu. </p>
	<p class="block9">“Doldur”</p>
	<p class="block">Bir saat düzeniyle mermi sürüldü, birbiri ardına</p>
	<p class="block9">“Hazır komutanım” diye haykırdılar. </p>
	<p class="block9">“Ateş”</p>
	<p class="block">Dört mermi daha düşman üzerine gönderildi. Sonra aynı şeyi bir kez daha tekrarladık. Dürbünümle düşmanı izliyor, hareketlerinden bir şeyler çıkarmaya çalışıyordum. En azından altı yedi kişinin kafalarını geriye doğru atarak tepenin arkasına düştüğünü görmüştüm. Artık daha fazla orada kalamazdık. </p>
	<p class="block9">“İstikamet Kerkük, koşar adım, marş marş” dedim. </p>
	<p class="block">Yerimizden fırladığımız gibi koşmaya başladık. Düşman hala ateş ediyordu. Askerlerin arkasından gidiyordum, gözlerim Ayşe’yi aradı. Önümde yoktu. Heyecanla arkama baktım. Sekerek bize yetişmeye çalışıyordu. </p>
	<p class="block9">“Durun” diye bağırdım. </p>
	<p class="block">Hep birlikte Ayşe’nin yanına gittik. Ne yazık ki bir kurşun baldırını delip geçmişti. Yara pek ağır sayılmazdı ama sürekli kan kaybediyordu ve uzun süre koşması söz konusu bile olamazdı. İki asker hemen ellerini birleştirdi, Ayşe’yi ortaya oturttuk ve yeniden koşmaya başladık. Elbette çok hızlı değildik ama dört tane yetişkin erkek için fazla kilolu olmayan bir genç kızı taşımak sorun çıkarmıyordu. Sanırım bir süre sonra da düşman ilerlemeyi durdurdu. Çünkü kuzey yönünde yoğun bir topçu bombardımanı başladı. Risk almış olamazlardı. </p>
	<p class="block9">Gün doğarken Ayşe’yi çoktan Kerkük’teki hastaneye yatırmıştım. Bacağını sarıp onu hemen bir yatağa yerleştirdiler. Yavaşça yanına yaklaştım, eğilip alnından öptüm. </p>
	<p class="block9">“Yiğidim benim, aslanım, bütün Erdem’ler sana kurban olsun” dedim. </p>
	<p class="block">Tüm acılarına karşın uzanıp bana öyle bir sarıldı ki, kemiklerimin birbirine geçtiğini hissettim. Allah’tan odada başka kimse yoktu. Benim için aşk, saklanması gereken bir duygudur. O nedenle kimseye belli etmemeye çalışırım. Zaten birkaç dakika sonra içeri hasta bakıcılar girdi, ben de Ayşe ile el sıkışarak ayrılmak zorunda kaldım, ama gözlerimiz sevgimizi anlattılar. Oradan çıkıp elime pansuman yaptırdım ve sabah kahvaltısı için birliğimin başına döndüm. </p>
	<p class="block1"> </p>
	<p class="block">30 Nisan. </p>
	<p class="block9">Bizim takım, köylülerin de katılmasıyla yeniden yirmi kişi olmuştu. Üstelik herkes birbirleriyle çok iyi kaynaşmış görünüyor. Birlikte kahvaltı ettik. Köylüler savaş konusundaki her şeyi öğrenmeye çalışıyorlardı. Bir yandan çayımızı içiyor, bir yandan da dün yaşadıklarımı anlatıyordum. Daha yirmi dört saat önce yaşanan o vahşet, o şiddet, o ölüm, kan, nefret, korku, dehşet velhasıl savaşı oluşturan her şey, çoktan kahramanlık öyküsü olmuş, yüreklere kazınıyordu. Ama Tanrı biliyor ya, savaşı biz istememiştik. Amerikalılara binlerce kilometre uzaktan gelip burayı bombalayın dememiştik. O nedenle savaş ne kadar vahşi olursa olsun, kahramanlık öyküsü yazmak bizim hakkımızdı. </p>
	<p class="block9">Öğleye doğru yüzbaşı aradı. Alay Kerkük’ün doğusundaki tepelere yerleşiyormuş. Hemen hazırlıklara giriştik. Ben de bir ara Ayşe’nin yanına gidip ona veda ettim. Bizimle gelmek istiyordu ama şu anda yataktan bile kalkacak durumda değildi. Sıhhiye onbaşısının söylediğine göre köylüler kuzeydeki tepelerin arkasına göçmüşlerdi ve Ayşe de birkaç gün içinde oraya gönderilecekti. En azından güvende olduğu için rahattım. </p>
	<p class="block9">Birliğe geri döndüğümde herkes çoktan hazırlanmıştı. Ama ciddi bir sorun vardı. Dün gece aramıza katılan köylüler ayrılmak istemiyor, kendilerini takımın birer parçası olarak görüyorlardı. Onları ikna etmek için yarım saat kadar dil döktüm. Sürekli olarak zaman yitiyordum ve onlardan hiç biri köye dönmek istemiyordu. Durumu yüzbaşıya ilettim. İlginç bir şekilde köylülerin gelmesine izin verdi. Oysa ben yüzbaşı istemiyor diyerek onlardan kurtulmayı düşünmüştüm. Bu acemi askerlerin savaş alanında hiçbir şansları olamazdı. </p>
	<p class="block9">Kimi zaman tünellerden, kimi zaman evlerin içinden geçerek Kerkük’ü batıdan doğuya yürüdük. Alaya ulaştığımızda saat üç olmuştu. Ortalıkta büyük bir hareket vardı. Düşman dün gece kenti tam olarak kuşatma altına almak için saldırmış ancak bunu başaramamıştı. Amerikalılar işi yarın tamamlayacaklardı. Zaten hem doğudan hem de batıdan kentin dış mahallelerine kadar yaklaşmışlardı ve Hasan paşa kuşatmaya karşı direnmeme kararı almıştı. Çünkü asıl düşman hücumu yarın başlayacaktı ve ağırlık merkezi Bağdat Musul hattıydı. Bu nedenle Kerkük’ü kuşattığını düşünen düşmanın burada daha fazla kuvvet bulundurmak zorunda kalacağını düşünüyordu. İşin tek kötü yanı, kayagözü merkezinin Kerkük’ün içinde olmasıydı. Dolayısıyla ana karargâh kuşatma altında bırakılıyordu. İşte bu nokta beni ciddi biçimde rahatsız etmişti. Tek umudum ana tünelin düşman tarafından bilinmemesiydi. Elbette bunun da bir garantisi yoktu. </p>
	<p class="block9">Akşama kadar bölgeye yerleşmekle uğraştık. Gerçekte burada fazla siper bulunmuyordu. Doğal yapı sanki savunma için özel planlanmış gibiydi. Birbirini izleyen sıra tepeler bize büyük kolaylıklar sağlıyordu. Aralara serpiştirilen siperler savunma hattımızı tamamlıyordu. Akşam yemeğini erken verdik. Henüz güneş batmamıştı ama askerler yorgundu. Çoğu yarım yamalak hazırlanmış siperlere serilip derin bir uykuya daldı. </p>
	<p class="block9">Yemekten sonra Halil binbaşı bizi çağırdı. Tepelerin arkasında, kayalıklar arasına gizlenmiş çadırda toplandık. Yalnızca bizim bölüğün subayları vardı. Binbaşı hemen konuya girdi;</p>
	<p class="block9">“Arkadaşlar, öncelikle dünkü kavgada gösterdiğiniz olağan üstü başarı için hepinizi kutlamak istiyorum. Düşmana her açıdan ders verdiniz. Ama Amerikalılar biraz kalın kafalıdır. Pek anladıklarını sanmıyorum.”</p>
	<p class="block">Bu sözler çadırın içinde gülüşmelere yol açtı. Sözü kesilen binbaşı bir an için sustu sonra devam etti;</p>
	<p class="block9">“Elde ettiğimiz istihbarat bilgileri bizi halen terörist olarak değerlendirdiklerini, gerçek gücümüzü anlayamadıklarını gösteriyor. Gerçekte benim buna hiçbir itirazım da yok. Düşman dün bizim kayagözü sistemimize ait ilk bilgilere ulaştı.”</p>
	<p class="block">Doğrusu bunu hiç beklemiyordum, heyecanla ayağa fırladım, binbaşı bana baktı;</p>
	<p class="block9">“Oturun teğmenim, o kadar da ciddi bir şey yok. Çünkü kafaları çok karıştı. Çünkü önceleri bazı subaylar Türk subaylarının işe karıştığını, karşılarında Türk ordusunun olduğunu düşünüyor, savaşın anti terör yöntemleriyle devam edemeyeceğini savunuyorlardı. Bu hiç şüphesiz doğru düşünceydi. Ama kayagözü sistemini görünce, teröristlerin kamera yerleştirdiğini sandılar, başarısızlıklarını buna bağladılar. Henüz tüm sistemi çözmüş değiller. Böylece bize zaman kazandırıyorlar. Zaten yarın başlayacak olan genel taarruzu da bir gün sonraya ertelediler. Kerkük kuşatılmadan ileriye yürümek istemiyorlar.”</p>
	<p class="block">Derin bir nefes aldım. Bir an için tüm sistemin açığa çıktığını düşünmüştüm. O sırada Erol yüzbaşı önünde duran kara tahtaya büyük bir harita astı. Kerkük Bayci hattı kalın kırmızı bir çizgiyle ayrılmıştı. Binbaşı ayağa kalktı;</p>
	<p class="block9">“Haritada gördüğünüz gibi düşmanın üç ana kuvvetti var. Baycı bölgesinde Alfa, ortada Beta ve burada da Kerkük orduları yerleşmiş durumda.”</p>
	<p class="block">Arka taraftan birisi atıldı,</p>
	<p class="block9">“Komutanım o ne biçim isimlendirme öyle. “</p>
	<p class="block9">“Çok doğru teğmen. Siz yoktunuz ama Kayagözü sistemimiz sayesinde bu orduların tanıtıldığı toplantıda biz de vardık. Amerikalı subaylar da itiraz ettiler, hatta komik buldular. Ama generalin söylediğine göre şu anda önümüzdeki düşman kuvvetleri, tarihin kaydettiği en teknik orduyu oluşturuyormuş. Bu nedenle alfa ve beta ordusu adını vermişler.”</p>
	<p class="block">Ben itiraz ettim;</p>
	<p class="block9">“Ama bilmiyorlar ki biz daha tekniğiz. O zaman bizim orduya ne isim vereceğiz?”</p>
	<p class="block">Arkalarda oturan Salih teğmen hemen yanıtladı;</p>
	<p class="block9">“Süper teknik ordu komutanım, süper teknik ordu”</p>
	<p class="block">Bu sözler üzerine herkes gülmeye başladı, günün onca yorgunluğundan sonra epey gevşemiştik. Toplantıya biraz ara verildi, çay servisi yapıldı. Erler çadırdan çıkınca binbaşı kaldığı yerden devam etti;</p>
	<p class="block9">“Baycı bölgesindeki hücumu önceden düşünmüş ve ona karşı önlem almıştık. Ama ortadan beta ordusunun yürüyeceğini bilmiyorduk. Sonradan öğrendik ve bizim için gerçekten sürpriz oldu. Acilen kuvvet kaydırmak gerekiyordu, açıkça söylemek elimizde fazla bir şey de yok. Kerkük bölgesinden biraz kuvvet kaydırdık ama yeterli olmayacaktır. Onun yerine buradaki nüfusu kullanıyor, gönüllü köylülere füze dağıtıyoruz. Eğer bu insanlar yeterli çaba gösterirlerse ki şu ana kadar fazlasını yaptılar, beta ordusu acayip şekilde füze yağmuru altında kalacaktır. Bunun ilerlemesini yavaşlatacağını düşünüyoruz. “</p>
	<p class="block">Binbaşı sustu ve bize baktı;</p>
	<p class="block9">“Buraya kadar anlattıklarımdan sorusu olan var mı?”</p>
	<p class="block">Kimseden ses çıkmıyordu.</p>
	<p class="block9">“O zaman asıl konumuza, yani bize gelelim. Öncelikle şunu açıklamalıyım ki Kerkük bölgesinde iki ayrı cephe var. Birincisi Kerkük Musul, ikincisi de Kerkük Erbil yönünde. Kuvvetlerimizin yüzde altmışı Musul yönüne yığılmış durumda. Bunun nedeni, bizim koruduğumuz şu andaki mevzilerin doğal olarak avantaj sağlaması. Bildiğiniz gibi Alayımız Kerkük Erbil hattının savunulmasında yer alıyor. “</p>
	<p class="block">Erol yüzbaşı yerinden fırladığı gibi kara tahtaya gitti ve elindeki haritayı asılı olanın üzerine yerleştirdi. Burada Kerkük’ün kuzey mahalleleri ile dağlık alan görülüyordu. Binbaşı konuşmasını sürdürdü;</p>
	<p class="block9">“Şimdi, haritadan da anlayacağınız gibi düşmanın önce Kerkük kuşatmasını tamamlaması gerekiyor. Onlarda yardımcı olacağız ve çok az bir direnişle kentin kuzeyini onlara teslim edeceğiz. Bizi terörist olarak değerlendirmeye devam etmeleri çok önemli. Zaten tam bir kuşatma altında da olmayacağız. Yer altı tünelimizin omurgası buradan geçiyor. Amerikalılara her an bir sürpriz hazırlayabiliriz. Kuşatmadan sonra düşman Erbil yönünde yürümek isteyecek ve haritada gördüğünüz gibi doğal dağ sisteminin bozulduğu noktadan geçmeye çalışacaktır. İşte bizim de savunmamız tam burada kurulmuştur. Düşmanı durdurmayı deneyeceğiz. Her siper her tepe her kaya için ayrıca savaşmak zorunda kalacaklar. Hava gücünü, bombardımanlarının etkinliğini biliyoruz. Ama biz de hazırlıklıyız. Özellikle kanal bölgesinde inşa edilebilecek en iyi siperleri yaptık. Eğer işler kötü gider, çekilmek zorunda kalırsak, çok uzağa gitmeyeceğiz. Hemen tepelerin arkasındaki yeni hatta yerleşilecek.”</p>
	<p class="block">Binbaşı durdu, bakışlarını üzerimizde gezdirdi;</p>
	<p class="block9">“Şimdi sorusu olan var mı?”</p>
	<p class="block">Alp oturduğu yerden elini havaya kaldırdı;</p>
	<p class="block9">“Komutanım, sözünü ettiğiniz savunma nereye kadar sürecek. Yani biz hep geri mi çekileceğiz?”</p>
	<p class="block9">“Teğmen, düşmanı durduruncaya kadar çarpışacağız. Gerekirse Edirne’ye kadar çekilir, orada savaşırız. İşin ne zaman biteceğine biz değil, onlar karar verecek. Ama baktık ki düşman kayıplarını dolduramıyor, zayıflamış, o zaman da bineriz tepesine, müsait bir yerden denize dökeriz, anlaşıldı mı?”</p>
	<p class="block">Nedense içimi bir rahatlık kapladı. Daha önce düşmanı yenebileceğimizi hiç düşünmemiştim. Sadece vatanımı savunuyordum. Ama şimdi, ansızın, onları yenebilecek durumda olduğumuzu görüyordum, sevinç içindeydim. </p>
	<p class="block9">Toplantı saat ona doğru bitti ve soluğu Erol yüzbaşının yanında aldım, </p>
	<p class="block9">“Komutanım, dün gece bana ne anlatmaya çalışıyordunuz, görüldüğümü söylemiştiniz” dedim. </p>
	<p class="block">Yüzbaşı bana döndü;</p>
	<p class="block9">“Komutanımız söz etmedi ama düşman uydudan gözetlemeye dayanan yeni bir sistem kurmuş ve dün gece uygulamaya başlamış. Henüz ayrıntılar belli değil ama ben seni uyarmadan edemedim.”</p>
	<p class="block">Şaşkınlıktan ağzım açık kalmıştı. Gecenin karanlığında görülmediğimizi sanıyorduk oysa tepemizdeki uydulardan rahatça izleniyorduk. </p>
	<p class="block9">“Anladım komutanım, gerçekten de bir şekilde bizi izliyorlardı” dedim. </p>
	<p class="block9">“Konu araştırılıyor, bakalım ne çıkacak”</p>
	<p class="block9">Selam verip ondan ayrıldım, birliğimin bulunduğu yere geldim. Askerler derin bir uyku içindeydiler. Bir tek Çakır çavuş ayaktaydı, beni görünce selam durdu, elimle işaret ederek;</p>
	<p class="block9">“Rahat çavuş” dedim. </p>
	<p class="block9">“Komutanım, toplantı nasıl geçti, yeni bir şey var mı?”</p>
	<p class="block9">“Merak etme, düşman bize bir gün daha hediye etti. Asıl saldırı yarından sonra olacakmış. Yarın siperleri tamamlarız.”</p>
	<p class="block9">“Kerkük’ten çekiliyoruz diyorlar”</p>
	<p class="block">Vay canına, haber ne çabuk yayılıyordu. </p>
	<p class="block9">“Yok öyle şey, nereden duydunuz, sadece kuzey mahallelerden çekileceğiz.”</p>
	<p class="block">Arkamdan gür bir ses yükseldi;</p>
	<p class="block9">“Bunu asla kabul edemeyiz komutan”</p>
	<p class="block">Şaşırarak geriye döndüm. Uyuduklarını sandığım üç köylü ayağa kalkmış, dimdik karşımda duruyorlardı; </p>
	<p class="block9">“Bizim bunu kabullenmemiz mümkün değil komutan bey” diye tekrarladılar. </p>
	<p class="block9">“Valla komutanlar öyle uygun gördüler, ben ne diyebilirim ki”</p>
	<p class="block9">“Hayır komutan, hayır”</p>
	<p class="block">İki dakika içinde bütün takım uyanmış, köylüler tam kadro karşımdaki yerlerini almışlardı. Kerkük’e gitmek ve orada çarpışmak istiyorlardı. Onlara yeraltı tünellerinde söz edemezdim. Aksilik, adama da ihtiyacım vardı. Ne söyledimse dinletemedim. Sonunda çaresiz, durumu yüzbaşıya bildirdim. Saat on buçukta konu Rahmi albaya kadar uzanmıştı. O zaman öğrendim ki Türkmenlerin çoğu çekilmeye karşı çıkıyor, bazıları bizi, emir dinlememekle tehdit ediyordu. Sonunda basit bir çözümle gönüllüler arasından kura ile dört tane takım kuruldu. Başlarına Erol yüzbaşı geçti. Onu yalnız bırakmamız söz konusu olamazdı, hemen ileri atıldık ve birlikte gitmek için gönüllü olduk. Zaten albay da bizden böyle bir davranış bekliyor olmalıydı ki hiç üstelemeden hemen kabul etti. </p>
	<p class="block9">Gece yarısına doğru yeniden Kerkük’e döndük. Erol yüzbaşı kısa bir toplantı yaptı. Türkmen köylülerin cesaretlerinden kuşkumuz yoktu ama buradan sağ çıkmak istemediklerini de biliyorduk. Bunu önleme şansımız yoktu. Hiç olmazsa kendilerini intihar edercesine düşman ateşinin önüne atmalarını engellemeliydik. Yüzbaşı kelimelerin üzerine basa basa şöyle dedi;</p>
	<p class="block9">“Arkadaşlar, buraya şehit olmak üzere geldiğinizi biliyorum. Ama inanın kendisini düşman kurşunun önüne atanı intihar etmiş sayarım, şehitliğini kabul etmem. Çünkü bu kavga burada bitmeyebilir. Kerkük’ün evlerinde, kuzeydeki dağlarda, Erbil sokaklarında, anlayacağınız düşmanın üzerimize gelmeye devam ettiği her yerde sürecektir. Onları durduracağız. Durduramasak bile yavaşlatacağız. Temel stratejimiz şu. Düşman daha çok kayıp verecek. Biz zaten buradayız. Onlar ise binlerce kilometre uzaktan geliyorlar. Kayıplarının yerini doldurmaları kolay olmayacaktır. Bu yüzden düşmanı öldürecek, gerekirse geri çekilecek sonra yeniden saldıracaksınız. Sonra ….”</p>
	<p class="block9">“Bir dakika komutan bey”</p>
	<p class="block">Köylülerden birisi yüzbaşının sözünü kesip ayağa fırladı, İki adım öne çıktı, dimdik karşımızda durdu. Beyaz saçları ve sakalı, yorgun bakan yeşil gözleri ile altmışını devirmiş nur yüzlü bir ihtiyardı. Üzerine giydiği Kerkük ordusu üniforması için epey uğraştığını anımsıyorum. Çünkü bizimkiler onu kabul etmek istemiyor, daha gençlerin bile orduya yazılamadığını söylüyorlardı. Ama o nasıl yaptıysa, sonunda Kerkük askeri üniforması buldu ve hep peşimizden geldi. </p>
	<p class="block9">“Komutan bey, benim adım Arif, eski bir öğretmenim” dedi. </p>
	<p class="block">Şaşırarak yüzüne baktım. Ona hoca diye hitap ettiklerini duymuştum ama o zamanlar cami hocası olduğunu düşünmüştüm. </p>
	<p class="block9">“<i class="calibre2">Ağustos 1960’da ilk eğitim kongresini yaptığımızda genç bir öğretmendim. O güne nasıl geldiğimizi, hangi acıları çektiğimizi sonra anlatırım ama şunu söyleyeyim, bu topraklarda Türk olmak acı çekmek anlamına gelir. Neyse, 1960 yılında eğitim kongresi yapıldı. Türk bölgelerindeki ilkokullarda Türkçe eğitim yapılması, kitaplar hazırlanması, daha ileri yaşta olanlar için de kurslar açılması, üniversiteye Türk bölgelerindeki ihtiyaçlara göre öğrenci alınması, ilk, orta ve lise öğretmenleri yetiştirilmesi gibi isteklerde bulunduk. Benim Kerkük mücadelem o tarihlerde başlar. Türkmen Kardaşlık Ocağı kuruldu. Türkçe-Arapça yayın yapan bir de dergi çıkarıldı. Ama general Kasım hemen Kürtlere dayandı. Olaylar baş gösterdi. Türkiye ayağa kalktı. O günlerde bir söz vardı, sizler bilmezsiniz. “özü Türk, sözü Türk, canım Kerkük.” Ama Araplar ve Kürtler Türkleri öldürmeye devam ettiler. 9 Ocak 1962 de tam iftar vakti üç Türk genci yaylım ateşine tutuldu, ikisi öldü. Ertesi günü cenaze töreni düzenlenmek istendi ama Arap yöneticiler cenazeleri vermek istemedi. Halk polisle çatıştı, cenazeler zorla alındı. Sonra olaylar yayıldı. Özellikle komünistler tam bir Türk düşmanı gibi davranıyorlardı. Galeyana gelen halk onlardan birisini öldürdü. Bunun üzerine hükümet 120 Türkü tutuklayıp sürgüne gönderdi. </i></p>
	<p class="block13">General Kasım döneminde çok acılar çekildi. Ama onun da sonu geldi ve 1963 yılının şubat ayında devrildi ve öldürüldü. Yerine gelen yönetim, Türklere karşı suç işlemiş ve haklarında ölüm cezası verilmiş 28 kişiyi idam ederek bizleri kazanmaya çalıştı. Bu davranış Türkleri yatıştırdı. Ama Bağdat yatışmadı. Pek çok olay yaşandı. Darbeler, suikastlar oldu. Sonunda Arap sosyalist Baas partisi iktidara geldi.”</p>
	<p class="block">Arif hoca bir an için durdu ve şöyle çevresine baktı. Hepimiz çıt çıkarmadan onu dinliyorduk. Gösterdiği etkiden memnun olmuşçasına sesini yükseltti;</p>
	<p class="block9">“<i class="calibre2">Ne yalan söyleyeyim, o zamanlar ben de sosyalisttim. Zaten o dönemlerde İsyan eden Kürtlerin başkent olarak Kerkük’ü seçmeleri ve buna karşı hükümetin burasının bir Türk kenti olduğunu ilan etmesi çok hoşumuza gitmişti. Sanırım biraz da Kürtlere karşı gözdağı vermek ve Türkiye ile iyi geçinmek amacıyla Baasçılar Türklerin kültürel haklarını kabul ettiler, 24 Ocak 1970’de İhtilal komuta konseyinden karar çıkardılar. Ama bir şey daha yaptılar. Bizlere Türkmen adını verdiler. Hatta konuştuğumuz dile de Türkmence dediler. Oysa o güne değin bizler kendimize hep Türk derdik ve Türkçe konuşurduk. Dahası sonradan anlaşıldı ki, Türkmenlere verilen haklar gerçekte bir kandırmacadan ibarettir. Çünkü yayınlanan bildiride gerçekte hiç Türk ve Türkçe terimi geçmiyordu. Özellikle Arap abecesinin kullanılmasında ısrar edilmesinin nedeni, yöre halkının Türkiye ile olan ilişkilerini kesmeye yönelikti. Zaten bir süre sonra da Kerkük’e Arapları yerleştirmeye başladılar. Amaçları buradaki Türk çoğunluğun etkisini azaltmaktı. Yeni gelen Araplarla bizim aramızda kavgalar çıktı, iş adam öldürmeye kadar gitti. Uzatmayalım, olaylar sonunda bölgede bir halk oylaması yapılması istendi. Çoğu kimse özerk bir yönetim amacıyla oylama yapıldığını düşünüyordu ama gerçek hiç de öyle değildi. Bize sorulan soru, başınıza Kürt mü yoksa Arap yönetici mi istersinizdi. Yani yukarı tükürsen bıyık aşağı tükürsen sakal meselesi. Üstelik olay Kürtlerle Araplar arasında bir yarışa döndü. Hatta Kürtler ani bir atakla kenti işgal edip sonra çekildiler. Bizlere gözdağı veriyorlardı. Hatta Barzani şöyle demişti. “Yapılacak sayım sonunda Kerkük’te bir tek Kürt dahi çıksa, Kerkük Kürt sayılacaktır”. Yapılanlara Türkiye’nin tepkisi gecikmedi. Ve Irak hükümeti oylamayı bilinmeyen bir tarihe ertelediğini açıkladı. Ne var ki Arapların gizli sindirme harekâtları hiç bitmedi. Vaat edilen kültürel haklar rafa kaldırıldı, Türk aydınları tutuklandı, sürüldü. Yönetim kademeleri özellikle Kürt ve Arap kökenliler getirildi. Hatta tamamı Türk olan kimi köylerin muhtarlığının Araplara verildiği görüldü. Kerkük’e taşınacak Araplara 30.000 dolar para veriliyor, tüm taşıma masrafları karşılanıyordu. </i></p>
	<p class="block13">Lafı uzatmayalım. Kerkük’ün Araplaştırılması ve Kürtleştirilmesi için Baas partisi aklınıza gelebilecek her türlü yolu denedi. Baskılar öylesine arttı ki, İran savaşı döneminde Türkler cephenin en ileri saflarına sürülerken, Türk liderler çeşitli bahanelerle yakalanıp idam edildiler. 1985 yılına kadar Arapların yağma etmediği tek bir Türk evi, dükkânı kalmadı. 1991’de Kürtler ayaklandı. Kerkük’teki baas partisi yöneticilerini öldürdüler. Bağdat’tan isyanı bastırmak için bir ordu gönderildi. Bu ordu, yolu üzerinde bulunan Türk yerleşim yerlerini bastı ve olaylarla hiç ilgisi olmamasına rağmen pek çok Türk kurşuna dizildi. Ordu daha sonra Kerkük’e ulaştı. Kürt isyancılar çoktan kaçmışlar, kentte silahlı adam kalmamıştı. Ama Araplar masum halkı top ateşine tuttular. Halk çaresizlik içinde kuzeye doğru kaçmaya başladı. Ne yazık ki kötü kader onların peşini hiç bırakmadı. Altunköprü Türk yerleşim bölgesine giren askerler rasgele topladıkları yüz kişiyi kurşuna dizdiler. Kaçan Türklerden sadece on yedi bini Türk sınırına ulaşabildi. “</p>
	<p class="block">Hepimiz donmuş kalmıştık. Arif hocanın gözlerinden yaşlar dökülüyordu. Kim bilir kaç yakınını bu kavgada kaybetmişti. Bunca olaydan sağ çıkması bile mucize sayılırdı. Başını yere eğdi, derin bir nefes aldı;</p>
	<p class="block9">“<i class="calibre2">Amerikalılar buraya gelince kimilerimiz çok sevinmişti. Amerikan yalanlarına inanmışlar, demokrasi ve özgülük geleceğini ummuşlardı. Yanıldıklarını Kürt militanları karşılarında görünce anladılar. Ben zaten hiç güvenmemiştim ki. İnanın bana, yeryüzündeki hiçbir halk, bizim kadar kırılmamış, bizim kadar insanlık dışı muameleye maruz kalmamıştır</i>.”</p>
	<p class="block">Başını kaldırıp yüzbaşıya baktı;</p>
	<p class="block9">“<i class="calibre2">Komutan, benim kimsem yok, kimsem kalmadı, şimdi sen diyorsun ki eğer kendini düşman kurşunlarının önüne atarsan, şehitliğinizi kabul etmem. Öyle söyleme, öyle demeye hakkın yok, biz elbette boşu boşuna intihar etmenin günah olduğunu bilenlerdeniz. Ama bu soysuzlarla görülecek bir hesabımız vardır. Şimdi sıra bizdedir. İkinci bir şansımızın olacağını hiç sanmıyorum. O nedenle en ön sırada yer isteriz. Eğer kaderde şehit olmak varsa onu Hakkın hediyesi sayarız. Yoksa en önde hesap sormaya devam ederiz. Oldu mu komutan</i>?”</p>
	<p class="block">Erol yüzbaşı bir an ne söyleyeceğini bilemedi sonra ileri çıkıp Arif hoca ile kucaklaştı. Herkes birbirine sarıldı, gözyaşları içinde helalleşti. </p>
	<p class="block">1 Mayıs</p>
	<p class="block9">Saat dört buçuk topçu ateş açtı. Belli bir çizgi içindeki her şeyi yakıp yıkmaya çalışıyorlardı. Bizim aralardaki boşluklara yerleştiğimizi düşünüyor olmalılar ki mermilerinin çoğunu oralarda harcıyorlardı. Bizler ise kanal bölgesindeki korunaklarda bombardımanın biteceği zamanı bekliyorduk. Kayagözü sistemiyle Amerikalıların tüm hareketleri izleniyordu. Onlar ileri fırladığı anda biz de yerimizden çıkacaktık. Sonrasında kim siperlere daha önce ulaşırsa o daha avantajlı oluyordu ve bu yarışı şu ana kadar hep biz kazanmıştık. </p>
	<p class="block9">Düşman topçusu kimi zaman susuyor, bizim harekete geçmemizi bekliyordu. Sonra aniden havada uçaklar beliriyor, belli hedefler nokta atışla vuruluyordu. Böylece bombardıman aralıklarla saat yedi buçuğa kadar sürdü. Kulaklarım gerçekten rahatsız olmuştu, iç çamaşırımdan kestiğim bir parça kumaşla tıkamak zorunda kaldım. Saat sekizde yeniden bombaladılar ama artık işin sonuna geldiğimizi hissediyordum. Saat tam sekiz buçukta Erol yüzbaşı işaret verdi. Düşman yerinden çıkmış, sokağın başına doğru koşmaya başlamıştı. Bizler de yerimizden fırladık. Aslında bu yaşlı insanlar, gençler kadar hızlı davranamıyorlardı. Hele üzerlerindeki ağırlıklarla koşmaları bile mucizeydi ama ellerinden gelenin fazlasını yapıyorlardı. </p>
	<p class="block9">Köylüleri sokak boyunca yerleştirdim. Arif hocanın başına bir şey gelsin istemiyordum. Çakır çavuşu yanıma çağırdım;</p>
	<p class="block9">“Çakır, Arif hocayı al, şuradaki çıkmaz sokağın arkasına yerleştir. Düşman nasıl olsa oraya uğramaz. Sonra onu oradan alırız” dedim. </p>
	<p class="block">Çakır emri yerine getirmek üzere Arif hocayı yanına aldı ve çıkmaz sokağa doğru koşturdu. Amerikalıların güvenlik adına yavaş hareket etmeleri bize yarıyordu. Kendi istekleri doğrultusunda köylüleri ön tarafta çeşitli mevzilere yaydım. Hemen geride kendi asıl takımım yer alıyordu. Birkaç Amerikalı vurup geri çekilecektim. Kayıp vermeye hiç niyetim yoktu. Kendim de kanalın yanındaki evin balkonuna yerleştim. Buradan her yeri göremiyordum ama sokağın çoğuna hakim noktaydı. </p>
	<p class="block9">Saat dokuza doğru ilk çatışma meydana geldi. Adil ve Halit adındaki köylüler düşmana ateş açmışlardı. Akın köşeye kadar gidip onları gözlemeye başladı. Ben de koşup onun yanına yerleştim. Şimdi her yeri görebiliyordum. Adil dayı öylesine ateş ediyordu ki Amerikalıların bir adım bile öne çıkmaları mümkün değildi. Bunun üzerine küçük çaplı bir topçu ile onun olduğu yeri bombalamaya başladılar ama kalın taş duvarlar dayanıklıydı. Adil dayı top ateşi varken duvarın gerisindeki aralığa saklanıyor, daha bombanın dumanı dağılmadan köşeye gelip ateş ediyordu. Birden tehlikeyi sezdim. Amerikalı komutan onu top ateşine tutarken, askerleriyle arkadan dolanmayı deneyebilirdi. Adil dayı orada fazla kalmıştı, artık yer değiştirmeliydi. Üstelik bunu çok rahat yapabilecek durumdaydı. Ama yapmadı. Öylece bekledi ve az sonra hemen önünde biten Amerikan askerleri üzerine yüzden fazla mermi gönderdiler. Yaşlı adamın cansız vücudu ikinci kattan aşağıya düştü. </p>
	<p class="block9">Halit amca ise olanları görmüştü. Saklandığı köşeden çıkıp ateş etti. Amerikalılar bir kez daha duvar diplerine yattılar. Birden Çakır çavuş hemen gerideki evin çatısında belirdi. Halit amcaya bir şeyler söyledi, o da yerinden fırladığı gibi daha gerideki bir beton siperin arkasına saklandı. Amerikalılar Halit amcanın bu hareketini görmemişlerdi, köşeye doğru saklanarak ilerlemeye çalıştılar. Bu durumda tam olarak Çakır çavuşun hedefine girdiler. Çavuş basitçe nişan aldı ve hedefteki dört askere ateş etti. Üzerlerinden çelik yeleklere rağmen iki tanesi anında yere serildi. Diğerleri ise kendilerinden hiç beklenmeyecek bir çeviklikle yandaki duvarın arkasına atıldılar. Aslında orada çok iyi korunmazlardı. Ama birden sokağın ortasına bir asker çıktı. Olanca gücüyle Çakır’a ateş etmeye başladı. Çakır da ayağa kalktı, ona karşılık verdi. Aralarında otuz metre bile yoktu ve iki asker inanılmaz bir gayretle birbirini vurmaya çalışıyordu. Tıpkı kovboy filmlerindeki düello sahnesi gibiydi. Belki elli tane mermi birbirlerinin başının üzerinden, kollarının bacakların yanından geçti ama hiç birisi isabet etmedi. Sonunda Çakır’ın mermisi bitti ve sakin bir tavırla damın arkasına yürüdü. Diğer asker şoka girmiş, bomboş gökyüzüne doğru hala ateş ediyordu. Çakır damdan inerken yanına Salah emmi yaklaştı ve hemen yandaki bacanın arkasına saklandı.</p>
	<p class="block9">Amerikalılar ilerlemenin zor olduğunu anlamışlardı. Bir süre kesin sessizlik oldu, ardından Çakır’ın ateş ettiği damın üzerinden iki tane sarı duman yükseldi. Bunun ne anlama geldiğini biliyorduk. Düşman hava desteği istiyordu. Hemen güvenli olabilecek yerlere saklandık. Aradan bir dakika geçmeden üzerimize ağır silahlarla ateş edilmeye başlandı ve bir kaç evi havaya uçurdular. Ne yazık ki Salah emminin saklandığı ev de havaya uçanlar arasındaydı. Ama Halit amcanın durumu iyiydi. Bulunduğum yerden onu görebiliyordum. Bombardımanın çıkardığı toz bulutu dağılınca Amerikalılar sokağın ortasında öylece durduklarını gördük. Halit amca elbette bu fırsatı kaçırmazdı. Hemen ateş açtı ve iki Amerikalı daha yere serildi. Diğer köşede beliren düşman karşı ateşe başladı. Halit amcanın yer değiştirmesi gerekiyordu ama o da tıpkı Adil dayı gibi zerre kadar kıpırdamadı ve üzerine yağan topçu mermileriyle havaya uçtu. </p>
	<p class="block9">Düşman şimdi iki Abdullahların saklandığı balkona doğru ilerliyordu. Aslında oradakilerin adları Abdurrahman ve Abdullah idi. Çok iyi arkadaştılar. Anlattıklarına göre birlikte pek çok badireden sağ kurtulmuşlardı. Bizim köylü takımının en genç elamanlarıydı. Bu nedenle daha ağır silahlarla donanmışlardı. Abdullah balkona yerleşmiş, Abdurrahman da evin alt katındaki penceredeki yerini almıştı. Düşman köşeden çıkınca heyecanlanıp hemen ateşe başladılar. Oysa biraz daha bekleseler hedefi tam olarak önlerine alabileceklerdi. Düşman derhal geri çekildi. Kısa süren sessizliğin ardından köşeden balkona ateş açıldı ve hemen ardından bir top ateşi geldi. Balkon şöyle bir sarsıldı, her yerden dumanlar fışkırdı. Heyecanla doğruldum. Abdullah emmiden hiç ses çıkmıyordu. On saniye sonra balkonda beliren Abdurrahman emmi ellerini dua eder gibi havaya kaldırdı. Yani kadim dostu şehit düşmüştü. Onun silahını aldı, nasıl bir rastlantıysa da tam o anda iki düşman askeri köşeden açığa çıktı. Elbette hemen yere serildiler. Onları kurtarmak için iki kişi daha atladı ama Abdurrahman emmi yakaladığı avantajı kullanmayı biliyordu, iki askeri daha cehenneme havale etti. Sanırım düşmanın saklandığı köşenin gerisi oldukça karışmıştı. Çünkü tıpkı Daltonlar gibi aşağıdan yukarıya doğru sıralanmış askerler var güçleriyle karşı ateşe başlamışlardı ki birden ortalık “Allah Allah” sesleriyle inlemeye başladı. Köylü takımının geri kalan üyeleri, saklandıkları yerden fırladılar ve silahlarıyla ateş ederek düşmana doğru koşmaya başladılar. Gözlerim fal taşı gibi açılmıştı. Ne yalan söyleyeyim, böyle bir şeyi asla beklemiyordum. Avazım çıktığınca bağırdım;</p>
	<p class="block9">“Durdurun şunları, durdurun”</p>
	<p class="block">Akın ve Çakır çavuşlar derhal peşlerinden koştular. Her an ciddi bir düşman ateşiyle hepsi birden yere serilebilirdi. Ama inanılmaz bir şey oldu ve köşedeki Amerikan askerleri panik içinde geriye doğru kaçmaya başladılar. Bizimkiler onları sabahleyin geldikleri yere kadar kovaladılar, düşman ancak orada siperlere atlayıp karşı ateşe başlayabildi. Gördüklerim karşısında adeta tutulmuş kalmıştım. Arif hoca ağır adımlarla eski mevzisine geri dönerken önümden geçti ve bir an bana baktı, ellerini kaldırıp;</p>
	<p class="block9">“Allahım, güzel Allah’ım, bu günleri de gösterdin ya senden başka ne dileyebilirim” dedi. </p>
	<p class="block9">“âmin hocam, âmin” diyerek karşılık verdim. </p>
	<p class="block">Gerçekte sevinmek için bir neden yoktu. Çünkü nasıl olsa buradan çekilecektik. Düşmanı Kerkük önlerinde oyalamak istiyorsak, kuşatmaya izin vermeliydi. Bunu elbette şu yaşlı kahramanlara anlatamazdım. Buna karşın Amerikalıların ciddi bir şekilde kaçma eğiliminde olduklarını görmüştüm ki bu gerçekten beklenmeyen durumdu. </p>
	<p class="block9">Geri geri yürüyerek dönüyordum ki Ali ustanın, az önce Adil dayının yerleştiği pencereye girdiğini gördüm. Oysa düşman o pencere konusunda sabahtan deneyim kazanmıştı. Heyecanla Akın çavuşa seslendim;</p>
	<p class="block9">“Akın, Ali ustayı başka yere yerleştir, çıkar oradan”</p>
	<p class="block">Bu sırada toparlanan düşman yeniden ilerlemeye başladı ve onları gören Ali usta da ateş açtı. Yine çok erken davranmıştı, anında karşılık verdiler ve üzerine yüzlerce mermi yağmaya başladı. Ali usta binanın damına yeni tırmanmıştı ve can havli ile hemen yandaki balkona tırmandı. Oradan da pencereden içeri girmeye çalıştı. Ne yazık ki geç kalmıştı. Gelen bir top mermisi pencereyle birlikte Ali ustayı da havaya uçurdu. Hırsla yerdeki bir taşa tekme attım. Yapabileceğim başka bir şey yoktu. </p>
	<p class="block9">Düşman on beş dakika içinde yeniden Abdurrahman emminin olduğu balkona ulaştı. Haşim ağa da balkona çıkmıştı. İlk asker görüş alanına girdiğinden ikisi birden ateşe başladılar. Amerikalılar bir kez daha o köşede takılıp kalmışlardı. Tam köylülere o balkonu boşaltmalarını ve geri çekilmelerini söyleyecektim ki aklıma başka bir şey geldi. Akın çavuşu yanıma çağırdım;</p>
	<p class="block9">“Akın, şimdi düşman Abdurrahman emmiyi kuşatmaya çalışacaktır. Bunun için yan sokağa dolanmaları gerekiyor. Mehmet ağayı al ve ikiniz birden yan sokakta uygun bir yere tuzak kurun. İlk atıştan sonra, isabet kaydet ya da kaydetme, hemen oradan çıkmanı istiyorum. Bu bir emirdir. Anladın mı” dedim. </p>
	<p class="block9">“Anladım komutanım” diye cevap verdi ve koşarak yanımdan uzaklaştı. </p>
	<p class="block">Ne yazık ki arka sokağı göremiyordum. Şimdilik bizim cephede sessizlik vardı ama bunun beş dakikadan fazla sürmeyeceğini biliyordum. Köşede duran Amerikalılar, balkonda onları bekleyen Abdurrahman ve Haşim ağaya arada bir ateş ediyor ama hemen karşılık buluyorlardı. Gittikçe endişelenmeye başlamıştım. Düşmanın yandaki sokağa geçerek balkona ateş edeceğini düşünmüştüm ama henüz bir hareket yoktu. Acaba hiç beklemediğim bir şey yapabilirler miydi? Kararsızlık içindeydim. Balkondaki köylüleri geri çekmem gerekiyordu. Şu ana kadar onların hiç birini zamanında geriye çekememiştim ve bu kez yanılmak istemiyordum. Derken yan sokaktan yoğun silah sesleri gelmeye başladı. Tamam işte, düşman kuşatmaya çalışıyordu. Ateş sesleri bir an kesildi, sonra yeniden başladı. Olur şey değil, Akın çavuş verdiğim emre uymamıştı. Ona ilk atıştan sonra hemen geri çekilmesini söylemiştim. Kendi kendime söylenerek yerimden fırladım, her türlü tehlikeyi göze alarak arka sokağa gidecek ve onları geri getirecektim. Çakır çavuş endişeyle bağırdı;</p>
	<p class="block9">“Komutanım, nereye gidiyorsunuz?”</p>
	<p class="block">Arkama bile bakmadan binaların içinden geçmeye başladım. Daha ikinci evdeydim ki bir den Akın çavuşla burun buruna geldim. Böyle bir şeyi hiç beklemiyordum, şaşkınlık içinde kendimi yere attım. O da aynı şeyi yaptı. Sonra yere oturup birbirimize baktık;</p>
	<p class="block9">“Akın çavuş, Mehmet emmiyi ne yaptın?”</p>
	<p class="block9">“ Gelmek istemedi komutanım, onu ikna edemedim. Doğrusunu isterseniz fazla zamanım da yoktu” </p>
	<p class="block">Ayağa kalktım, beraberce diğer evin içine doğru yürüdük. Şimdi pencereden tüm sokağa görebiliyordum ve ansızın tahta çitleri olan evin önünde sis bombaları patlamaya başladı. Ortalık bembeyaz dumanlarlar kaplandı. Düşman sis perdesi altında yaralılarını çıkarmaya çalışıyordu. Ne yazık ki çıkan beyaz duman, balkonda bekleyen Abdurrahman ve Haşim emmilerin dikkatini dağıtmıştı. Bir an için uzanıp yan sokağa bakmak istediler, aynı andan köşeden fırlayan üç tane düşman topçusu seri halde ateşe başladı. Balkon bombaların simsiyah dumanları içinde çok küçük parçalara dağıldı ve iki şehidimiz alt taraftaki yolun üzerine düştü. Gözlerimi kapattım, </p>
	<p class="block9">“Bir gün cennette görüşeceğiz” dedim. </p>
	<p class="block">Şimdi bölgede yalnızca Mehmet emmi kalmıştı. Tam karşımdaki evin çatısında yere yatmış öylece bekliyordu. Önümüzde geniş bir avlu vardı ve orayı yürüyerek geçemezdim. Akın çavuş yanımda duruyordu;</p>
	<p class="block9">“Elimden geldiğince çevresine kum torbaları yerleştirdim komutanım, iyi bir siper oldu” dedi. </p>
	<p class="block">Mehmet emmi hafifçe kıpırdandı ve ateş etmeye başladı. Düşman yeniden görüş alnına girmiş olmalıydı. Pencereye yaklaştım, olanca gücümle bağırmaya başladım;</p>
	<p class="block9">“Mehmet emmi, Mehmet emmi”</p>
	<p class="block">Bizi duydu, başını çevirip baktı. Çevresine kurşunlar yağmaya başlamıştı. </p>
	<p class="block9">“Çekil oradan, çekil”</p>
	<p class="block">Bana eliyle selam verdi ama bu sanki Allahaısmarladık işareti gibiydi. Ansızın bir bomba patladı ve o da tıpkı diğer dostları gibi simsiyah dumanlar içinde kayboldu. Ben pencerenin önünde öylece kalakaldım. Akın çavuş omzuma dokundu;</p>
	<p class="block9">“Komutanım, burada kalamayız, gidelim” dedi. </p>
	<p class="block">Yerime doğru dönerken çevremizden işaret fişekleri atılmaya başladı. Bunun anlamını biliyorduk. Düşman az sonra burayı bombalayacaktı. Çılgınlar gibi koşarak üç ev sonra özel olarak hazırladığımız sipere atladık. Üç köylü ve Çakır çavuş bizi bekliyorlardı. İki saniye sonra bombardıman başladı. Tam isabet olmadıktan sonra siper bizi rahatlıkla koruyabiliyordu. Zaten bombardımanın hedefi de biz değildi. Patlamalar bittiğinde saat on biri geçiyordu. Şu ana kadar çok iyi dayanmıştık. Üstelik düşmana ciddi kayıplar da verdirmiştik. Daha fazla çarpışmanın bir anlamı yoktu. Artık geri çekilmeliydik. Bombardıman biter bitmez Çakır çavuşa döndüm;</p>
	<p class="block9">“Çakır, git Arif hocayı bulunduğu yerden al, hep birlikte kanala gidiyoruz, oradan da dağdaki siperlere döneceğiz. Bizi bulursun” dedim. </p>
	<p class="block">Çakır hemen ayağa kalkıp siperden dışarı atladı. Biz de onun peşinden birer birer siperden çıktık. Tam geriye doğru yürüyorduk ki Halit ağa beni elimden tuttu;</p>
	<p class="block9">“Komutan, siz gidin, biz gelmiyoruz” dedi. </p>
	<p class="block9">“Saçmalama Halit ağa, size ihtiyacımız var neden anlamıyorsunuz? Düşmanla daha yeni kapıştık, önünüzde pek çok savaş olacak, bu son savaş değil ki.”</p>
	<p class="block9">Selim ağa bir adım öne çıktı;</p>
	<p class="block9">“Evladım, yanılıyorsun, bu bizim için son savaş, biz asla Kerkük’ü terk etmeyeceğiz” dedi. </p>
	<p class="block">O an donup kaldım. Ne diyeceğimi bilemedim. Böyle bir anda söylenecek söz olabilir miydi? Yine de onları ikna etmeye çalışmalıydım diyordum ki birden Çakır çavuş kapıda belirdi. Nefes nefese kalmıştı;</p>
	<p class="block9">“Komutanım, düşman yanlış yöne saptı, doğruca Arif hocanın üzerine gidiyorlar”</p>
	<p class="block">Bir kez daha yıkıldım. Arif hocaya bir şey olsun istememiş, onu bir çıkmaz sokağın arkasına yerleştirmiştim. Düşmanın yanından geçip gideceğini, görmeyeceğini düşünmüştüm. Şimdi ise Amerikalılar doğruca üzerine gidiyorlardı. Kadere inanmamak ne mümkün? Ne yaparsak yapalım, kadere karşı çıkamayacağımızı gösteren bundan daha iyi bir örnek olabilir mi? Küçükken babam kader konusunu bana açıklamak için şöyle bir örnek vermişti. Adamın birisi Mekke’de sokakta yürüyormuş. Birden karşısına Azrail çıkmıştı. İkisi de çok şaşırmışlar ama adam daha önce toparlanmış, fırlayıp atına atlamış ve doğruca Medine’ye kaçmış. Tam oraya ulaşmışken Azrail yeniden karşısına çıkmış ve şöyle demiş;</p>
	<p class="block9">“Senin canını Medine’de alacağım yazılıydı ve Mekke’de karşıma çıkınca çok şaşırmıştım. Neyse, şimdi oldu, artık canını alabilirim, burası Medine.”</p>
	<p class="block">Bu öykü beni çok etkilemiştir. Şimdi aynı öyküyü Arif hoca için yaşıyordum. Hayır, köylülere karşı çıkmayacaktım. Eğer kaderlerinde bu gün burada ölmek varsa bunu zaten değiştiremezdim. Başımı kaldırıp onlara baktım. Hepsi de kararlı bir şekilde karşımda duruyorlardı. </p>
	<p class="block9">“Peki, sizin istediğiniz gibi olsun, düşman önünüzden kaçıncaya kadar savaşı sürdürün. Kim bilir, belki de Kerkük’ü işgal etmekten vazgeçerler” dedim. </p>
	<p class="block">Halit ağa gülümsedi,</p>
	<p class="block9">“Sağ ol komutanım” dedi. </p>
	<p class="block">Akın çavuşa döndüm, </p>
	<p class="block9">“Arkadaşları uygun mevzilere yerleştirin. Çakır sen benimle gel” dedim</p>
	<p class="block">ve onları bırakıp geriye doğru hareket ettim. </p>
	<p class="block9">Kanalın hemen önündeki binada hazırlanmış yerime döndüm. Kararımı vermiştim. Mademki köylüler savaşmak istiyordu bundan yararlanmalıydım. Çakır çavuşa takımımızın keskin nişancılarında Ayvaz’ı mevziye sokmasını söyledim. Ona bir telsiz verdik, köylülerin olduğu yerlere pusu kurmasını söyledik. Böylece daha fazla sayıda düşman askeri avlayabilmeyi umuyordum. Akın çavuş yanımıza geldiği anda sokağın arka taraflarından silah sesleri yükseldi. Arif hoca çatışmaya başlamış olmalıydı. Çatışma fazla sürmedi, ardından gelen sessizlik bize artık Arif hocanın yaşamadığını anlatıyor gibiydi. </p>
	<p class="block9">On dakika sonra Ayvaz ön cephedeki yerini almış, sokağı gözlemeye başlamıştı. Telsizi açtım;</p>
	<p class="block9">“Ayvaz ne görüyorsun” diye sordum.</p>
	<p class="block9">“Düşman sokağın başında, Halit ağaya doğru ilerliyor komutanım. Henüz benim atış alanımın içinde değiller.”</p>
	<p class="block">Kısa bir sessizlik oldu sonra silah sesleri duyuldu. Aynı anda Ayvaz telsizden olayları anlatmaya başladı.</p>
	<p class="block9">“Halit ağa ateş açtı komutanım. Düşman saklanacak delik arıyor. Aaaa, bu da ne?”</p>
	<p class="block">Merak içinde telsize sarıldım;</p>
	<p class="block9">“Ne oluyor Ayvaz, çabuk anlat”</p>
	<p class="block9">“Halit ağanın arkasında duran Selim emmi soyunuyor komutanım.”</p>
	<p class="block9">“Nee???”</p>
	<p class="block9">“Ben de anlamadım, belden yukarısı tamamen çıplak vaziyette. Ah, aman Allahım “</p>
	<p class="block9">“Ayvaz sen beni öldürecek misin, neler oluyor?”</p>
	<p class="block9">“Halit ağa şehit komutanım.”</p>
	<p class="block9">“……”</p>
	<p class="block9">“Komutanım, Selim emmi tabancasını beline soktu, yerinden kalktı, düşmana doğru koşuyor.”</p>
	<p class="block9">“……”</p>
	<p class="block9">“Düşman yerinden çıktı, şaşkınlıkla Selim emmiye bakıyorlar.”</p>
	<p class="block9">“……”</p>
	<p class="block9">“Selim emmi tabancasını çekti, önüne gelen Amerikalıya ateş ediyor. Başka bir Amerikalı ileri atıldı, ateş ediyor, selim emmi onu başından vurdu. Amerikalılar karşılık veriyor, Selim emmi yere düştü. Üzerine hala ateş ediyorlar komutanım.”</p>
	<p class="block">Kısa bir sessizlik oldu. Resmen şok geçiriyordum. Böyle bir şeyi ne görmüş ne de duymuştum. Heyecan içinde telsizi açtım. </p>
	<p class="block9">“Ayvaz ateş et, ateş et, birkaç düşman da sen indir”</p>
	<p class="block9">“Komutanım, çok uzaktalar, buradan ancak yerimi belli ederim.”</p>
	<p class="block">Ayvaz doğru söylüyordu. Bir an için heyecanlanmıştım. Hemen kendimi toparladım. </p>
	<p class="block9">“Peki Ayvaz, Mehmet usta ne durumda?”</p>
	<p class="block9">“Düşman şimdi doğruca ona doğru gidiyor efendim. Üstelik sanki onun saklandığı yeri biliyor gibiler. Çok ilginç.”</p>
	<p class="block">Birden kafamda bir şimşek çaktı. Uydugözü, düşman bu yeni aygıtını kullanmaya başlamıştı. Uydudan her şeyi görebiliyor olmalıydı. </p>
	<p class="block9">“Ayvaz, beni iyi dinle, düşmanın elinde yeni bir alet var. Seni görüyor olabilir. Gökyüzünden görülmemeye dikkat et.”</p>
	<p class="block9">“anladım komutanım. Zaten şu anda kalın bir pencerenin içindeyim. Gökten görünmez.”</p>
	<p class="block">İki ya da üç tane el bombası patladı. Sesleri bana kadar gelmişti. Düşman yaklaşıyordu. Telsizden bir kez daha Ayvaz’ın sesi duyuldu;</p>
	<p class="block9">“Komutanım, Mehmet ustayı de şehit verdik.”</p>
	<p class="block">Bizim köylü takımının tamamı şehit düşmüştü. </p>
	<p class="block9">“Mekânı elbette cennettir, senin atış alanına girmediler mi?”</p>
	<p class="block">Kısa süren bir sessizlik oldu. </p>
	<p class="block9">“Şimdi hedefteler komutanım.”</p>
	<p class="block">Tek el silah sesi duyuldu. </p>
	<p class="block9">“Bir atış, bir isabet komutanım. Adamın beynini dağıttım.”</p>
	<p class="block9">“Ayvaz hemen yer değiştir ve geri gel”</p>
	<p class="block9">“Anladım komutanım, geri geliyorum”</p>
	<p class="block">Şimdi düşman ile bizim aramızda kimse kalmamıştı. Hemen silahlarımızı hazırladık. Sokağın başında görüldüğü anda düşmandan birkaç tanesini cehenneme gönderecek sonra da geri çekilecektik. Ama birden sokaktan yoğun bir çatışma sesi gelmeye başladı. Yeniden telsize sarıldım;</p>
	<p class="block9">“Ayvaz iyi misin?”</p>
	<p class="block9">“İyiyim komutanım, çatışan ben değilim, sokakta başkaları da varmış”</p>
	<p class="block">Birileri yardıma gelmiş olmalıydı ama kim oldukları konusunda en küçük fikrim yoktu. En azından Ayvaz’ın güvenlik içinde geri çekilmesini sağlayabilirlerdi. </p>
	<p class="block9">“Ayvaz geri çekil, senin işin bitti.”</p>
	<p class="block9">“Tamam komutanım ama şu çatışma Amerikalıların dikkatini dağıttı. Menzile girmek üzeler”</p>
	<p class="block">Heyecanla telsizin başında bekliyordum. </p>
	<p class="block9">“Hedef menzilde komutanım, bu bir subay olmalı.”</p>
	<p class="block">Kısa bir sessizlik oldu;</p>
	<p class="block9">“Bir atış, bir ıska komutanım. Mermi herifin beş santim sağından geçti. Kusura bakmayın”</p>
	<p class="block9">“Ayvaz hemen geri gel, adamlar seni arıyordur. Gökyüzünden her şeyi görüyorlar. Oyalanma”</p>
	<p class="block9">“Tamam komutanım”</p>
	<p class="block">Yeniden sessizlik. Ayvaz’ın bir an önce buraya gelmesinden başka bir şey istemiyordum. Ama zaman geçmek bilmiyordu. </p>
	<p class="block9">“Komutanım, hedef menzilde, üstelik öylece duruyor. Nişan alıyorum. </p>
	<p class="block">Hay Allah, herif hala işini yapmaya uğraşıyor. Neşe içinde sesleniyor,</p>
	<p class="block9">“Bir atış bir isabet komutanım”</p>
	<p class="block9">“Ayvaz, eğer hemen buraya gelmezsen bu son atışın olacak. Seni ben devireceğim anladın mı?</p>
	<p class="block9">“Anladım komutanım, geri geliyorum”</p>
	<p class="block">Neyse, bu kez onu ikna edebildiğimi sanıyordum. Balkonun hemen gerisindeki mevzilere saklandık, silahlarımızı sokağın başına doğrulttuk. Düşman her an orada çıkabilirdi. Ama bu kez telsizden Yüzbaşı Erol’un sesi duyuldu. </p>
	<p class="block9">“Erdem, yandaki sokağı bombalayacağız. Hemen sipere gir.”</p>
	<p class="block9">“Baş üstüne komutanım”</p>
	<p class="block">Hemen telsize sarıldım,</p>
	<p class="block9">“Ayvaz saklan, bu sefer bizimkiler bombardımana başlıyor, kendini koru”</p>
	<p class="block9">“Tamam komutanım”</p>
	<p class="block">Binanın altındaki sığınağa indik ve ardından da arka arkaya patlamalar olmaya başladı. Çıkan toz bulutu bulunduğumuz yere kadar geldi. On beş dakika sonra yüzbaşı bombardımanın bittiğini söyledi, hemen siperlere yerleştik. Ayvaz’dan hiç ses çıkmıyordu. Acaba bombardımanda vurulmuş olabilir miydi? Bombardımanın ardından başlayan sessizlik kısa sürdü. Yoğun çatışma, sokakta hala birilerinin bulunduğunu gösteriyordu. Ayvaz’ın geri dönmesini bekliyorduk oysa köşeden Amerikalılar çıkıverdi. Olanca gücümüzle ateşe başladık. Hemen karşılık verdiler. Binanın içinde tünele giriş kapısı vardı. Burayı onlara teslim edemezdik. Ayvaz görünürlerde yoktu. Telsizi de çalışmıyordu. Daha fazla bekleyemezdik. Hemen eve yerleştirdiğimiz patlayıcıların saatini kurduk, tünele girerek kanal yönünde koşturmaya başladık. İki dakika sonra tünel ağzı üzerindeki evle birlikte havaya uçtu. Bizim için bu günkü çatışma sona ermişti. Saat beşe geliyordu ve doğruca birliğimizin bulunduğu yere gittik. </p>
	<p class="block9">Sabahtan beri yaptığımız çatışmalarda bize göre düşmana daha fazla kayıp verdirmiştik. Köylü takımımız ise hep birlikte şehit olmuşlardı. Ayvaz’ı ise kayıp ilan ettik. Bu arada bize yardım edenlerin kim olduğunu da bir türlü öğrenemedim. Hemen sağımda yer alan diğer birlik olabilirdi. Zaten üzerinde fazla durmadık. Ama günün en önemli olayı, düşmanın uzaydan bizi gözetlemeye başladığını fark etmemizdi. Artık hareketlerimizi ona göre düzenlemek zorundaydı. Bu sabit bir gözetleme değildi. Doğrudan harekâtı yönetecek biçimde yeni bir teknik gelişmeydi. Akşam yemeğinden sonra Erol yüzbaşıyla o günkü olayları değerlendirdik. Herkes beşinci bölüğün müthiş başarısından söz ediyordu. Savaşarak geri çekilmişler ve düşmanı iki tarafı dümdüz duvarlarla kaplı bir sokağa çekmişler. Burada girişleri kapatıp içerdeki tüm Amerikan askerlerini öldürmüşler. Üzerlerine bir de füze yağmış böylece kurtulan olmamış. Bu bizi öylesine keyiflendirdi ki şehitlerimiz şerefine çay bardaklarımızı tokuşturduk. Pek geleneklere uymadı ama o an içimizden öyle gelmişti. </p>
	<p class="block">2 Mayıs. </p>
	<p class="block9">Sabahleyin erkenden kalktım. Düşmanın büyük saldırısı başlayacaktı. Kerkük yönünde bir harekât olmayacağını biliyorduk ama yine de tetikte durmalıydık. Birliğimde yalnızca on kişi kalmıştı, Kerkük’ün doğusundaki tepelerin arkasındaki güvenli bölgede bulunuyorduk. Şafaktan hemen önce çok uzaklardan top sesleri duyulmaya, gökyüzünde düşman uçakları görülmeye başladı. Bütün askerler üstü kapalı siperlerin içine oturmuş dua ediyorlar, orada savaşan arkadaşlarıyla bir çeşit manevi bağ kurmaya çalışıyorlardı. </p>
	<p class="block9">Kahvaltıdan sonra teğmen Alp ve Korkut yanıma geldiler. Biraz sohbet ettik. Siperlerden dışarı çıkıp düşmanı gözetledik. Güneş çok yükselmişti ve Kerkük tepenin üzerinden çok güzel görünüyordu. Gözle izleyebildiğimiz tek bir Amerikalı bile yoktu. En azından o günü sakin geçireceğimizi söyleyebilirdik. Alp bir ara yaralı elime baktı ve durumunu beğenmedi. Zaten sızlayıp duruyordu ama ben üzerinde durmamıştım. İki gündür pansuman yaptırmamıştım, buna zamanım olmamıştı. Bizim sıhhiyeler işi halleder dedim ama dinletemedim. Hatta Korkut daha ileri gidip durumu Erol yüzbaşıya aktardı. Yüzbaşı beni çağırdı, elime baktı, o da durumunu beğenmemişti,</p>
	<p class="block9">“Erdem, bu iş başına bela olur, şimdi ortalık sakinken git şunu hallet” dedi. Ardından da,</p>
	<p class="block9">“Hem bu vesileyle Ayşe’yi de ziyaret etmiş olursun” diye ilave etti. </p>
	<p class="block">Kulaklarıma kadar kızardığımı hissettim ama emre karşı çıkmayı da hiç düşünmedim. </p>
	<p class="block9">Saat dokuza doğru yeniden Kerkük tünellerindeydim. Hastaneye ulaştığımda ise neredeyse öğle oluyordu. Çoğunlukla yıkıntı haline gelmiş mahallelerin arasından geçmek zaman kaybettiriyordu. Hastaneye gelince doğruca Ayşe’nin yanına gittim ama dün akşam ayrıldığını söylediler. Bir an için onu kaybettiğimi sandım, savaşta bile bu kadar heyecanlanmamışımdır. Durumumu gören hemşire hafifçe gülümsedi, </p>
	<p class="block9">“Merak etmeyin komutanım, çok uzakta değil, yandaki evlerin birine yerleşti. Onca gazi varken hastanede yer kaplamak istemiyormuş, ayıp oluyor dedi.”</p>
	<p class="block">Hemen ona gitmek istedim ama beni bırakmadılar. Elime müdahale edilmesi gerekiyormuş. Aksilik, doktorların pansuman yapmaları çok uzun sürdü. En az üç kez temizlediler, tüm iltihabı sildiler, üzerine ilaç koydular, sıkıca bağladılar. Sonuçta hastaneden çıktığımda saat ikiyi geçiyordu. Hemşirelerin tarif ettiği evi kolayca buldum. Meğer geldiğim çoktan haber verilmiş, Ayşe beni kapıda bekliyordu. Yanında köyünden iki kadın daha vardı. Onların yanında birbirimize sokulamadık. Dostça bir sohbet oldu. Yarası hızla iyileşiyordu. Şimdiden bastonla da olsa rahatça yürüyebilecek hale gelmişti. Bir hafta, on gün içinde bastonu atarsın demişler. Sağlıklı bir genç kızın iyileşmesi uzun sürmüyordu. Köylü kadınları, biz sanki olmadık bir şey yapacakmışız gibi asla yanımızdan ayrılmıyorlar, bir çeşit koruma içgüdüsü ile hareket ediyorlardı. Bu nedenle sadece gözlerimizde konuşabildik ve bakışlarımız birbirimizi ne kadar çok sevdiğimizi anlatıyordu. Saat beşe doğru birliğime dönmek üzere oradan ayrıldım. Gerçekte Ayşe’nin güven içinde ve sağlıklı olmasına çok sevinmiştim. Köylü kadınlarının her türlü engellemesine karşın, ayrılırken kendimi tutamayıp onu yanaklarından öptüm. Gözünü kırpmadan düşman askerinin midesini kurşunla dolduran bu kız, utancından kıpkırmızı oldu. </p>
	<p class="block9">Yeniden birliğime döndüğümde bir sürpriz beni bekliyordu. Birliğime beş yeni asker verilmişti ve hepsi de keskin nişancıydı. Bu çok hoşuma gitti. Bir süre onlarla sohbet ettim. Beşi de Türkmen’di. İlk gönüllü olanlar arasında onlar da varmış. Neredeyse iki yıldır eğitim alıyorlardı, son bir yılı da keskin nişancı olarak geçirmişlerdi. Hava alanı saldırısı sırasında koca bir düşman bölüğünü yarım saat süreyle oyalayan, hırpalayan onlarmış. Yaptıklarını neşe içinde anlatıyorlar, bizimkiler de hayranlıkla dinliyorlardı. Birkaç saat içinde sanki kırk yıllık dost gibi olmuşlardı. </p>
	<p class="block9">Büyük saldırının başlaması nedeniyle alay komutanımız Rahmi albay ile Oğuz yarbay karargâha gittiklerinden, yerlerine bizim bölüğün komutanı Halil binbaşı vekâlet ediyordu. Bu nedenle akşam brifingini o verdi. Alayın tüm subayları çok heyecanlıydı. Savaşın nasıl olduğunu merak ediyorduk. Her çeşit söylenti dudaktan dudağa yayılıyordu ama neyin gerçek neyin hayal olduğunu bilmiyorduk. Halil binbaşı o her zamanki bilge tavrıyla, önce bizi sakinleştirdi. Çünkü gelen haberler kötü değildi. Hatta topçu ve hava etkinliği açısından düşman saldırısının bizim karşıladığımız 29 Nisan saldırısının gücüne ulaşmadığını söyledi. Kendi hesabıma buna hiç şaşırmadım. Çünkü 29 Nisan günü düşman tüm gücünü çok dar bir alana yoğunlaştırmıştı. Şimdi ise geçmesi gereken kilometrelerce uzunluğunda bir cephe vardı. Saldırı dört ana cepheden başlamıştı. Batıda, Bayci bölgesindeki yüz bin kişilik alfa ordusunun karşısında seksen bin kişi, ortadaki Beta ordusunun karşısında kırk bin ve Kerkük’te otuz bin Türkmen askeri yer alıyordu. Halil Binbaşı haritanın başına geçerek anlatmaya başladı. </p>
	<p class="block9">“Arkadaşlar, gördüğünüz gibi Alfa ordusu karşısındaki birliklerimiz düşman saldırıları karşında hafifçe kuzey batıya doğru çekiliyor. Amerikalılar, Musul yolunu çabuk açmak için çöl yönünden bir kuşatma deniyorlar. Bu nedenle neredeyse tüm zırhlı birlikleri cephenin solundan kuzey batı yönünde hareket ediyor. Bir süre sonra doğuya döneceklerdir. Biz bunu bildiğimizden ana savunma hattımızı çöl yönünde kurmuştuk. Savaş, gerçekten de Amerikan birliklerinin adına uygun bir teknik çatışma biçiminde gerçekleşiyor. Düşman topçusu ve uçaklar tankların yerleşeceği bölgeye tonlarca bomba atıyor, sonra zırhlı birlikler harekete geçiyor. Bizimkiler bombardıman sırasında bölgenin kenarlarına ve arkasına hazırladıkları siperlere kaçıyor, tankların ileriye atılmasıyla birlikte yeniden siperlere koşturuyor, zırhlılar üzerine yüzlerce, binlerce füze atıyorlar. Bazı tanklar ve zırhlı araçlar tahrip ediliyor. Düşman durup yeniden topçu ateşine başlıyor. Birliklerimiz de yeni baştan arka taraftaki güvenli bölgeye geçiyor. Yani buralarda gördüğümüz taktiklerin aynısı orada da geçerli oluyor. Bir kuşatma yememek için ordumuz düzenli olarak geri çekiliyor. Bildiğiniz gibi amacımız düşmanı ilerleyemeyecek kadar mecalsiz bırakmak. </p>
	<p class="block9">Ortada yer alan beta ordusunun karşısında yeterli gücümüz yok. Buna karşın beta ordusunun da ilerlemeye pek niyeti yok. Hedefleri daha çok cephenin iki ucu arasında boşluğu doldurmak gibi. Bölgedeki köylüleri silahlandırdık. Her köylüye neredeyse on tane füze düşüyor. Bu gün aldığımız sonuçlar inanılmaz. Öyle bir füze yağmuruna tutuldular ki, çoğu yerde birkaç kilometre bile gidemediler. </p>
	<p class="block9">Bizim buralara gelince. Kerkük’teki Amerikan güçleri ikiye ayrıldı. Neredeyse yetmiş bin asker, Musul yolunu zorluyor. Onların karşısında yirmi bin kişilik kuvvetimiz var. Tıpkı batı cephesinde olduğu gibi burada da düşmanı durdurmaya çalışıyoruz. Doğal yapı bizden yana ve bunu kullanarak düşmanı yavaşlatıyoruz. Hatta tam bir kıyas olmamakla birlikte alfa ordusunun daha hızlı ilerlediğini bile söyleyebilirim. Ve son olarak da bizim karşımızda otuz bin Amerikan askeri yer alıyor. Erbil yolunu açmakla görevliler. Onları durdurmak için ise bizim burada sadece dört alayımız yani sekiz bin askerimiz var. Ancak bunun iki bini Kerkük içinde. Yarından sonra saldırıya geçmelerini bekliyoruz. Yani sakin geçireceğimiz bir günümüz daha var. Şimdi sorusu olan?”</p>
	<p class="block">Kimseden çıt çıkmıyordu. Her şey apaçık karşımızdaydı. Hemen önümde oturan Burak üsteğmen elini kaldırdı.</p>
	<p class="block9">“Komutanım, düşmanın hedefleri belli. Buna göre bizim yapacaklarımız da belli. Ama şu savaşı daha çabuk bitirecek, bize daha çabuk sonuç aldıracak bir plan, bir çalışma olabilir mi?”</p>
	<p class="block">Halil binbaşı dikkatle üsteğmeni dinledi. Ne söylemek istediğini anlamıştı. </p>
	<p class="block9">“Üsteğmenim, böyle bir plan, çalışma, fikir her zaman için beynimizin bir köşesinde yer etmelidir. Ben şuna inanıyorum. Savaş zeka ile kazanılır, güç ile değil. Bu nedenle kazanmak için daha zekice davranmaktan başka seçeneğimiz yoktur. Değerli komutanımız Hasan paşanın çok zeki bir insan olduğunu hepimiz biliyoruz. Ama daha önce de söylediğim bir olay vardı. Bu savaşı nereye kadar sürdüreceğimizi sormuşlar ben de gerekirse Edirne’ye kadar savaşırız demiştim. O zamanlar anlatmadığım bir şey daha vardı. Kerkük’e girebilir, oraya geçici bir süre için sahip olabilirsiniz. Ama bu asla süreklilik gösteremez. Tarih böyle diyor. Kerkük’ün sürekli sahibi Türklerdir ve hep öyle kalacaktır.”</p>
	<p class="block">3 Mayıs. </p>
	<p class="block9">Erbil yönünde tüm siperler hazır. Sabahtan Hasan paşa geldi ve bölgeyi bizzat denetledi. Tünellerde dolaştı, taşla örülmüş duvarları inceledi. Her şey mükemmel görünüyordu. Düşmanın dere yatağına doğru saldıracağını biliyorduk. Zaten haritaya göz atan her hangi birisi saldırının oradan olacağını rahatlıkla görebilirdi. Biz ayrıca kayagözü ile de fazlasıyla bilgi toplamıştık. Paşanın denetim şekli kafasında bazı planlar olduğunu gösteriyordu. Çünkü özellikle bizim alayla, yani cephenin güney yönü savunmasıyla çok ilgilendi. Belli ki kurmaylar bize bile söylenmeyen özel bir durumu inceliyorlardı. Aslında düşmanın güney cephesine saldırması beklenmiyordu. Kayagözü bilgilerinde böyle bir şeye rastlanmamıştı. </p>
	<p class="block9">Öğleye doğru paşanın denetimi bitti ve askerlere cephane dağıtımı başladı. Gelen tüm füze sandıklarının üzerinde Çince yazılar vardı. Oysa bu füzelerin Türkiye’de üretildiğini biliyordum. Sanırım Hasan paşa Amerikalıların kafasını karıştırmaya çalışıyordu. Çünkü mermi sandıklarının üzerinde de Rusça yazılar yer almıştı. Düşman en azından gözle görülür bu kanıtlar üzerine çalışma yapacak, araştıracak, enerjisinin bir bölümü bu yolda kullanacaktı. </p>
	<p class="block9">Öğle yemeğimi 5.Türkmen bölüğünün teğmenleriyle birlikte yedim. 52. takım komutanı Salih teğmen sınıf arkadaşımdır. Tepenin tam altına kazılmış tünelin içinde konservelerimizi kaşıkladık. Bir yandan da durumu değerlendiriyorduk. Amerika Türkiye’ye sert bir ültimatom daha vermiş. Güney sınırlarımıza bir heyet gönderip inceleme yapmak istiyormuş. Amaçları belli. Türkiye’den bize olan yardımı kesmek. Oysa gerçekte böyle bir şey yok. Biz hazırlıklarımızı çok önceden yapmış olduğumuzdan şu anda bir bağlantı olmadan da savaşı sürdürebiliriz. Elbette Amerikalılar bunu bilmiyor. Şimdi sınırda denetleme işiyle uğraşırken bir sürü zaman yitirecekler. Salih düşmanın uydudan gözetlemeyle bir yere varamadığına inanıyor. Yoksa heyetle falan ilgilenmezlerdi diyor. Ben de buna katılıyorum. Türk hükümeti de heyete hemen olumlu yanıt vermiş zaten. Bu bize en azından bir hafta kazandırır. Peki ya sonra? Mustafa teğmen, uyguladığımız stratejinin doğru olduğunu, düşmanın ilerlerken sürekli olarak kan kaybetmesi nedeniyle bir yerde kesinlikle pes edeceğini ve savaşı durduracağını söyledi. İyi de, bizim amacımız Kerkük’ü kurtarmak değil mi? Düşman Kerkük’ü alır, Musul’u alır sonra da savaşı durdurursa biz neyi kazanmış oluruz? Salih teğmen bana baktı;</p>
	<p class="block9">“Bunlar asla bitmeyecek savaşlardır dostum” dedi ve ilave etti; </p>
	<p class="block9">“Diyelim ki Kerkük’ü verdik, ardından Musul’dan çekildik. Eğer Amerikalılar orada durursa bu kez biz saldırıya geçeriz. Onları sürekli olarak rahatsız ederiz. Sokağa çıkamaz hale getiririz. Yani düzenli bir ordu gibi olmasa da gerilla harbi taktikleriyle onları savaşa zorlarız.”</p>
	<p class="block9">Dudak büktüm, </p>
	<p class="block9">“Salih bu olacak iş mi? Savaş uzarsa işin içine Birleşmiş Milletleri sokarlar, bilmem ne örgütünü sokarlar ve bizim buralara erişmemizi engellemeye çalışırlar. Hatta Allah korusun, doğrudan ülkemize karşı uluslar arası bir harekât bile düzenlemeye kalkarlar.” </p>
	<p class="block9">“Canım sen de doğrudan üniformanı giyip gelecek değilsin ya. Zaten askerlerimizin büyük bölümü Türkmen değil mi? Onları kullanır buraları düşmana dar ederiz.”</p>
	<p class="block">Tam ona cevap vermeye hazırlanıyordum ki birden Atlan yüzbaşı tepemizde bitiverdi. Belli ki uzun süredir bizi dinliyordu;</p>
	<p class="block9">“Hiç fena değil Salih, sende iş var” dedi. </p>
	<p class="block">Hemen ayağa fırlayıp selam verdik, Salih teğmen de ona kendi yerini gösterdi,</p>
	<p class="block9">“Buyurun komutanım, böyle oturun” dedi. </p>
	<p class="block">Yüzbaşı plastik koltuğa yerleşti, ayak ayaküstüne attı ve bize bakarak,</p>
	<p class="block9"><span class="tab">      </span>“Bakın arkadaşlar, Kerkük’ten çekildiğimiz andan itibaren bazılarımız şüpheye düştü ve çok iyi biliyorum ki subaylarımızın pek çoğunun kafasında hep bu kuşku var. Oysa durumu tam değerlendirebildiğimizi sanmıyorum. Amerika’nın Türkiye’ye saldıracağı biliniyordu. Irak saldırı planlarının yirmi yıl öncesinden yapıldığını bildiğimiz gibi. Aslında Türk genelkurmayı yıllar öncesinden saldırıyı görmüştü. PKK saldırılarının ardındaki gücün Amerika ve onun Avrupalı yardakçıları olduğunu anlamamız hiç de uzun sürmedi. Zaten bunu gizlemek gibi bir çaba içine de girmediler. Rusya’nın çökeceğini anlamak çok mu zordu? Önünde hiçbir süper gücün kalmadığını gören Amerikanın bir süper imparatorluk kurmaya hevesleneceğini düşünmek çok mu zordu? Yeni muhafazakârlık, yeni Amerikan yüzyılı gibi kavramlar hemen dün çıkmadılar ki. On bir eylül gününü ben televizyondan izledim. Sanırım sizler de izlediniz. Özellikle ikinci uçağın çarpışını net olarak görmedik mi? Daha sonra biz ne yaptık biliyor musunuz, hemen uçuş simülatörlerine girdik ve kullandığımız uçaklarla ikiz kulelere çarpmaya çalıştık. Arkadaşlar, ben savaş pilotu değilim ama pilotluk diplomam var. En azından yirmi saat uçtum. Bunca deneyimime rağmen o iki kuleleri istediğim gibi çarpamadım. Saatte 700 km hızla giderken, sadece gözle hedef belirlemek, uçağı oraya yöneltmek ve tam istenilen yerden vurmak, inanılmaz bir beceri gerektiriyor. Bu iş hayatı boyunca sadece bir yıl süreyle uçuş eğitimi almış amatörlerin yapacağı şey değil. Daha sonra uçakların çarpma anına ilişkin fotoğraflar yayınlandı. Oturup inceledik, çarpan uçağın motorlar asimetrik düzenlenmişti ki hiçbir yolcu uçağının motorları asimetrik değildir. Daima iki kanat altında eşit uzaklıkta dururlar. Asimetrik motorlar sadece askeri uçaklarda vardır. Sonra binaya uçak çarpacak ve o bina yana doğru değil de bir bütün olarak aşağıya doğru yıkılacak. Ve aynı şey aynı biçimde ikinci binada tekrarlanacak. Bununla sokaktaki cahil vatandaşı kandırabilirler ama bizleri değil. Küresel balkan kavramını duydunuz mu? Amerikan yönetiminin akıl hocalarından Brezinski’nin ortaya attığı bir kavram. Küresel balkanlar, Süveyş kanalından başlıyor, yukarıya doğru Kazakistan, doğuda da Afganistan Çin sınırına uzanıyor. Bu bölgede dünya petrol rezervlerinin %68’i doğal gaz rezervinin de %41’i bulunuyor. En kör adam bile bir dünya imparatorluğunun anahtarının orta doğu olduğunu görür ki Brezinski zaten bölgenin sınırlarını genişleterek hedefi çok güzel açıklıyor. Sonra Amerika ne yapıyor, binlerce askerini, topunu tüfeğini, uçağını, gemisini bölgeye gönderiyor. Niçin, Saddam’ı yerinden devirmek gerekiyormuş. Bizi salak sanıyorlar. Saddam’ı devirmek için onun siyasi düşmanlarına yeterince destek olsalardı, Saddam yıllar önce devrilirdi. Hatırlayın, Şili’de Alyende hükümetini nasıl devirdiler? CIA bu konuda yeterince deneyimlidir. Hayır arkadaşlar, ilk Amerikan askeri Irak topraklarına adım attığı gün, hedefleri arasında Türkiye de vardı. Önce Irak’ı işgal edecekler, orada üç tane devlet kuracaklar, kuzeyde oluşturdukları Kürt devletini kullanarak Türkiye’yi parçalama işlemlerini hız vereceklerdi. Çünkü bölgede 70 milyonluk dev bir Türkiye cumhuriyeti istemiyorlar, 5-10 milyonluk küçük devletçiklerle daha iyi işbirliği yapacaklarını, onları daha kolay yöneteceklerini biliyorlardı. Eğer Türkiye direnir ve savaşmaya başlarsa, Kürtlere destek maskesi altında bizimle doğrudan savaşa girecekler ve ülkemizi işgal edeceklerdi. Şu anda arkadaşlar, düşman büyük orta doğu projesiyle, İslam dinini bir çeşit Amerikan İslam’ı haline getirmenin, devşirmenin hazırlıklarını yapıyor. Olayı bir tek başkan Buş’un uygulamaları olarak görmek çok yanlış. Bence Karter zamanından beri üzerinde çalışılan, yazılıp çizilen, hatta tatbikatları yapılan bir projeyle karşı karşıyayız. Bizim buna cevabımız işte bu cephedir arkadaşlar. Bu cephede Amerikan askeri Türk askeriyle karşılaştı. Başlangıçta bizi bilmiyorlardı. Ama kısa sürede öğrendiler. Şimdi hükümetimize ültimatom üzerine ültimatom yağdırmalarının nedeni bu. Biz onlara Türk sınırının Kerkük’ten itibaren başladığını göstermeye başladık.”<span class="calibre1">          </span></p>
	<p class="block">Yüzbaşı yorulmuştu. Bir nefeste o kadar çok şey anlatmıştı ki, bir an sustu, sonra bizlere baktı. Salih komutanı çok yakından tanıyordu. Hemen fırlayıp sigara paketini uzattı;</p>
	<p class="block9">“Buyurun komutanım bir sigara yakın dinlenin, çok önemli şeyler söylüyorsunuz” dedi. </p>
	<p class="block">Altan yüzbaşının anlattıklarının neredeyse hepsini ben de biliyordum. Örneğin 11 Eylülden hemen sonra tıpkı onun gibi uçuş simülatörüne koşmuş ve kullandığım yolcu uçağı ile ikiz kulelere çarpmaya çalışmıştım. İlk uçuşumda hedefin yanından geçip gittim. İkincisinde o kadar alçalmıştım ki, hemen önündeki başka bir binaya çarptım. Sonuçta ancak altıncı ya da yedinci geçişimde tam isabet kaydettim. Yüzbaşının söylediği her şeyi ben de biliyordum ama Kerkük’ü terk etmeyi kabullenemiyordum. Gerçekte tek sorun buydu. Ana vatanı kurtarmak için Kerkük’ten, Musul’dan vazgeçebilirdik. Hatta tüm Türkmenleri oradan alıp Anadolu içlerine yerleştirebilirdik. Bunlar Amerika’yı durdurmak için gerekli görülebilirdi. Ama yarın aynı şey Gaziantep için de istenirse?</p>
	<p class="block9">“Komutanım, sizi anlıyorum. Tamam, şimdi Kerkük’ü verdik diyelim. Yarın aynı şeyi Gaziantep ya da Hatay için isterlerse ne olacak?” dedim.</p>
	<p class="block">Atlan yüzbaşı gülümsedi, yerinden kalkıp yanıma geldi;</p>
	<p class="block9">“Erdem, onlara öyle bir ders vereceğiz ki, Antep’i akıllarından bile geçiremeyecekler. İşte yapmamız gereken şey bu” dedi. </p>
	<p class="block">Sonra siperin kapısına doğru yürüdü, </p>
	<p class="block9">“Arkadaşlar, benimle gelin, size bir şey göstereceğim” dedi. </p>
	<p class="block">Hep birlikte kalkıp peşinden yürüdük. Siperin hemen dışında, doğal olarak yerleştir bir kaya bloğunun altında iki asker duruyordu. Ellerinde şeffaf, plastik bir şey duruyordu. Yüzbaşı askere işaret etti, asker onu yere serdi, kenarlarını düzeltti. Bu tam insan şeklinde şeffaf torbaydı. Merakla çevresinde toplandık. Yüzbaşı;</p>
	<p class="block9">“Arkadaşlar, sizi sanal askerimizle tanıştırayım” dedi. </p>
	<p class="block">Gülümseyerek yüzbaşıya baktık. O devam etti. </p>
	<p class="block9">“Bizim sanal askerimiz iki litre su ile canlanıyor. Tamamen şeffaf olduğundan uydudan görülmüyor. Bu şekilde güneşe seriyorsunuz, gün boyu çöl güneşi altında ısınıyor. Gün batmadan önce üzerini şu kamuflaj örtüsüyle örtüyorsunuz. Sonra gecenin bir vaktinde örtüler kaldırılıyor ve bilin bakalım ne oluyor?”</p>
	<p class="block">Vay canına, olayı hemen anlamıştım. </p>
	<p class="block9">“Gece görüş dürbünüyle bakıldığından ısı yayıyor komutanım” dedim. </p>
	<p class="block9">“Evet, çok iyi, şimdi bunu bu gece deneyeceğiz. Amacımız düşmanı kandırmak. Bakalım tepkisi ne olacak?”</p>
	<p class="block9">“Kaçar tane vereceksiniz komutanım” diye sordum. </p>
	<p class="block9">“Siz değil, bizim bölük deneyecek. Siz bu gece seyirci olacaksınız” diye karşılık verdi. </p>
	<p class="block9">Tüm öğleden sonrayı geceyi bekleyerek geçirdiğimi söylesem yalan olmaz. 2. Tabur bize komşuydu. Dere yatağına daha yakındılar ve saatlerce dere yatağı çevresine içi su dolu plastik askerler yerleştirmek için uğraştılar. Güneşin birkaç saatlik ısıtması yeterli oluyordu. Haber yıldırım gibi tüm cephelere yayılmıştı. Hatta kimi bölükler sırf merak ettikleri için bir tane plastik asker ediniyor, dikkatlice inceliyorlardı. Bizim Yüzbaşı Erol, onlarla fazla ilgilenmedi. Düşman kısa sürede ne olduklarını öğrenir ve aynı numarayı yutmaz diyordu. Ama ben farklı düşünüyordum. Çünkü geceleyin uzaydan bakıldığında askerlerin yerleşim düzeniyle aynı olan ısıl alanlar görülecekti. Düşmanın bunlardan hangisinin gerçek, hangisinin plastik olduğunu anlaması mümkün değildi. </p>
	<p class="block9">Yüz kadar asker dere yatağının hemen arkasında karıncalar gibi koşturuyordu. Önce plastikler yerleştirildi, içleri suyla dolduruldu. Saat dörde kadar beklendi ardından üzerleri ısı geçirmez kamuflaj örtüleriyle kapandı. Şimdi heyecan iyice artmıştı. Asker geriye çekilmiş, bölge sadece kayagözü sistemi ile gözetlenmeye başlanmıştı. Saat 20.00’ye geldiğinden yavaşça örtüler kaldırılmaya başlandı. Merak içinde dürbünüme yapıştım, gece görüş biçimine geçtim. İnanılmaz bir manzara vardı. Siperler arasında tek tük duran askerler görünüyordu. Tam bunlar hiç hareket etmiyor diyecektim ki birden canlanıp kuzey doğru ilerlemeye başladılar. Şaşkınlıktan bakakalmıştım. Bu arada sayıları da epey artmış, neredeyse tüm bölgeyi kaplamışlardı. Nasıl hareket ettirildiklerini bilmiyordum ama her şey son derece güzel düzenlenmişti. Amerikan tarafı derhal hareketlendi ve bölgeye arka arkaya topçu mermileri düşmeye başladı. On dakika sonra öyle bir topçu bombardımanı oldu ki, yanında öncekiler çocuk oyuncağı kalırdı. Düşman numaramızı yutmuştu. Üstelik parçalanan plastiklerin içindeki su toprağa boşalıyor, böylece yaralı insan ya da ceset görüntüleri çıkıyordu. Bunu kim yaptıysa gerçekten çok iyi iş çıkarmıştı. Erol yüzbaşı bile fikrini değiştirmiş, </p>
	<p class="block9">“Vay canına, böylesini hiç beklemiyordum, harika olmuş” diyordu. </p>
	<p class="block">Amerika o gece on kuruşluk plastik parçası için, 1000 dolarlık bomba kullanmıştı. O anda savaşı kazandığımızı hissettim. Çok güzel bir duyguydu. </p>
	<p class="block">4 Mayıs</p>
	<p class="block9">Saat dörde doğru uyandım. Zaten çok iyi uyumamıştım. Bizim bölük düşmanın güneyini tutuyordu. Üzerimize bir saldırı beklemiyorduk çünkü arazi yapısı savunmaya öylesine uygundu ki oraya ancak çok fazla kayıp göze alınarak saldırılabilirdi. İşin ilginç yanı, Hasan paşa güney kanadına epey kuvvet yığmıştı. Doğrusu çok iyi anlamamıştım. Sanki bir karşı saldırı düzenleyecek gibiydik ama gücümüz bunun için çok da yeterli sayılmazdı. </p>
	<p class="block9">Amerikalılar artık alıştığımız şekilde saat altıda topçu bombardımanına başladılar. Bulunduğum yerden kanal bölgesini çok iyi göremiyordum ama çıkan yoğun duman atışların gücünü göstermeye yetiyordu. Dünyanın en güçlü mermileri tepende patlarken yerin beş metre altında sakince bekleyebilecek Türk askerinden başka kim olabilirdi? Çıkan patırtı, bana  dev bir yol makinesinin çalışmasını hatırkatıyordu. Patlama sesleri o kadar ardı arkasına oluyordu ki, delik bir egzoz bile ona yetişemezdi. Üstelik insanın içinde garip bir basınç yaratıyor, sesi kulaklarınızda değil, sanki göğsünüzde duyuyordunuz. Topçu kırk beş dakika boyunca çalıştı. Arada bir beş dakika duruyor, sonra yeniden başlıyordu. On beş dakikalık beklemeden sonra bu kez uçaklar geldi. Bizim taraftan çıt çıkmıyordu. Sanki orada düşmanı bekleyen askerler yoktu. Uçaklar da yarım saat boyunca bombalarını kanal bölgesine boşalttılar. Onların bölgeden ayrılmasının hemen ardından bu kez helikopterler işi devraldı ve kanalda biraz uzun gördükleri her türlü gölgeye ateş etmeye başladılar. </p>
	<p class="block9">Saat yedi kırk beşte, helikopterlerin tam kanalın üzerinde durduklarını ve ateş ettiklerini gördüm. Demek ki düşman piyadesi ilerlemeye başlamıştı. Hemen yanımda duran Çakır çavuş bana döndü;</p>
	<p class="block9">“Komutanım, ilerlemeye başladılar her halde” dedi. </p>
	<p class="block">Daha ona bir şey söylemeye fırsat bulamadan, yoğun bir çatışma sesi duyuldu. Hemen aynı anda havadaki helikopterlere füze atışı başladı, gökyüzü bir kez daha patlamaların ışıklarıyla aydınlandı. Saldırı başlamış, bizimkiler de hemen karşılık vermişlerdi. </p>
	<p class="block9">Siperin içinde güvendeydik. Bize yönelik saldırı beklemediğimiz için en üst siperde duruyorduk ve üstümüzde basit bir tahta örtüden başka bir şey yoktu. Düşman ateş açsa, ciddi kayıplara uğrayabilirdik. Ama onlar kanal bölgesinde inanılmaz bir kavganın tam ortasına düşmüşlerdi. Siperin tabanına oturdum, bir sigara yaktım. Çakır ve Akın çavuşlar da yanıma çöktüler. Akın çavuş,</p>
	<p class="block9">“Yahu böyle beklemek ne kötü işkenceymiş. İnanın şu anda o cephede olmak için ne isteseler verirdim” dedi. </p>
	<p class="block">Çakır hemen atıldı;</p>
	<p class="block9">“Valla aynen öyle. Hani ayın yirmi dokuzundaki savaşta da beklemiştik ama orada sıranın bize de geleceğini biliyorduk. Burada öyle bir şansımız da yok “</p>
	<p class="block9"><span class="tab">      </span>İnce, bir metrelik çubuğun üzerine yerleştirilmiş iki küçük aynadan oluşan periskopumu çıkardım. Siperden yukarıya doğru uzattım, tek gözümle çevreyi incelemeye başladım. Bizim orada hiçbir hareket yoktu. Kuzey yönümüzde gökyüzü kalın bir duman tabakasıyla örtülmüştü, hafif esen rüzgârla Erbil yönünde dağılıyordu. Akın çavuş;</p>
	<p class="block9">“Bir şey var mı komutanım” diye sordu. </p>
	<p class="block">Periskopu ona uzattım, merakla kapıp çevreyi incelemeye koyuldu. Üç dakika sonra da Çakır çavuşa devretti. Tıpkı benim gibi, kayda değer bir şey görememişti. </p>
	<p class="block9">Saat ona kadar öyle bekledik. Siperdeki asker hiç şikâyet etmiyor, sakince yere oturmuş öylece duruyor gibi görünüyordu ama hepsinin dudaklarında dua vardı. Hepimiz on sekiz kişiydik ama on metre ötemizde bir başka takım onun da beş metre yanında daha başka bir takım yer alıyordu. Bu şekilde dışarıdan bomboş görülen tepenin altında, otuz kadar siperin içinde tam dört yüz insan kendilerine verilecek emri bekliyor, hafif bir mırıltıyla okunan dualar, şiddetli çatışma sesleri arasına karışıp gidiyordu. </p>
	<p class="block9">Saat onda yüzbaşının postası nefes nefese bize ulaştı ve hemen yeraltına inmemizi söyledi. Tam bir telsiz sessizliği istendiğinden, eski zamanlarda olduğu gibi posta eri kullanmaya başlamıştık. Yeraltı sığınağı, bizim siperleri hemen gerisinde inşa edilmişti. Yerin altına doğru inen uzun bir koridor vardı. Derinliği on metreyi buluyordu ama çok geniş sayılmazdı. Hatta yukarıdaki siperden bile daha küçüktü. Çünkü amaç düşman bombardımanından korunmaktı ve sağlamlık rahatlığın önüne geçiyordu. Sığınağın birisi öndeki sipere, diğeri arkadaki sipere olmak üzere iki çıkışı vardı. Böylece siperi boşaltıp geri çekilmeniz gerektiğinde yeryüzüne çıkmadan, aşağıdaki bir sonraki sipere geçebilir, yerleştireceğiniz patlayıcılarla sığınağı havaya uçurur, böylece düşmana hiç beklemediği kayıplar verdirebilirdiniz. </p>
	<p class="block9">Sığınağın kapısında bir asker bekliyordu. Bombardıman durur durmaz yukarı fırlıyor, duruma bakıyor eğer mermiler yeniden düşmeye başlarsa kendisini eğimli koridora doğru atıyor ve korunmaya çalışıyordu. Çok tehlikeli bir işti ama yeraltında beklemek de o kadar sıkıcı geliyordu. Dolayısıyla gözcü olmak isteyenler çoğalınca işi sıraya koyuyorduk. Bölgede tank saldırısı beklenmediğinden anti tank siperleri yapılmamıştı. Gerçekte bu siperlerdeki askerler, yoğun bombardıman altında daha bir çeşit ileri gözetleyicilik yapabiliyor, basit bir kablo aracılığı ile yeraltı sığınaklarında bekleyen askerleri harekete geçirebiliyordu. Böylece hiç telsiz kullanmadan da iletişim başarıyla sağlanmış oluyordu. Ama burada böyle bir şey yoktu. Zorunlu olarak gözetleyici koymak durumundaydık. </p>
	<p class="block9">Basık ve dar sığınakta iki saatten fazla durduk. İçerdeki hava kötü şekilde kirlenmişti. Her iki yöndeki kapakları sonuna kadar açmamız bile işe yaramıyordu. Asker dayanamıyor, acıklı gözlerle beni süzüyor, dışarıya çıkmak istediğini her haliyle belli ediyordu. Telsizler kapalı olduğundan yüzbaşı ile iletişim kuramıyordum. Ona bir posta göndermeye karar vermiştim ki, onun postası sığınağın kapısında belirdi;</p>
	<p class="block9">“Durum sakin komutanım, siperlere dönüyorsunuz” dedi. </p>
	<p class="block">Derin bir oh çekerek, düzenli bir şekilde yeniden siperlere çıktık ve hemen periskopumla çevreyi kontrol ettim. Savaşın dumanı kanal bölgesinde çakılıp kalmıştı. Sanırım düşmanı durdurmuştuk. Merak içinde beni bekleyen askerlere döndüm, </p>
	<p class="block9">“Onları durdurmuş olduğumuzu sanıyorum arkadaşlar” dedim. </p>
	<p class="block">Neşe içinde el çırpmaya başladılar hemen onları uyardım. Düşman şu anda her türlü gelişmiş teknolojisiyle bizi gözetliyordu ve en küçük ses yerimizi belli edebilirdi. </p>
	<p class="block9">Akşama kadar siperin içinde bekledik. Güneş batmadan hemen önce yemeklerimizi yemeye başladık. Çünkü az sonra karanlık içinde kalacaktık ve aydınlatma şansımız olmayacaktı. Savaşın gidişi konusunda hiçbir fikrim yoktu. Tek umudum, bize başvurulmamasıydı. Buna göre işler yolunda demekti. Ama saat yedi buçuğa doğru, çatışmaların olduğu kanal bölgesindeki atışlar artık daha geriye düşmeye başlamıştı. Yani biz çekiliyorduk. Ortalık zifiri karanlıktı ve izli mermilerin ışıkları birbirine karışıyordu. Erbil yolu yönünde yoğun bir topçu atışı başlamıştı. Düşman orayı zorluyor olmalıydı. </p>
	<p class="block9">Saat sekizi biraz geçiyordu ki, posta eri yeniden siperde belirdi. Yüzbaşının beni çağırdığını söyledi. O an, ona sarılıp öpebilirdim. Hiç zaman yitirmeksizin yüzbaşının olduğu sipere koşturdum. Bu siper bir çeşit karargâh gibi kullanılıyordu, daha geniş yapılmıştı tıpkı bir odaya benziyordu. Dışarıdan görülme tehlikesi olmadığında küçük bir gaz lambasıyla aydınlatılmıştı. İlk önce ben gelmiştim, hemen ardımdan Alp ve daha sonra da Korkut yetişti. Olup bitenden hiç haberimiz olmamıştı, sabahtan beri birbirimizi bile görmemiştik. Erol yüzbaşı hemen konuya girdi;</p>
	<p class="block9">“Arkadaşlar, savaş isteğimiz gibi gelişiyor. Son iki saat boyunca planlı geri çekilmeyi başlattık. Düşmanı bir çember içine almayı deniyoruz ve şu ana kadar neredeyse bir alay çemberin yarı dairesinin içine girdi. Biraz daha geri çekilip, daha fazla Amerikan askeri çemberin içine girince karşı saldırı başlatacağız.”</p>
	<p class="block">Çok şükür, bu sözleri ömrüm boyunca unutmayacağım. Erol yüzbaşı artık saldırıya geçeceğimizi söylüyordu. Günlerden beri duyduğum en güzel haberdi. Yüzbaşı devam etti;</p>
	<p class="block9">“Haberin tek kötü yanı bizim güney bölgesi yedeği olarak hareketsiz beklemek zorunda oluşumuz”</p>
	<p class="block">Alp hemen itiraz etti;</p>
	<p class="block9">“Ama komutanım, Amerikalılar bizim önümüzden geçip çemberi yarmaya kalkışırlarsa ne olacak?”</p>
	<p class="block">Yüzbaşı başına kaldırdı, Alp’a baktı, gülümsedi;</p>
	<p class="block9">“Çok güzel olacak teğmen, çok güzel olacak.”</p>
	<p class="block">Sonra yere eğildi, elindeki çubukla toprağa cepheyi çizdi ve anlatmaya başladı;</p>
	<p class="block9">“Bak, şurası kanal. Burada bir düşman alayını kuşatmak üzereyiz. Güney kanadından ileri hareketle, ikinci bir alayı daha kuşatmayı umuyoruz. Şimdi, düşmanın gerisi Kerkük. Yani oraya doğru çekilemez. Sadece güneyi zorlayabilir. Bunun için yedek kuvvet getireceklerdir. Biz onları da kuşatmaya alacağız. Yedek birlik yedeklere karşı. Böylece neredeyse üç alayı tuzağa düşürmeyi umuyoruz. Hadi yardıma gelenleri kuşatamadık diyelim ama her durumda en az iki alay avucumuzda kalır.”</p>
	<p class="block">Alp;</p>
	<p class="block9">“İyi de komutanım, tanklara karşı cepheden saldırmak bana biraz şey geliyor” dedi. </p>
	<p class="block9">“Orada hiç tankları yok desem yalan olmaz. Hepsi kuzeyde sıra bekliyor. Şu ana kadar burada en fazla dört tane tank gördüm ki onlar da bizi durduramaz.”</p>
	<p class="block9">Şimdi neden Hasan paşanın güney yönünde çok fazla birlik bulundurduğunu anlamıştık. Bu saldırı, Kerkük ordusunun kuzeye ilerleyişini önleyebilirdi. Çünkü Kerkük Musul yolundan ilerlemeye çalışan Amerikan birlikleri birden arkalarının güvenli olmadığını göreceklerdi. Zorunlu olarak geri dönüp Kerkük çevresini temizlemeleri gerecekti. </p>
	<p class="block9">Birer çay içtik ve kendi aramızda savaşı değerlendirdik. Sonra aceleyle birliklerimizin yanına döndük. Planımız yolunda giderse, Amerikalılar sabaha karşı yedeklerini savaşa sürer biz de çatışmalara katılabilirdik. Gece on ikide askere yemek verilmesini söyledim. Aynı anda kanal bölgesinde öyle bir cayırtı koptu ki gürültüsü Bağdat’tan bile duyulabilirdi. Bizimkiler karşı saldırıyı başlatmışlardı. Asıl gürültü yarın Vaşinton’da kopacaktı. </p>
	<p class="block">5 Mayıs</p>
	<p class="block9">Saat iki buçuk olduğunda artık bizim de hareket geçmemiz gerektiğini düşünüyordum. Oysa bölge bir saat kadar süren çatışmanın ardından durulmuş, neredeyse sessizliğe bürünmüştü. Ne olduğunu anlamıyordum. Saat üç oldu, üç buçuk oldu, dört oldu, hala haber yoktu. Meraktan çatlayacak durumdaydım. Acaba kanal yönündeki kuşatma başarılamamış mıydı? Bizim birlikler ağır kayıplarla karşılaşmış, bir kuşatmaya yapacak durumları kalmamış mıydı? Kafamdan bin bir türlü senaryo gelip geçiyor, sıkıntı içinde kıvranıyordum. Nihayet saat dört buçukta ön siperlere ilerlememiz söylendi. Oradan düşmanı gözetleme olanağımız vardı. Tepedeki dört yüz insan inanılmaz bir hızla ama kesin sessizlik içinde yürümeye başladı. Bölüğün üç takımı yan yana dizilmişti. Benim solumda Alp, onun solunda da Korkut’un takımı vardı. Dışarıya hiçbir ısıl görüntü vermeyen özel yerden kızıl ötesi dürbünümle düşmanı gözetlemeye başladım. Kanal bölgesini göremiyordum ama en azında o yönde müthiş bir koşuşturma vardı. Bulunduğum yerden elli metre ötede, tam önümde Amerikan askerleri siperlere girmişlerdi ve sürekli hareket halindeydiler. Bir ara her türlü güvenlik önlemine boş verip, serbestçe sağda solda dolaşmaya ve hazırlık yapmaya koyuldular ama Kanalın arkasındaki tepelerden açılan keskin nişancı atışları onları yeniden siperlerin dibine yerleştirdi. </p>
	<p class="block9">Ortalık yavaşça aydınlanmaya başlamıştı. Saat dört kırk beşte kamyonlar dolusu asker, kuzey yönünde önümüzden geçmeye başladılar. Bizden biraz uzaklaştıktan sonra durdular ve telaş içinde kamyonlardan indiler, hemen kanala doğru koştular. Ortalık iyice aydınlanmıştı. Tam önümde, yaklaşık beş yüz metre ötede düşman subaylarının toplandığını gördüm. İnanılmaz bir şeydi. Karargâhlarını burnumuzun dibine kuruyorlardı. Askerlere sessiz olmalarını söyledim. En küçük bir kıpırtı, avucumuza kadar gelmiş bu fırsatı kaçırabilirdi. </p>
	<p class="block9">Destek olarak gelen Amerikalı askerler hemen araziye yayıldılar ve ileriye doğru saldırı başlattılar. Uzaktan da olsa onları izleyebiliyordum. Ama görünme tehlikesi nedeniyle rahat değildim. Bir kez daha beklemeye başladık. Artık iyice sıkılmıştık ki yüzbaşının postası gelip bize telsizlerimizi açmamızı ve dinlemede kalmamızı söyledi. Bu hiç yoktan daha iyi idi. Telsizi açtım, hafif bir hışırtıdan başka bir şey yoktu. Beş dakika sonra yüzbaşının sesi duyuldu,</p>
	<p class="block9">“Arkadaşlar, beklemede kalın, kesin sessizlik”</p>
	<p class="block">Çatışmalar şiddetlenmişti. Düşmanın kanala doğru ilerlediğini tahmin ediyordum. Saat dokuz buçukta gökte helikopterler belirdi. Benim asıl korktuğum olay buydu. Gece kuşatmayı tamamlamalı ve işi bitirmeliydik. Şimdi gündüz vakti, hava üstünlüğü tamamen düşmanın elindeyken saldırı düzenlemek intihar etmek gibi bir şey olurdu. Helikopterler bir yerleri yoğun şekilde bombalayıp gittiler. Fırsat kaçmıştı. Aslında o yedek birlikler önümden geçip giderken saldırmalıydım diye düşündüm. Hiç olmazsa çok kötü şekilde hırpalar, kayıp verdirirdik. Şimdi ise yapacak bir şey yok gibi görünüyordu. Üstelik düşman karargâhı tam önümde beş yüz metre ilerimde duruyordu ama arada en azında yirmi tane düşman takımı beni bekliyordu. Bu arada düşman hücumu gelişiyordu. Helikopterler adeta bir saat düzeniyle gelip bombalarını bırakmaya başladılar. Amerikalılar helikopterlerini daha önce böyle kullanmamışlardı. Belki de yeni bir silah deniyorlardı. Bu şekilde bir yarım saat geçti. Her şeyin bitmiş olduğunu hissediyordum. Sıkıntı içinde yere çöktüm. Telsizde hışırtıdan başka bir ses yoktu. Acaba inisiyatif kullanıp mesaj göndersem daha mı iyi olurdu? Tam elimi telsizin mandalına uzatıyordum ki, gözetleme yerindeki Çakır bana seslendi;</p>
	<p class="block9">“Komutanım, şuna bir bakar mısınız?”</p>
	<p class="block">Yerimden kalkıp yanına gittim, o kenara çekildi, dışarı baktım. Aman Allah’ım. Amerikalılar telaş içinde siperlerden dışarı çıkmış, kanal yönünde koşturuyorlardı. Karargâh aracının önünde bekleyen iki zırhlı araç da o yöne doğru hareket ediyordu. Önüm olabildiğine açılmıştı. Gözlerime inanamıyordum. Aynı anda telsizden yüzbaşının sesi duyuldu;</p>
	<p class="block9">“Hedef düşman karargâh aracı. Onu ele geçireceksiniz. Fırlayın, hücum”</p>
	<p class="block">Askerlernemri telsizden duymuştu. Benim bir şey söylememi beklemeden öyle bir fırladılar ki anlatılması mümkün değil. Ben o siperden nasıl çıktım, önümdeki boşluklardan nasıl atladım, nerelerden geçtim, karargâh aracının yanına nasıl geldim, kesinlikle bilmiyorum. Emri aldım harekete geçtim, bir de baktım ki aracın neredeyse önündeyim. Çevredeki Amerikan askerlerinden bazıları bizi durdurmaya yeltendiğini hatırlıyorum. Silahımla onları vurmak istedim ama bizim yeni gelen keskin nişancılar çok uzak mesafeden onları yere serdiler. Diğerleri bir anda kayboldular. </p>
	<p class="block9">Zırhlı aracın bütün kapıları kapatılmıştı. Yavaşça arka kapıya geldim, kapıyı tıklattım, yüksek sesle ve İngilizce olarak;</p>
	<p class="block9">“Beyler, 15 saniye içinde teslim olmazsanız, sizi havaya uçurmak zorunda kalacağım” diye bağırdım. </p>
	<p class="block">En fazla on saniye geçti, kapı tıkırtılarla açıldı. Üç teğmen karşımda duruyordu. Kollarından tutup dışarı çektim, kendim aracın içine girdim, en küçük deliğe kadar her yeri aradım. Aslında bir general ya da en azından bir albay tutuklamayı umuyordum ama üç teğmenden başka bir şey yoktu. Telsizimi açtım;</p>
	<p class="block9">“Ben Erdem yüzbaşım, Üç Amerikalı teğmen esir aldık komutanım, emirlerinizi bekliyorum” dedim. </p>
	</body></html>
