<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_24">23- Götün Tekisin</h1>

    <p class="normal">Kurthan’a teşekkür edip, önümüzdeki günlerde gündüz gözüyle kayığa bakmaya geleceğimizi söyleyerek çıktık kahveden. Necmi de yanımızdaydı; Suadiye istasyonu civarında inmek üzere bizimle gelip gelemeyeceğini sormuştu. Tabii ki demiştik. Elemana kanım ısınmaya başlamıştı, ne yalan söyleyeyim. Zaten dedim ya, yıllardır bizimle çalışır. İşini bilir; yeri geldiğinde çakalın önde gidenidir ama hem sadıktır hem de iyi koku alır.</p>

    <p class="normal">Arabaya biner binmez Tefo, “Necmi,” dedi, “bir şey soracağım.”</p>

    <p class="normal">“Buyur ağabey.”</p>

    <p class="normal">“Polise Kurthan’dan neden bahsetmedin? O zaman yani…”</p>

    <p class="normal">“Anlamadım?” dedi Necmi ya, dikiz aynasından bile kolayca görülebiliyordu anladığı. Benim zehir hafiyem de, maşallah bırak dönmeyi, aynadan bile bakmıyordu Necmi’ye. Canlı canlı mumyalanmış Ramses edasıyla, “Geçen Pazar… Vedat’a ne diye saldırdınız?” dedi.</p>

    <p class="normal">Beriki sıkıntıyla kıpırdandı ama cevap vermedi. Necmi kadar mı bilmiyorum ya, ben de şaşırmıştım elbette. Tefo’yu tanıdığım için ne demek istediğini sormadım elbette. Tefo da, cevap beklemeden devam etti:</p>

    <p class="normal">“Kurthan’ın hikâyesini daha önceden biliyordunuz… Polis, normal olarak, aylar önce kurcalamıştı konuyu… Hem kulağınızın delik olduğunu bildiklerinden hem de ceset sahilde bulunduğu için size de geldiler. Herhalde kayığın bulunduğunu ve geri gelmeyen çift hikâyesini biliyordunuz ve bilginizi kendinize sakladınız, değil mi? Hayır, cevap verme: Çocuğu korumak istediğinize inanmayı tercih ederim.”</p>

    <p class="normal">İyi ama bana saldırdıklarında Yıldız Hanım’ın olayıyla ilgili bir şeyler sorduğumu, o hır gür arasında, aralarında konuyu tek bilen kişi olan Mustafa, bilmediğim bir yöntemle diğerlerine anlatmadıysa tabii, bilmiyorlardı ki diyecektim, demedim. Aynadan Necmi’yi izlemeye devam ettim. Seninki gene bir-iki kıpırdandı, sonra, “Ağabey,” dedi, “Vedat ağabeye Mustafa’yı tartaklıyor diye… Yani o, o an olan bir şeydi. Diğer mesele… Çocuğu polisten uzak tutmak için sahiden çok nedenimiz var–bilmeseniz daha iyi… Ama inanın, başka şeyden değil. Hani, polisten bir şey gizlemek falan değil mesele, onu demek istiyorum.”</p>

    <p class="normal">“Ama sonuçta gizlediniz.”</p>

    <p class="normal">“Eh işte…”</p>

    <p class="normal">“Peki, Vedat sizden olayla ilgili yardım istediğinde–”</p>

    <p class="normal">“O bize iyilik etti… Ayrıca eli de ağır…”</p>

    <p class="normal">“Polisin eli ağır değil mi?”</p>

    <p class="normal">“O başka…”</p>

    <p class="normal">“Vedat sizden yardım isteyince, konuştunuz aranızda… Herhalde anca karar verdiniz yardıma…”</p>

    <p class="normal">Vay üstüne vay diyordum içimden. Hayır, Tefo sallıyordu diyecektim ama Necmi’nin, aynadan görebildiğim kadarıyla renkten renge giren yüzü, benim zehir hafiyenin on ikiyi delik deşik ettiğini, Papik ve elemanlarını yere seren yumruklarımın yanına Tefo’nun tilkioğlutilkiliğinin de eklendiğini gösteriyordu. Necmi iner inmez tüm bu sonuçlara nasıl ulaştığını sormaya karar verdim.</p>

    <p class="normal">“Eh, işte…” diye mırıldandı Necmi. İçimden “Yan bastın güzelim: ‘Emret kendimi yakayım ağabey’lerin sayısı ikiye çıktı,” dedim.</p>

    <p class="normal">Tefo cevap vermedi bu sefer Necmi’ye. Yanımda, gözlerini yoldan ayırmadan oturmaya devam etti.</p>

    <p class="normal">Konu, açıldığı gibi kapanmış görünüyordu. Sonra, sahilyolundan caddeye girip Bostancı karakolunun önünden geçerken, Tefo birden arkaya dönüp Necmi’ye bir yerlerden maymuncuk bulup bulamayacağını sordu. Sorusu bir yana, sanki biraz önce elemanı sıkıştırmamış gibi davranması da şaşırtıcıydı.</p>

    <p class="normal">Necmi, Tefo’nun kafasında düşüncelerin bildik hallerinden daha hızlı yer değiştirip durduklarından habersiz, herhalde deminki konunun kapanmış olduğunu düşünmenin rahatlığıyla öne doğru yaklaşıp “Hayırdır ağabey? Ne iş?” diye sordu. Tefo, “Lazım işte,” diye cevapladı. Dikiz aynasından Necmi’nin sırıttığını gördüm. “Kolay,” dedi ve elini cebine attı. Cebinden herhangi bir şey çıkartmasına yetecek bir süre sonunda da, “Buyurun ağabey, benimkini kullanın…” diye Tefo’ya uzattı. Yan gözle baktım bakmasına ya, hava iyice karardığı için uzattığı şeyin neye benzediğini fazla seçemedim.</p>

    <p class="normal">Necmi, “Yanlış anlamayın,” dedi hemen, “alışkanlıktan taşıyorum yanımda, başka şeyden değil.” Tefo güldü, ben de sağa yanaşırken, “Tabii, tabii,” dedim. Tefo yardımları için teşekkür etti, kısa sürede maymuncuğu geri vereceğini belirtti. Necmi de geri vermesine gerek olmadığını söyledi. Demişti ya, kullandığından değil, alışkanlıktan taşıyormuş yanında.</p>

    <p class="normal">Arabadan inerken Necmi’ye tekrar teşekkür edip, “Olayı biliyorsun artık, kulaklarını açık tut,” dedim. Emrim olurmuş. Vedalaştık, ne tarafa gittiğine bakmadım, arabayı çalıştırdım.</p>

    <p class="normal">Tefo, her zamanki tavrıyla sus pus oturuyor, muhtemelen deminki soru-şovunu ve maymuncuğu ne demeye istediğini sormamı bekliyordu. Soracaktım ama inat edeceğim tuttu, sormadım. Bir süre öyle gittik. Aslında meraktan çatlıyordum tabii; bir yandan Necmi’yle yaptığı alengirli konuşmayı, bir yandan da öğrendiklerimizi, Yıldız Hanım’la sandal kiralayan adamın elinde aletin olmamasının hiç de iyi olmadığını düşünüyor ve maymuncukla nereye gireceğimizi tahmin etmeye çalışıyordum. Semti, Erenköy’ü, Caddebostan’ı, Göztepe ışıkları geçtik; baktım bu hâlâ suskun, “İyi be,” dedim, “nereye gidiyoruz?”</p>

    <p class="normal">“Salı Pazarı’ndan dön,” dedi.</p>

    <p class="normal">Sinirlendim; ne yani? Tamam, çok akıllıdır, kafasında kuyruklarını değdirmeden kırk tilkiyi dolaştırabilir, kabul. Zaten aksini iddia eden yok. Ama artistliğin de tahammül edilecek bir sınırı vardır…</p>

    <p class="normal">Feneryolu’nda müsait bir yer buldum, çektim kenara. “Ulan,” dedim, “ya ne yapıyoruz anlatırsın ya da ben eve dönüyorum.” Güldü bu; gülünce de kan beynime sıçradı; o hırsla bir tane indirsem buna olmaz tabii, ben de indim arabadan, çarptım kapıyı; başladım nereye gittiğimi düşünmeden yürümeye. Artistlikse, al sana artistlik işte!</p>

    <p class="normal">Tabii, sonuçta, hep diyorum ya, her şey bir yana Tefo bir yana. Haliyle, ben de onun gözünde böyleyimdir. Neyse, seninki gerçekten sinirlendiğimi anladı herhalde, o da indi arabadan, peşimden geldi, kolumdan tuttu. Hani, ‘çek elini’ hesabı şöyle bir silkelesem, uçacak zaten ya, yapmadım; onun yerine, kolumu tutunca, yürümeyi kestim. Dönüp de yüzüne bakmadım ama. Bir şey de demedim, dememe gerek kalmadı zaten. Tefo, koluma yapışır yapışmaz, “Tamam be, özür dilerim, öküzlük ettim,” dedi. Tınmadım tabii. “Haydi, gel,” dedi, kıpırdamadım. Kolumu bıraktı, “Özür dilerim dedim ya,” dedi. Uzatmamalıymışım da düşünmeye fazla dalmış da, bilmem ne… “Hem,” dedi, “böyle sokak ortasında kavga eden salak sevgililere benziyoruz. Haydi, bak, arabada anlatacağım kafamdakini, söz.”</p>

    <p class="normal">İyi, dedim; ayrıca, götün teki olduğunu da ekledim.</p>
  </div>

  <div class="calibre1" id="calibre_pb_53"></div>
</body>
</html>
