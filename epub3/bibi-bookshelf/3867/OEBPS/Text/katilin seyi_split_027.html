<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_23">22- Sağdan Soldan Estarabim</h1>

    <p class="normal">Necmi’nin ‘benim şeyi’ bulması haberi üzerine büyüyü, sembolleri falan bırakıp hemen fırladık. Kebapçının servis çocuğunu merdivenlerde karşıladık, lahmacunları alıp rulo yaptık, çorbaları bırakıp ustasına selam yollayarak bunları hesaba yazmasını söyledik ve yolumuza devam ettik.</p>

    <p class="normal">Necmi’nin bizi aradığı yere, yani Küçükyalı tren istasyonunun biraz berisindeki kahveye vardığımızda yağmur dinmişti. Her yağışta olduğu gibi trafik, normal iş dönüşü saatinden daha tıkalıydı ya, nasılsa birkaç gün içinde vatandaş, hangi akla hizmetse her yanı birden kazılmaya başlamış caddelere alıştığı gibi buna da alışacak, birkaç ay içinde, artık bugün, yakın gelecekte çocukların anca kitaplardan ve kutupları konu eden belgesellerden tanıyacağı ya da tam tersi, diğer teori gerçekleşirse hayat boyu görecekleri tek şey olacağı iyice anlaşılan kar yağdığında daha da artacak bu kargaşaya normalmiş gibi bakmaya başlayacaktı.</p>

    <p class="normal">Arabayı kahvenin yanındaki tüpçünün önüne, ‘Beş dakikaya çıkarız; zaten kahvedeyiz, bir ses etsen yeter,’ eşliğinde park edip küçük kahveye daldık. Necmi, iri yarı, temiz yüzlü, asker tıraşlı, gençten biriyle çay ocağının dibindeki masadaydı. Bizi görünce kalktı, elime sarıldı. Tefo’nun arkamdan sırıttığını biliyordum ya, bozuntuya vermedim.</p>

    <p class="normal">Selamlaştıktan sonra Necmi’ye Tefo’yu tanıttım; ortağım ve can dostum olduğunu söyledim. Pek hoşlanmış görünmedi. Yıllardır bu ikisini yan yana gördüğümde gülmem gelir: Tabii şimdi Necmi’nin de üstü başı düzgün; yani, kılığına bakınca değil ama bugün bile bu ikisini yan yana görüp de analık ya da babalık duygusu kabarmayan, ‘amanin, yazık bunlar iyi beslenememiş, kol kanat gereyim bunlara,’ diyesi gelmeyen azdır.</p>

    <p class="normal">Neyse, Necmi, Tefo’dan ilk bakışta hiç haz etmediğini belli edince ben de, “Asayişten Nezih Başkomiser’i tanır mısın sen?” dedim, “emekli şimdi.”</p>

    <p class="normal">Necmi, “Aman ağabey,” dedi heyecanla, “Nezih babayı tanımam mı? Az sopasını yememişimdir ama mübarek adamdır; bir bakıma elinde büyüdük sayılır. Emekli olmasaydı keşke… Hem sever hem döverdi; bizim gibisine lazım cinstendi–şimdikiler öyle değil. Neden sordun?”</p>

    <p class="normal">“Bu,” dedim, “Nezih Başkomiser’in oğludur…” Necmi’nin yüzü aydınlandı sanki: Nezih amcanın hem suçlular hem de onları kovalayanlar arasında çok sevilen, sayılan ve de saire biri olduğunu biliyordum elbette. Açıklamamla Tefo’ya ısınıveren Necmi bizi buyur etti, çay söyledi ve içeri girdiğimizde kendisiyle beraber ayağa kalkıp tüm hoşbeş boyunca yerinde sessice dikilen iri kıyım delikanlıyla, Kurthan’la tanıştırdı.</p>

    <p class="normal">Eleman, Necmi’nin söylediğine göre, Küçükyalı–Maltepe arasındaki kıyı şeridinde, tıpkı kendileri gibi, kendilerininkine benzer bir dalgakıranda, sandal kiralama, tekne muhafaza ve bakımı işindeymiş.</p>

    <p class="normal">Delikanlı, çaylar geldikten sonra anlatmaya başladı. Yaz başlarında, tabii 20 Haziran diye hatırlamıyordu günü ya, öğlen vakti sandal kiralayan iki kişiyi gayet iyi hatırlıyordu. Havalar güzel olduğunda, hafta içinde bile, sefa meraklısı ya da keyfekeder balık tutmaya bir sürü insan geliyordu elbette ama bu ikisini hatırlaması için sebebi çoktu: Birincisi, genelin aksine, o gün kayık kiralayan adam ve kadın orta yaşı geçkin tiplerdi, ikincisi, her ikisi de sandal sefası yapmaya çıkan kimseler gibi değil, sanki öğlen arasında yemeğe çıkmış iki holding çalışanı gibi giyinmişlerdi. Herhangi bir yerden sandala binmek, hele üstün başın dikkat edilmesi gereken durumdaysa, zor iştir. Yardım ister bir kere.</p>

    <p class="normal">Kadına daha çok dikkat etmişti Kurthan; etmişti çünkü kadın, o saatte, hem de öyle bir yerde, epey dikkat çekecek kadar havalı bir tipti. Kurthan’ın, kırk yaş civarı deneyimli kadınların toy delikanlılara akla hayale gelmedik dersler vermesi üzerine düşleri var herhalde, diye düşündüm. Normal bir şey. Gerçi eminim, çocuğa sorsaydık kızarıp bozarır, yok-mok derdi; dedim ya, temiz yüzlü biriydi.</p>

    <p class="normal">Kurthan’ın onları hatırlaması için daha da kuvvetli üçüncü neden ise kiraladıkları sandalı geri getirmemiş olmalarıydı.</p>

    <p class="normal">“Peki,” dedi Tefo, gencin sözünü keserek, “sonra ne oldu? Kayığı buldunuz mu?”</p>

    <p class="normal">“Bulduk ağabey,” dedi Kurthan. Sigarasından bir nefes daha çekti ve devam etti: “İki gün sonra bulduk; daha doğrusu, Enginler bulmuş,” diyerek Necmi’ye baktı. Necmi, “Pendik tayfası,” diye açıkladı. “Evet,” diye devam etti delikanlımız, “işte, Enginler bulmuş kayığı, Bayramoğlu civarında. Tanımışlar tabii, arayıp haber verdiler, biz de gidip aldık.”</p>

    <p class="normal">“Siz?”</p>

    <p class="normal">“Süleyman var, bunun ortağı,” diye gene araya girdi Necmi.</p>

    <p class="normal">“Beraber mi gittiniz kayığı almaya?” dedi Tefo, Necmi’ye bakmadan.</p>

    <p class="normal">“Ben gittim ağabey.”</p>

    <p class="normal">“Biz dedin ama?”</p>

    <p class="normal">“Lafın gelişi…” dedi genç, sıkıntılı bir tavırla.</p>

    <p class="normal">Tefo, çocuğun sıkılmasına da, durduk yerde Necmi’nin çocuk adına açıklamalar yapmasına da aldırmamış gibiydi, devam etti: “Süleyman yok yani. Peki, kayıkta dikkat çeken bir şey var mıydı?”</p>

    <p class="normal">“Ne gibi?”</p>

    <p class="normal">“Kan lekesi mesela,” diye araya girmemle çocuğun rengi değişiverdi. “Aman ağabey,” dedi, “ne kanı?”</p>

    <p class="normal">“İnsan kanı… Bildiğin kan işte,” dedim ben de.</p>

    <p class="normal">Kurthan, “Yok ağabey… Tertemizdi sandal,” dedi hızlı hızlı. Sonra durdu, önce yanında oturan Necmi’ye baktı, sonra gözlerini, sanki belleğini zorlarmış gibi kıstı ve “Ama… Nedir bu hikâye?” diye sordu.</p>

    <p class="normal">Cevap yerine cebimden, şekil ve araştırma ziyaretimde nasıl olduysa akıl edip Vildan’dan aldığım Yıldız Hanım’ın vesikalık resmini çıkardım, önüne koydum. “Bu muydu kadın?” dedim. Kurthan baktı ve tereddüt etmeden, “Buydu,” dedi.</p>

    <p class="normal">“Güzel,” dedi, Tefo, “Peki, kayığı bulanlar? Onlar bir şey demedi mi? Ya da garip bir şey…”</p>

    <p class="normal">“Yok.”</p>

    <p class="normal">“Kayıkta kan lekesi görünce bela kokusu deyip temizlemiş olamazlar mı?”</p>

    <p class="normal">“Yok, ağabey,” dedi gene Kurthan. Öyle bir şey olsa mutlaka söylerlermiş.</p>

    <p class="normal">“Biraz daha anlat,” dedim ben de.</p>

    <p class="normal">“Ne anlatayım ağabey? İşte o gün… Dediğiniz gibi, Haziran ortası falandı galiba, bu kadınla o adam geldi, kayık kiralamak istediklerini söylediler; o kadar. Sonra da kayığı geri getirmediler.”</p>

    <p class="normal">“Parası?” dedim, “Parasını aldıktı”, dedi. Zaten para peşin çalışırlarmış. Adam iki saatlik para ödemiş; saati yirmiden, 40 Yeni Türk Lirası.</p>

    <p class="normal">“Ya kimlik? Benim bildiğim, eskiden sandal kiralayan kimlik bırakırdı.” Hâlâ öyleymiş ama Kurthan, müşterinin tipine, kılığına bakmış, kimlik sormayıvermiş o gün.</p>

    <p class="normal">“E,” dedim, “sandalı geri getirmeyebileceklerini düşünmedin mi?”</p>

    <p class="normal">Kurthan, “Neden düşüneyim be ağabey? Öyle kılıksız tipler değildi; âlem yapıp işi boka sardıracak hayta tipler de değildi… En fazlasından… eee, işte anlarsınız–” deyip Necmi’ye baktı. Necmi hafif bir kafa hareketiyle devam etmesini belirtince, çocuk, “Yani diyeceğim… Affedersiniz, ufaktan iş tutmaya gidiyorlardı herhalde–yani ben öyle düşünmüştüm. Hem zaten geri getirmeseler de dert değil ki… Alt tarafı kıçıkırık bir sandal işte–en değerli şeyi Lamborcini’si.”</p>

    <p class="normal">“Lamborghini?” diye kaşlarımı kaldırdım.</p>

    <p class="normal">“İçten takma motor be ağabey… Lombardini mi nedir ya, ben öyle derim ona. Bildiğin pancar motoru işte.”</p>

    <p class="normal">Kurthan’ın romantik araba hevesinin işine yansıması da, o gün sandal kiralayanların ‘iş tutmaya gidiyor olabileceklerini düşündüğünü’ söylerken hafiften kızarması da, hattâ bizim kuşaktan sonrakilerin bilmediğini sandığım pancar motoru lafını biliyor olması da hoşuma gitmişti. “İçten takmalıları çalıştırmak zordur, kol ister,” dedim.</p>

    <p class="normal">Kafasını salladı, “Adam halletti o işi,” dedi. “Sandalı kendi seçti zaten… ‘motorlusu daha iyi’ dediydi… Çalıştırmayı beceremeseydi yapıverirdim zaten.”</p>

    <p class="normal">“Motorlu sandal…” diye mırıldandı Tefo. “Kim sefa yapmak için motorlu sandal kiralar ki?”</p>

    <p class="normal">“Günübirlik balığa çıkan oluyordur,” dedim. Kurthan da onaylarcasına başını salladı.</p>

    <p class="normal">“Onların balığa çıkmayacağı belliydi herhalde… Şüphelenmedin mi hiç?” diye üsteledi benim kemik torbam.</p>

    <p class="normal">“Yok, ağabey,” dedi Kurthan gene; daha da sıkılmış görünüyordu ya, Tefo’nun hâlâ aldırdığı yoktu. Seriye takmış, sağdan soldan bindirmeye niyetliydi. “Allah Allah,” dedi; “ne demeye motorlu sandal kiraladıklarını düşünmedin yani?”</p>

    <p class="normal">“Valla…” dedi çocuk, “ne bileyim… Dedim ya: Herhalde şey edeceklerdi işte… Öyle düşündüm yani… Bana öyle gelmişti.”</p>

    <p class="normal">Kurthan’ın kızarıp bozarması zoruma gitmişti biraz. Dedim ya, pek temiz yüzlü, pek namuslu görünmüştü gözüme. Tefo, tabii ki yapması gerekeni yapıyordu ama çocuğu zorlamasından hoşlanmamıştım. Tam müdahale edecektim, ettiği eziyete duyduğum hafif kızgınlığın farkında bile olmayan kankam, “Tamam,” diye devam etti, “ondan şüphelenmedin, kabul. Peki ya sandalı geri getirmediklerinde? O zaman, ‘ne oldu bunlar, başlarına bir şey gelmiş olmasın?’ diye de düşünmedin mi hiç?”</p>

    <p class="normal">“Ağabey… Şey…” diye geveledi oğlan. Tefo, dedim ya, otomatiğe bağlamıştı olayı, “Peki, ya polis?” dedi insafsızca gaza basarken.</p>

    <p class="normal">Tefo ‘polis’ der demez, Kurthan oturduğu sandalyede doğruldu; baktım, beti benzi iyice atmış, suratı bembeyaz oluvermişti. Titrek bir sesle, “Ne polisi ağabey?” diyebildi.</p>

    <p class="normal">“Sandal geri gelmeyince, diyorum; ne oldu diye merak edip polise haber vermedin mi? Hani, sandala o derece kıymet vermiyorsun, anladık ama insanlık namına…”</p>

    <p class="normal">“Yok,” dedi Kurthan, sonra Necmi’ye baktı; yardım ister gibiydi.</p>

    <p class="normal">Necmi, çocuğun çağrısına hemen yanıt verdi; “Teefik ağabey,” dedi, “şimdi, bu oğlanın polisle bir takım olayları oldu geçmişte…” Çocuğa baktı, babacan bir tavırla elini Kurthan’ın omzuna koyup devam etti: “Sözüme inanın; bunun polise gitmemek için çok nedeni var. Dürüst çocuktur; bazı şanssızlıkları oldu sadece.”</p>

    <p class="normal">“Kurcalamasak daha iyi, diyorsun,” dedim.</p>

    <p class="normal">“Eh, işte,” dedi Necmi. Ardından, Kurthan hakkındaki sezgimi doğrulayan bir iki şey daha ekledi: Pek efendiymiş, tanıyan herkes severmiş; sözünden şüphelenmemiz gerekmezmiş, falan filan.</p>

    <p class="normal">“Peki, tamam. Öyle olsun. Ya adam? Adamı hatırlıyor musun?” dedi Tefo araya girip. Artık, Necmi’nin sözüne mi güvenmişti yoksa başka bir şey mi fark etmişti bilemiyorum, Kurthan’a yüklenmekten vazgeçmiş gibiydi.</p>

    <p class="normal">“Pek değil,” dedi Kurthan. Necmi, çocuğun ensesine bir şaplak attı, “Direk karıya mı baktın lan?” diye de sırıtarak takıldı. Biraz daha rahatlamış görünen genç, “Yok, ağabey,” diye geveledi ya, Tefo herhalde konu dağılmasın diye bastırdı: “Adamı tarif edebilir misin?”</p>

    <p class="normal">Kurthan biraz düşündü: Tam hatırlayamıyordu ama adamın orta yaşlı, uzun boylu, atletik yapılı olduğundan emindi. Üzerinde kısa kollu beyaz gömlek, galiba lacivert –desenli mi, değil mi, onu hatırlamıyordu– kravat ve altında aynı renk pantolon olduğunu da hatırlıyordu ama yüzünü çıkaramıyordu. “Sıradan biriydi işte,” diye kestirip atmayı denedi, Tefo’dan önce atılıp bastırdım ve gözleri, burnu, ağzı, saç rengi diye seçenekler sundum.</p>

    <p class="normal">“Koyu renkti… Kısa saçlıydı bir de… Benimki gibi değil ama sizinkine benzer–normal kısa. Gözlerini bilemeyeceğim; güneş gözlüğü vardı çünkü. Başka bir şey aklıma gelmiyor,” dedi.</p>

    <p class="normal">“Sesi, duruşu falan?”</p>

    <p class="normal">“Bilmem ki…” dedi önce Kurthan, sonra hatırlamaya çalışıyormuş gibi gözlerini kıstı, “Eee…” dedi, “sesi sanki… Kısık gibiydi… Tam kısık değil de yani…”</p>

    <p class="normal">“Rod Stewart gibi mi?” dedim, sanki herkes Rod Stewart’ın sesini bilirmiş gibi.</p>

    <p class="normal">“Kim?” dedi Kurthan.</p>

    <p class="normal">“Yani sesi… Böyle hışırtılı gibi miydi, onu demek istedim,” diye kıvırdım.</p>

    <p class="normal">“Öyle bir şey işte,” dedi Kurthan. Aklında öyle kalmış. Tam da emin değilmiş ama.</p>

    <p class="normal">“Elinde bir şey var mıydı?” diyerek Türkiye’deki bir cinayet soruşturmasında adının geçtiğinden bihaber romantik İskoç’un alnına mührünü vuruverdi Tefo. Tabii ya! O alet… Ne idüğü belirsiz, hacamat aleti…</p>

    <p class="normal">“Yoktu,” dedi Kurthan.</p>

    <p class="normal">Tefo başka bir şey hatırlayıp hatırlamadığını sordu. Başka bir şey yoktu.</p>

    <p class="normal">Kısa bir sessizlik oldu, bu sefer Kurthan neyi araştırdığımızı sordu. Ben de, “Sen hiç gazete okumaz mısın?” dedim.</p>

    <p class="normal">“Yok, be ağabey,” dedi genç; “arada maç şeyleri için alırım, bir de bülten ayağına… O da kırk yılda bir.”</p>
  </div>

  <div class="calibre1" id="calibre_pb_51"></div>
</body>
</html>
