<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">Dava çözüldükten epey sonra, cinayet biriminin hazırladığı profili de okumuş, bazı şeyleri nasıl tutturduğumuzu görüp sevinmiştik ya, resmi profilin de bizimkinin de nerelerde falso verdiğini ve onlara bel bağlayarak hem cinayet birimi dedektiflerinin hem de bizim yaptığımızın elemanın etrafında dolanmaktan öteye gitmediğini görmüştük. Katilin zekâsına hayran kalmasak bile planını takdir etmemenin anlamı yoktu açıkçası.</p>

    <p class="normal">Profilciğimizi bitirdikten sonra elimizdeki şüpheli olabilecekler listesiyle eşleştirmeye çabaladık. İşin acısı, şüpheli diyebileceğimiz pek kimsenin olmamasıydı tabii.</p>

    <p class="normal">Malûm, iyi cinayet romanlarında katil mutlaka başlarda ortaya çıkar ama şüphe çekmez; katilin en sonda ortaya çıkması ve kitap boyunca adı hiç geçmeyen biri olması okura saygısızlıktır. Hoş, bizim davada da, bu şablona tam uymamakla beraber ki hayatın kurgu şablonlarına uymasını beklemek de, takdir edersiniz, safdilliktir, eleman görünmüştü ama o anda tabii bunu bilmiyorduk ve Öznur Hanım’ı bulduğumuzda uyuduğunu söyleyen ama bunu kanıtlama şansı olmayan üç kişi dışında, ‘Şu da olabilir,’ diyebileceğimiz kimse yoktu ortalıkta. Onları deneyelim dedik.</p>

    <p class="normal">Not defterimdeki bilgilere ve konuşmalarımdan aldığım izlenimlere göre ortaya şöyle bir şey çıktı: birinci elemanın, hani üniversite hocası olanın profilciğimize uyan yönleri, iyi eğitim almış, orta sınıf mensubu ve kırk-kırk beş yaşlarında olmasıydı. Uzun boyluydu gerçi ama gerek duruşu gerek kalın camlı gözlük ve giyimiyle –ki gördüğüm hali, ev haliydi ama insanların evde giydikleri kıyafet de dışarıda giyebileceği hakkında fikir verir diye düşünüyor, adamı papyonlu ve yelekli haliyle ders verirken hayal ediyordum– pek de kadınların dönüp bakacağı tipte biri gibi durmuyordu ve eğer gayet neşeli, havalı bir kadın olan Yıldız Hanım’ın sevgilisi bilgisinden yola çıkacaksak, kadının aile hayatından anladığımız kadarıyla aşka susamış olduğunu ve bu yönde kendine istediğini sunabilecek herkesle bir şeyler yapabileceğini öne sürebilsek de, diğer verilere, yani kadının sosyal statüsü, geçmişi vesaireye dayanarak aradığımız herifin o olamayacağını düşünüyordum kendi adıma.</p>

    <p class="normal">İkinci eleman, hani borsada oynuyordur diye kafadan salladığım tip, işsiz bir mirasyediydi. Evine girmemiştim ama omzunun üzerinden şöyle bir göz atmış ve salonundaki plazma televizyonu görebilmiştim. Üstü başı da düzgündü. İyi eğitim alıp almadığını bilmiyordum gerçi ama eğer sokağa park etmiş arabalar arasında ‘buradayım’ gibisinden kendini gösteren BMW ona aitse şaşmazdım. Yıldız Hanım’dan genç olmasının bir şey ifade etmemesi bir yana, görünüş bakımından kadının ilgi duyabileceği bir tip olduğu söylenebilirdi. Cinsel problemi var mıydı, bilemezdim elbette. Yalnız, eleman uzun boylu değildi pek, onu söylemeliyim. Konuşması da pek dikkat çekici değildi… ha, kadınlarla nasıl konuşuyordu onu da bilemezdim tabii ama açıkçası herifin tipinde ‘ben çok zekiyim, size kırk takla attırırım farkına varmazsınız’ havası yoktu bana göre. Politik açıdan da profilimize uymayacağı kesindi: Parayla oynama işindeki birinin herhangi bir ideolojiye bağlanamayacağını düşünüyorduk. Belki işi icabı olabilirdi ama onu da es geçmeyi tercih ettik.</p>

    <p class="normal">Üçüncü elemanın profile uyan tarafı ressam ve neredeyse benim boyumda olmasıydı. Ressamlığının diplomalı mı alaylı mı olduğunu bilmiyordum ama eğitim görmüş olması muhtemeldi. İkinci şüpheli –ki aslında şüpheli demek de doğru değil; şüphelimsi gibi bir laf uydurmak gerek– gibi, o da kiracıydı. Çok meşhur ve dahi mahi değilse ki resim çevresiyle ilgim yoksa da meşhur birkaç ressam adı sayabilirdim, ayrıca otuzlarındaydı eleman, bu yaşta resimden büyük para kazanamaması gerekirdi diye düşünerek Bağdat Caddesi’ne yakın bir evin kirasını karşılamasından şüphelenmiştim. Sormuştum da: İlker Bey, Caddebostan’daki bir resim kursunda ders veriyormuş. Bunun da aşırı milliyetçilik gibi bir dertten mustarip olmadığını düşünüyordum; Tefo da fikrime katıldığını söyledi zaten. Yıldız Hanım’ın sanatçı tayfasına ilgi duyup duymadığını bilemezdik ya, elemanın tipi de fena sayılmazdı.</p>

    <p class="normal">Zekâ meselesi üçüne de uyabilirdi. Öte yandan, Kurthan’ın ifadesine göre elemanımız kısık sesli olmalıydı ki bu, elimizdeki üç kişiye de uymuyordu.</p>

    <p class="normal">Profilciğimiz bir yanda, öğrendiğimiz bir sürü dehşetengiz şey diğer yanda kafamda birbirini iteklerken, sabah erkenden dördüncü kurbanın çalıştığı ajansa gitmek üzere yattım.</p>
  </div>

  <div class="calibre1" id="calibre_pb_93"></div>
</body>
</html>
