<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_4">3- Üçüncü Kurban</h1>

    <p class="normal">“Eskidi gerçi ama gene de iyi film be; hem sinemada seyretmesi başka oluyor.” dedi Tefo, sezon öncesini, meraklısına suç filmleri toplu gösterisi yaparak doldurmaya niyetli sinemanın gece yarısı gösteriminden çıkar çıkmaz. “Tabii oğlum. Aslında bu herifler gibi giyinsek mi? Çok afili olur namussuzum.” diye konuya daldım. Tefo da cevaben, “Evet ya; şöyle siyah gözlük, siyah takım falan–iki de tabanca bulup yan tuttuk mu var ya, alayını yakarız suçluların,” dedi ve aynı anda iç çektik.</p>

    <p class="normal">Yakacaktık suçluları da, bulamıyorduk bir türlü kendilerini. Büronun açılmasının üzerinden üç ay geçmişti. Bütün bir yaz boyu, hepsi de çeşitli vasıtalarla Nezih amcaya ulaşan dört kıskanç eşe, eşlerinin canına okuyacak malzemeyi bulmuştuk topu topu. Sanki memlekette yapılan tek dedektiflik iş buydu. Ha, para getiriyordu; hem de gelen hiç fena değildi, Allah’a şükür, o ayrı. Nankörlük edecek değilim ama sonuçta, onca hevesimize rağmen zamanımızın çoğu, büroda gazete okumak, bilgisayar başında oyun oynamak ve internette abuk subuk şeyler yapmakla, yani pineklemekle geçiyordu. Kısacası, ne kapıyı çalan vardı ne de gazetelere verdiğimiz ilanları görüp bizi arayan.</p>

    <p class="normal">Mevsimlerin hâlâ mevsime benzediği zamanların sonlarıydı: 2005’in Ağustosu veda etmek üzereydi ve hava, ‘ince de olsa bir ceket giyseydik keşke’ denecek kadar serindi. Film hakkında gevezelikten sonra, o yaz bir türlü yapamadığımız tatil ve sinema için evden çıktığımızda ne demeye arabayı almadığımız hakkında konuşa konuşa Altıyol’a indik. Dolmuş molmuş derken sahilyolunda, Şaşkınbakkal girişinde indik. Her zamanki şey işte; yukarı, caddeye yürümeye koyulduk. Cadde o saatte bile hâlâ cıvıl cıvıldı; tatilden dönenler, tatile gitmeyenler, caddeden başka mekân bilmeyenler, caddenin yerlileri, caddenin şıngırtılı yaşamına heveslenmiş başka yerin yerlileri, vesaire.</p>

    <p class="normal">Caddeyi enlemesine kesip o günün Marks and Spencer’ı, eskinin Atlantik sinemasının önünden geçerken klasik ‘ne günlerdi onlar’ konusuna daldık. Ters üçgen Kartal Tibet’te vücut bulmuş Tarkan’ın, saçlarını göğüs uçlarına yapıştırarak o devrin meşhur sansür makasından sıyıran büyücü Goşa’ya el-ense çektiği sahneleri, ‘Tek kollu kahraman: Wang-yu’ serisini, o zamanlarda bize hiç de öyle gelmese de aslında epey matrak olan yerli seks filmlerini, Gece Kartalı Teks filminde yaşadığımız hayalkırıklığını falan konuştuk. (Filmde Teks bıyıklıydı; olacak iş değil! Gerçi sonradan düşündüm de herhalde o uyduruk kovboy filminin çizgi roman kahramanı Teks’le, İtalyan menşeli olması dışında ilgisi yoktu; muhtemelen filmi vizyona sokan şirket ilgi çekmek için kafasına göre isim uydurmuştu ki ithal popüler kültür tarihimizde bunun örneği boldur.)</p>

    <p class="normal">Böyle, vıdı vıdı ederek yürürken işte, canım çekti, bir sigara çıkardım. Son sigaramdı. Genelde boş sigara, gofret paketi gibi şeyleri, çöp kutusuna atmaya dikkat ederim. Çevremde çöp kutusu yoksa cebime tıkar, sonra da unuturum bunları. O yüzden montlarımın cepleri hep çöplük gibidir. Ama bu sefer, artık nasıl olduysa, sigaramı yakmak için Tefo’dan çakmağı istemeden önce, boşalan sigara paketimi buruşturup sol taraftaki apartmanlardan birinin bahçesine sallayıverdim. Mandalık tabii. Dediğim gibi, yaptığım bir şey değildir ya, eh, işte, o an, öyle yapacağım tutmuştu.</p>

    <p class="normal">Tefo kızdı elbette. Ayıymışım da, bilmem neymişim… Tutturdu, ‘Bak na şurada, sokağın başında çöp tenekesi var; git, bahçeden al paketini, oraya at’ diye. Baktım uzatacak, “İyi, aman,” dedim; zaten yaptığımdan utanmıştım.</p>

    <p class="normal">Söylenmeye devam eden Tefo’yu kaldırımda bırakıp, yakmadığım sigaramı kulağımın arkasına sıkıştırarak öfleye püfleye, muhtemelen altmışlı yılların sonlarından kalma, beş katlı, geniş cepheli ve geniş pencereli apartmanın alçak bahçe duvarının ortasında görünen tek giriş olan demir parmaklıklı alçak kapıyı itip girdim bahçeye. Bir yandan da gece yarısını geçen bir saatte bahçeye girdiğimi görüp de haliyle hırsız, uğursuz falan sanan olur mu diye binaya bakıyordum. Şansıma, binanın üst katlarında tek tük ışık vardı ama bahçe katı ve ilk iki kat karanlıktı. Apartmanın giriş kapısında olması gereken ışık da yoktu. Üstüne üstlük, sokak lambasının ışığı da epey cılızdı; tüm bunlar, kim bilir, belki paketi bulamayıp Tefo’dan ve uygarlık bilincimden daha fazla azar işiteyim diye, belki de sırf birkaç adım sonra oluşacak ortamın esrarengizliğine katkı babında öyleydi.</p>

    <p class="normal">Kimseye görünmediğimi düşünerek biraz rahatlamış, gözlerim ışık azlığına daha bir alışmış, o karanlıkta paketi kaldırımdan bahçeye sallayış açımı hesaplamaya çalışarak bakınırken az ileride, düzgün kesilmiş çimlere ve askeri nizamı andırır şekilde belli aralıklarla dikilmiş güllere uymayan bir tümsek fark ettim. Aldırmadım; topraktır, tesisat için kazmışlardır, bilmem nedir dedim–hattâ demedim bile; sadece gördüm ve aldırmadım.</p>

    <p class="normal">Aldırmamam bir şey ifade etmiyordu çünkü alçak bahçe duvarının öte yanında dikilen kankam, salak salak bakınmamı sonlandırmak için fısıldayarak şu tarafa bakmamı ve daha fazla sallanmamamı söylüyordu. Şu taraf ise, tahmin edeceğiniz üzere, varlığına aldırmadığım tümseğin olduğu taraftı. İlerledim. Tümseğin yanına geldiğimde, artık eşeklik mi dersiniz bilmem, toprak olduğuna kanaat getirdiğim tümseği, delikanlı zamanlarımda mahallede bir duvar üzerine oturup pineklerken, ‘Ağabey, top!’ diye seslenen veletleri uyuz etmek için önüme düşen toplarına yaptığım gibi sıkı bir tekmelemek geldi içimden. Sonra, sonra dediğim, bir saniye sonra falan, tümseği tekmelemenin beni asıl amacımdan uzaklaştıracağını, üstüne bir de dışarıda fısıldayarak vıdı vıdı etmekten vazgeçmeyen kızgınıma daha fazla laf ettireceğini düşünerek bari bir dürtüklemeye karar verdim.</p>

    <p class="normal">Dürtüklememle beraber tümsek, ayakucuma kendinin topraktan mamul olmadığını belirtecek denli güçlü bir geri tepme sundu. Malûm, onca filmle, macerayla, bilmem neyle dolu ya kafa, bir şekilde, dürtüklediğimin tekinsiz bir şey olduğu hissine kapıldım. Buruşturup attığım paketi unutup eğildim, artık ne cesaretse benimki, elimi uzatıp tümseğe dokundum.</p>

    <p class="normal">Tefo dışarıdan “Ne oluyor lan? Ne oyalanıyorsun?” diye, fısıldayarak nasıl bağırılırsa öyle bağırırken kalktım, gelmesini söyledim. “Ne var?” dedi, ‘Gel oğlum,’ dedim. Bir merakla alelacele alçak bahçe kapısını iterek girdi, yanıma geldi. “Çakmağını yak,” dedim. Yaktı.</p>

    <p class="normal">Deneyimli polisleri ya da işleri nedeniyle ceset görmeye alışık olanları pek etkilemeyeceği kesin ama ne kadar kanlı film seyretmiş, vahşet dolu kitap okumuş olursanız olun, ömür boyu kanunsuz ıvır zıvıra bulaşıp bolca cesetle karşılaşmamışsanız (kanunsuz olması gerekmiyor; doktor, polis, ölü yıkayıcı, morg görevlisi ya da evlerden uzak, hani felaketzede falan da kabulümdür) çakmağın titrek ışığında o an gördüğümüzü görseydiniz sizin de altınıza yapasınız gelirdi, eminim.</p>

    <p class="normal">Kendi adıma, o güne dek filmler ya da gazete ve televizyondaki haberler dışında gördüğüm tek gerçek ölü, rahmetli dedemdi ki o da çok şükür, uykusunda, yaşlılıktan gitmişti. O zaman on altı yaşındaydım: Defin işlemleri için almaya gelmelerinden önce dedemi yatağında o halde gördüğümde çok tuhaf gelmişti. Uyuyor gibiydi ya da ona benzer bir şey, ne bileyim… Tabii, sonradan, yani bahsettiğim geceden bu yana geçen on yıl içinde epey ölü ya da ölmek üzere insan gördüm. Görülecek şey değil elbette, keşke mümkün olsa da kimse böyle bir şey görmese.</p>

    <p class="normal">Efendim, çakmak ışığında yarım yamalak görünen fena manzaranın ana unsuru bir kadındı. Saçı başı dağılmıştı ve üzerinde, göğüslerinin altına kadar sıyrılmış bir gömlek vardı. Kadının belden aşağısı ise çıplaktı. Çakmağın titrek ışığında, kasıklarında bir takım lekeler görür gibi oldum.</p>

    <p class="normal">Mandayız ya, nedir demeden uzandım, lekelere dokundum. Hafifçe yapışkan olduğu hissini veren bir sıvıya bulanan parmaklarımı geri çekip Tefo’nun zipposuna doğru kaldırdım.</p>

    <p class="normal">Tefo, önce kanlı parmaklarıma, sonra da suratıma baktı ve ben heyecandan, şimdi ne yapacağımız konusunda tamamıyla boş bakarken, cep telefonunu çıkarıp babasını aradı. Nezih amca, benim de duyabileceğim kadar yüksek bir sesle, “Hemen Hızır Acil’i arayın ve kesinlikle hiçbir şeyi ellemeyin–kesinlikle! Bir yere de kıpırdamayın, hemen oraya geliyorum,” dedi.</p>

    <p class="normal">Kapattıktan sonra Tefo, Nezih amcaya polisi de aramasını söylemeyi unuttuğu için küfretti. Sonra da ‘Nasılsa emekli komiser adam, işini bilir herhalde,’ dedik. Şuydu buydu dememize kalmadı zaten.</p>

    <p class="normal">Hani ‘Olur böyle vakalar, Türk Polisi yakalar’ diye alay içerikli bir lakırdı vardır ya; ben şu geçen on sene içinde anladım ki her meslek grubunda olduğu gibi bizim poliste de hem işin kralı var hem de andavallının önde gideni. Ha, ‘Kırk beşine dek anlamadın da, anca mı anladın bre öküz paşa?’ derseniz, demek istediğim, bunu bizzat tecrübe ederek anladığımdır. Diyeceğim, memleket havasından mıdır artık bilmem ya, çoğumuz biraz ağır kanlıyızdır ve elbette polis de öyledir fakat bazı zamanda, hele şöyle ağız tadıyla öğrenci, memur falan dövmeleri söz konusu olduğunda, adamların hızına şaşar kalırsın. Bizim olayda da böyle oldu işte. Nezih amcayla konuşmamızın üzerinden beş dakika bile geçmeden bir minibüs dolusu polis, yanlarında Nezih amcayla beraber, resmi deyişle ‘Olay mahalline intikal ettiler.’</p>

    <p class="normal">Meğer biz aradığımızda, Nezih amca karakoldaymış; artık yetmişi devirdiğinden pek yapamıyor bildiğim ama o zamanlar, ara sıra, ‘Uyku tutmadı’ diyerek evden çıkar, saatin kaç olduğuna bakmadan, kentteki asayiş sorunlarının iyice artması yüzünden tekrar açılan eski mahalle karakollarından bizim mahallenin payına düşene çay içmeye gider, ‘Yahu, yaşlı başlı adam; gecenin bir vakti,’ gibisinden söylenene de ‘Havayı kokluyorum, anlamazsınız siz,’ derdi. Sözün özü, Nezih amca, polis doğup, Allah gecinden versin, polis ölecek adamlardandır.</p>

    <p class="normal">İstenilen yere istenilen saatte gelememesi nedeniyle, İstanbul’un şartları gözetilmeksizin, tabii çokça da can acısından, sık sık eleştirilen acil servis ambulansı ile Kadıköy merkeze bağlı olay mahalli inceleme ekibi ise Nezih amcayla beraber gelen mahalle karakolunun polislerinden beş-altı dakika sonra arka arkaya sokağa girdiğinde etraftaki tüm apartmanlarda ışıklar yanmıştı ve meraklıların kimi camlarda, kimisi pijamayla sokakta, hırgüre katkıda bulunuyordu. Malûm, meraklıyızdır; yolda bir kaza olsa, trafiğin aksamasına aldırmadan durup izleriz ya, o hesap, polis otosunun sirenini duyan ya da mavi kırmızı yanardönerin ışığı penceresinden giren hemen herkes toplanmıştı. Tabii, kadıncağızı bulduğumuz bahçenin çevresi, olay yeri ekiplerinin en büyük dertlerinden, pek çok suçun cezasız kalmasında ve polisin şanının lekelenmesinde başrol oynayan unsurlardan biri olan ‘aymazca delilleri yok etme’ meselesine meydan vermemek için güvenlik şeridiyle çabucak koruma altına alınmıştı.</p>

    <p class="normal">Olay mahalli araştırmaları kapsamında, cesedi bulduğumuz apartmanın sakinleri dâhil, merakla dışarı çıkan ya da penceresinden sarkan herkesle beraber, doğrudan tanık ve belki de şüpheli olduğumuzdan, bizi de oracıkta ayaküstü sorguladılar tabii. Elime bulaşan kanı sordular. Ne işimiz vardı orada, başka kimseyi görmüş müydük, dikkatimizi çeken bir şey olmuş muydu gibi şeyler.</p>

    <p class="normal">Nezih amcanın varlığının faydasını anlatmak gereksiz. Zaten yeniden açıldıktan sonra eski memurlarından bazılarının tekrar görev yapmaya başladığı mahalle karakolundakilerin çoğu Tefo’yu, hattâ beni bile tanırlardı. Öyle olmayaydı ya da gelenler bizi hiç tanımayan tipler olaydı, içeri yaka paça tıkar, konu hakkında söylediklerimizden fazlasını bilmediğimize inana kadar da ıslatırlardı, orası kesin. Tabii, inanıp inanmayacaklarını da bilemem; inanmayabilirlerdi. Hattâ suçlu olduğumuza karar verip, falan filan işte… Yaşanmamış ve duyulmamış şeyler değil, saklamanın anlamı yok.</p>

    <p class="normal">Olay yeri inceleme amirini, ters bakışlarına ve asayişe bağlı cinayet biriminden gelecek dedektifleri değilse bile, en azından savcıyı beklemek gerektiği üzerine itirazlarına aldırmadan sinirli bir tavırla kenara itip sorgumuzu yapan bizzat Başkomiser Emin Aziz’di. Emin Bey’i ben pek tanımıyordum; tek bildiğim, zamanında asayişte Nezih amcanın ekibinde görev aldığı ve mahalle karakolu yeniden açıldığında karakolun başına getirildiğiydi. Tefo sonradan, ‘Soyadı da isim olanlara uyuzum.’ demişti. Ne var ki bunda? Tefo böyledir işte; olur olmaz şeylere takılır hep.</p>

    <p class="normal">Neyse, sonradan anladık ki gecenin bir vakti Emin Başkomiser’in bizzat (‘Bizzat’ın üzerinde ısrar etmemin sebebi Nezih amcanın Başkomiseri tanıştırırken bize, ‘Bakın çocuklar, ifadenizi bizzat Başkomiser Emin Bey alacak, ona göre, düşünmeden konuşmayın.’ derken bizzat kelimesi üzerine uyguladığı sözel basınçtır; bu arada arka arkaya birkaç tane bizzat yazınca kelime yabancı bir dile aitmiş gibi gelmeye başladı…) olay mahalline gelmesi, ısrarla ‘iyi düşünün,’ demesi ve son derece sıkıntılı görünmesinin sebebi, bulduğumuz kadının, son üç ay içinde aynı şekilde bulunan üçüncü kurban olmasıymış. Önceki iki cinayet de hem gazetelerde çıkmışmış, hem de televizyonlarda epey konu edilmişmiş ama ne ben ne de Tefo o zamanlar spor sayfaları dışında gazete okurduk. Televizyondaki haber bültenleri neredeyse tümüyle magazin ve reklam kuşağı karışımı bir şeye dönüştüğünden, aptal kutusunu da sadece film ve maçlar için izlerdik. İşbilmezlik işte. Tabii o zamanlar öyleydi, şimdi sabahları ilk yaptığım işlerden biri gazetelerin üçüncü sayfalarına ve internetteki ilgili sitelere bakmak; ofiste haber kanalları sürekli açıktır, vesaire.</p>

    <p class="normal">Ayaküstü sorgu bitmişti, Nezih amcayla Başkomiser Emin Bey, bizden birkaç adım ötede aralarında konuşurken Tefo fısıldadı: “Cinayet, hem de seri katil oğlum! Çözmez miyiz bunu biz be!”</p>

    <p class="normal">Çözerdik tabii, çözdük de.</p>
  </div>

  <div class="calibre1" id="calibre_pb_11"></div>
</body>
</html>
