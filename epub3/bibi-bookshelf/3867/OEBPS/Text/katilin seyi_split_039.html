<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_35">34- Sayılar ve Harfler</h1>

    <p class="normal">“Vay adi!” dedi Tefo yattığı yerden. Pişmiş kelle gibi sırıtıyordum. Nereden aklıma gelmişmiş de bilmem ne… Sanki tek beyin sahibi kendisi.</p>

    <p class="normal">“Geliverdi işte,” dedim, “ilham perisi hesabı.”</p>

    <p class="normal">“Valla perine selam söyle benden–iyi iş,” diye devam etti kankam elindeki kağıda bakarak.</p>

    <p class="normal">Kağıtta, gece iki buçuktan beşe dek yaptığım araştırmanın sonucu vardı. Aslında dedim ya, internet bağlantısının o zamanki hızıyla şimdikini karşılaştırmamak lazım; bugünkü şartlarda, yaptığım müthiş araştırma taş çatlasa üç dakika sürer... Hattâ o kadar bile sürmez. Zaten mesele, araştırmadan ziyade, araştırmaya yol açan fikirdi.</p>

    <p class="normal">Neyse, sabah ilk iş Duran ağabeyi arayıp, ‘Oğlum siz bela mı arıyorsunuz?’larını ‘Arslansın, kaplansın, canım ağabeyim,’lerle kibarca bertaraf ettikten sonra araştırmamı tamamlayan bilgileri edinmiş, hepsini bir kağıda yazmış ve Tefo’nun kapısına dayanıvermiştim.</p>

    <p class="normal">Kağıtta topu topu dört satır vardı ve o dört satırda şunlar yazıyordu:</p>

    <p class="normal">Yıldız Kuskun – 20 Haziran – Dolunay – Çırılçıplak</p>

    <p class="normal">Nilgün Dereli – 7 Temmuz – Yeniay – Giyinik</p>

    <p class="normal">Öznur Karaçay – 26 Ağustos – Son Dördün – Belden aşağısı çıplak</p>

    <p class="normal">Zuhal Engücük – 9 Eylül – İlk Dördün – Belden yukarısı çıplak</p>

    <p class="normal">Tefo dudaklarını büzmüş, kâğıda bakıp kafa sallıyor, inanamıyormuş gibi görünüyordu. Klasik ‘düşünen ve ha yumurtladı ha yumurtlayacak adam’ pozunu uzatmasına izin vermedim bu sefer. Tefo kâğıda bakarken, birinci cinayetin aslında tam dolunayda değil, ertesi gün işlendiğini, katilin, dolunayın olduğu 19 Haziran günü pazara denk geldiği için kadını yalnız yakalayamayacağını hesaplayarak işini pazartesine bıraktığını düşündüğümü söyledim ve sonra, “E,” dedim her zamanki gibi, “ne diyorsun?”</p>

    <p class="normal">“Valla enteresan diyorum. Haklı olabilirsin. Buldukların doğruysa…”</p>

    <p class="normal">“Bir dahaki cinayet diyeceksen, ona da baktım: 17 Eylül’de olmalıydı. O da cuma idi–geçti yani.”</p>

    <p class="normal">“Hım. Tabii dolunayda olacağını varsayarsak öyle.”</p>

    <p class="normal">“Başka bir düzeni mi var diyorsun?”</p>

    <p class="normal">“Bilmem ki… Bir sonraki dolunay ne zamanmış?”</p>

    <p class="normal">“16 Ekim.”</p>

    <p class="normal">“Hım. Bunu doğru kabul etsek bile yapacak fazla bir şey yok gibi…”</p>

    <p class="normal">“Valla öyle. Mahalle mahalle dolaşıp kırk iki yaşındaki sarışın kadınları uyaramayız ya.”</p>

    <p class="normal">“Öf… Gene de ilginç bir durum–Vedat be; şu masada bir ajanda olacak.”</p>

    <p class="normal">Baktım, evet, büyük bankalardan birine ait havalı ajandalardan biri duruyordu masasında. “Ne bu?” dedim, “benden gizli hesabın mı var? Yüklü bir şey olmalı ki sana ajanda yollamışlar.”</p>

    <p class="normal">“Yok be, ağabeyim bıraktı geçende… Neyse, versene onu,” dedi. Uzanıp aldım, verdim.</p>

    <p class="normal">Tefo, bir iki sayfa karıştırdıktan sonra “Bak,” dedi.</p>

    <p class="normal">Baktım, karşılıklı iki sayfa dolusu hesaplar, rakamlar, harfler ve isimler. “Ben de,” dedi, “bir şey bulamayınca, hani katil… Yani, seri katillerin kimi ardında bilerek iz bırakır ya da belli bir planı izler, falan filan diye düşünmeye başlamıştım. Görüyor musun? İsimleri yazdım, tarihleri yazdım. Kurbanlar hakkında aklıma gelen şeyleri yazdım ve kâğıt üzerinde senin bulduğuna benzer bir şey bulmaya çalıştım. Nümeroloji, bilmem ne vardır ya, o hesap. Sonra cinayet tarihleri arasında kaç gün var diye baktım–hani bir bağlantı varsa, bir sonraki cinayet ne zaman olabilir, falan filan gibisinden. Hiçbirinden bir şey çıkmadı tabii…”</p>

    <p class="normal">Eh, ne yapalım, alışmıştım artık; o zaten ben giderken geliyor, düşünüyordu böyle şeyleri… Düşünüyordu da, kısmetten midir nedir, bulan ben olmuştum bu sefer. Ajandayı aldım, baktım: Harf kombinasyonları, tarihlerden yapılan işlemler, burç işaretleri falan filan. Eh, boş durmuyordu adam; takdir edilecek bir şey.</p>

    <p class="normal">“E?” dedim gene, “ne yapalım şimdi?”</p>

    <p class="normal">“Bence,” dedi dostum, “Yarın Zuhal Hanım’ın iş yerine gitmeden önce, Emin Bey’e bir özür ziyareti yapmalısın. Hediye olarak bu bilgiyi götür ve Erhan meselesinin ne olduğunu sor.”</p>
  </div>

  <div class="calibre1" id="calibre_pb_75"></div>
</body>
</html>
