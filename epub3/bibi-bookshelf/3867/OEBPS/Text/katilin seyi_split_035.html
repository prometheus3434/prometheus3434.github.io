<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_31">30- Falco</h1>

    <p class="normal">Bilmediği konuda yargı sahibi olup bilenin dediğine aldırmayan çok insan tanırım: Mesela, Taner vardır bizim mahalleden. İyidir, hoştur; severim keratayı. Lakin böyle bir huyu vardır: Bir şeyi nasıl görmek istiyorsa öyle görür, kafasında planlar yapar, falan filan. Sonra gün gelir, o şeyin hiç de sandığı gibi olmadığını görür, başlar dırlanmaya. Misal, bu, askere gidiyordu, 2004 falandı galiba –yüksek lisanstı, doktoraydı derken epey geciktirmiş, arada evlenip çocuk bile yapmıştı– anlatıyoruz, ‘Böyle yap, şöyle yapma; bak böyle derler,’ diye. Sanki boşa konuşuyoruz. Eşiyle kızını alıp yemin töreninde ziyarete gittik bunu, Balıkesir Ordonat okuluna: Bir başladı anlatmaya; yok evliyken askerlik çok zormuş da, ilk günler tuvalete bile gidememiş de… E, ulan, biz bunların böyle olacağını sana söylemedik mi? ‘Ne zaman’ demez mi! Böyle tonla dalgası vardır. Hoş, kabahat bizdedir; ne uğraşırsın, değil mi?</p>

    <p class="normal">Şimdi efendim, Tefo hazretleri Erhan meselesine takmıştı ya, mahallelisi Cengiz Bey’le görüşmemizden sonra, giysiyi, söz verdiğimiz gibi götürüp polise teslim etmeyi erteleyip eve döndük ve güzel bir yemek yedikten sonra oturduk benim bilgisayarın başına.</p>

    <p class="normal">“Erhan’ı götüren devlet değilse önce bunu kanıtlamalıyız,” diyordu Tefo. “Hacı,” diyordum ben de, “kanıtlasak ne olacak? Bunun cinayetlerle ne ilgisi olabilir?” “Seziyorum,” diyordu bu. “İyi ya, sez bakalım.” dedim ben de. Seziyorummuş. Uyuyorum, elleşme, der gibi.</p>

    <p class="normal">Bir saati –ADSL bile çıkalı daha ancak bir, bilemedin iki sene olmuştu; ikimizde de yoktu henüz– telekomun kopup duran hatlarına söve söve Darülaceze’nin sitesinde harcadık. Sonunda da kurumun, zekâ özürlüleri kabul etmediği dışında bir şey bulamadık. Sonra, Bakırköy Ruh ve Sinir Hastalıkları Hastanesi’nin sitesine baktık. Tabii, adamlar hasta listesini internette yayınlamıyorlardı. Lakin orada da, metrekaresine en az bir adet potansiyel akıl hastasının düştüğü memlekette sadece dört adet bu tip hastane bulunduğunu ve daha onlarcasına ihtiyaç olduğunu öğrendik. Sonunda, annemin getirdiği çayı höpürdetirken aradığımız bilgiye oturarak ulaşamayacağımıza karar verdik. En iyisi, dedik, gidelim doğrudan Emin Bey’e; madem yarı-resmi bir durumumuz var artık, değil mi?</p>

    <p class="normal">Ertesi günü aile muhabbeti ve evde hoşbeşle geçirip Pazartesi sabahı ilk iş, karakola gittik. Emin Başkomiser, dediklerimizi dinledi. Hımladı, homurdandı. Sonra karakolun, Mete Komiserden sonra gelen üç numaralı amiri olan komiser yardımcısı Ünsal Bey’i çağırdı ve Erhan’la ilgili bilgileri verip araştırmasını söyledi. Ünsal Bey çıkınca da, “Buluruz herhalde.” dedi. Kolay olmazmış ama bulurlarmış. İyi, ne güzel. Sonra bize ne yapmayı düşündüğümüzü sordu. Ne yapacağız, biz de araştıracaktık işte.</p>

    <p class="normal">Öyle hoşbeş giderken kapı tıkladı; içeri giren memur, Emin Bey’e kendisiyle görüşmek isteyen birinin olduğunu söyledi. Cinayet biriminden komiser Cenk’in selamıyla geliyormuş; hani Zuhal Hanım’ın evinde enselendiğimizde orada olan ikiliden biri vardı ya, o işte. Memura, üzerinde çalıştığımız davayla ilgili olduğunu söylemiş. ‘Gelsin,’ dedi Emin Bey, bize de kalmamızı söyledi.</p>

    <p class="normal">Memur çıktı ve biraz sonra kapı tekrar açıldı. İçeri otuzlarının başlarında, orta boylu, gayet zinde görünüşlü, koyu gri takım elbiseli, solaryum ürünü yanık teni ve tepesi komik denecek derecede düz kafasının arkasına doğru briyantinle yatırılmış siyah saçlarıyla gangster filmlerinde rastlanan tiplere benzeyen biri girdi, bize bakmadan doğrudan Emin Bey’in masasına ilerledi ve hazırol vaziyette belden eğilerek, “İyi günlel efsendim,” dedi, “ben ötzel dedsektsif Hatsan, Hatsan Kocsagötz.”</p>

    <p class="normal">Tutamadım kıkırdamamı.</p>
  </div>

  <div class="calibre1" id="calibre_pb_67"></div>
</body>
</html>
