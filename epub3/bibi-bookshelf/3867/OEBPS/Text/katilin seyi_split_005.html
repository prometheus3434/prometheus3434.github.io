<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_3">2- İlk Gün</h1>

    <p class="normal">Ertesi sabah, Tefo beni bağıra çağıra uyandırdı. Tepeme dikilmiş, “Kalksana oğlum!” diyordu, “Saat dokuz oldu; âlemleri fethedeceğiz daha!” Annem çayı koyarken, “Ay ay, oğullarım dedektif mi olmuuuş!” diye dalga geçti. Benden iyice umudu kesmek üzere olan babam ise gazetesinin ardından, “İnşallah Nezih Bey ne yaptığını biliyordur. Bu eşşeklerle yola çıkmak…” gibisinden söyleniyordu. İkisine de bir şey demeden gülümsedik. Çayımızı apar topar içip, Nezih amcanın talimatı doğrultusunda, ehven fiyatlı bir büro aramak için sokağa fırladık.</p>

    <p class="normal">Tefo, Taksim-Beyoğlu civarına bakma taraftarıydı. Ben oldum olası karşıyı sevmem. Maça gitmek dışında ki o defteri de kapayalı çok oldu, işim olmasa hayatta da geçmem o tarafa. Karşıda, insanlar, araçlar, binalar vesaire, hep üzerime üzerime geliyormuş gibi gelir. Artık çocukluğumu geçirdiğim yerlerin pek sakin yerler olmasından mıdır yoksa Tefo’nun arada dediği gibi, bir psikiyatra gitsem bana koyacağı agorafobi tanısıyla mı ilgilidir, bilemiyorum. Tutturdum ‘Kadıköy olsun.’ diye. Anlaşamadık, Nezih amcayı aradık. ‘Bostancı–Göztepe arası bir yer olsun.’ demez mi! Hem eve de yakın olurmuş. En azından iki kişi bu taraf diyor, diye bastırdım; Kadıköy’e indik sonuçta.</p>

    <p class="normal">Büroyu nasıl bulduk, tuttuk, kapısına nasıl filmlerdeki gibi ‘Nezih Dağdelen ve Ort. Özel Araştırma Ltd.Şti.’ yazdırdık, nasıl özene bezene, büroya çizgi çizgi gölge yapacak jaluzi perdeler aldık, savcılıkta, vergi dairelerinde ve bilumum ilgili yerde kuruluş işlemleri ve izinler için nasıl kuyruklarda bekledik, anlatmayacağım uzun uzun. Zaten yeterince uzattım lafı buraya kadar.</p>

    <p class="normal">Büroya yerleşmemizin ikinci gününde Nezih amca teşrif etti. Daha girişte, ileride bir sekreterimiz olursa oturtabileceğimizi düşündüğümüz ufak odayı boş bırakmamıza yüzünü ekşitti ama ileride bir de sekreterimiz olursa burayı bekleme odası yaparız deyince laf etmedi; ardından, dosya dolaplarını, masaları, telesekreterli telefonu, minik buzdolabını falan kontrol edip anlamasa da anlıyormuş gibi bilgisayarı inceledikten sonra, ‘baba masa’nın karşısındaki, müşteri için hazırlanmış iki koltuktan birine oturdu.</p>

    <p class="normal">‘Baba masa’ olayı şudur, yeri gelmişken: elimizdeki parayla aslında iki tane orta karar masa alabiliyorduk, hani alüminyum iskeletli, kontrplak kaplamalardan –masaların zarar görmesinin önemsenmediği işletmelerde hâlâ görebilirsiniz bunları. Ama böylesinin karizmatik olmayacağı açıktı. O yüzden bir adet, büronun neredeyse dörtte birini kaplayan koyu kahverengi masif aldık. Arkasına oturanı, karşısına oturan karşısında ‘güçlü’ gösterecek bir şey yani. Masanın karşısına ise iki adet ‘müşteri koltuğu’ ayarladık. Yere yakın, insanı arkaya yaslanmaya zorlayan tipte ve epey rahattı bunlar; TV koltuğu olacak türden. Buna karşılık ‘baba masa’nın arkasındaki yüksek, koyu kahverengi ve deri kaplamaydı. Filmlerde olur ya, onlardan. Bir de, gerekir de büroda sabahlamak durumunda kalırsak diye, kenara bir tane üçlü koltuk almıştık. Sonuçta büroda oturarak iş yapmayacağımızı, genelde dışarıda koşturacağımızı hesaplamıştık; iki ayrı masa gereksiz gelmişti. Hem Nezih amca zaten gelip büroda oturacak değildi; yani, mekân bizimdi. Bu düzen, palazlanıp, her birimize bir oda sağlayacak yeni yere taşınana kadar, işe de yaradı açıkçası.</p>

    <p class="normal">Nezih amca koltuğun rahatlığını ya da her neyi düşündüyse işte, kısa bir süre sessiz kaldı. Sonra, “Siz havaya girmişsiniz anlaşılan.” dedi, beyaz atletlerimize ve pantolon askılarımıza dik dik bakarak. Sırıttık gereksizce. Aslında havalar iyice ısınmaya başlamamış olsa kafadan trençkot-şapka uygulaması yapıp Bogartvari bir tarz yakalamaya niyetliydim ben. Ama böylesi de olurdu, Big Sleep hesabı: Sıcak, rutubet, ter.</p>

    <p class="normal">“İlk işiniz,” dediğinde yüreğim kopacak gibi atmaya başlamıştı bile; hemen kulak kesildik: “üstünüzü başınızı düzeltmek olsun. Böyle zibidi gibi dolaşırsanız olmaz. Hem iş açısından hiç olmaz, dikkat çekersiniz.” İyi, peki dedik; hem sokağa böyle çıkmayacaktık ki… Zaten ağzından çıkacak her şeyi havada kapmaya hazırdık: Ne de olsa o polis, bizler sadece hevesliydik. Annemin sabah sabah zorla giydirdiği (büroya gelir gelmez çekmecelerin birine tıkıştırmıştım, bari buruşsun diye) nefret ettiğim ütü izli mavi tişörtümü geçirdim sırtıma. Tefo da, daha önceden açık gri bir gömlek getirip banyo kapısının iç tarafındaki askıya asmıştı.</p>

    <p class="normal">“Oldu şimdi.” dedi giyinmemiz bitince gülerek. Ve başladı anlatmaya. İlk işin heyecanına rağmen, ‘Dur yahu,’dedim içimden. İlk günden iş mi olurmuş? Tamam, hemen heyecanlandık falan ama esas mesele o değildi ki! Daha vantilatörü çalıştıracak ve filmlerdeki esrarengiz sarışının kapıdan girmesini beklerken viski içecektik biz…</p>

    <p class="normal">Neyse, işin komiklik kısmı bir yana, mesele, Nezih amcanın bir askerlik arkadaşının kardeşinin kayınbiraderini takip etme işiymiş. Arkadaşı tam da geçen hafta aramış Nezih amcayı, yardım istemiş. Bu zatın kardeşinin beyaz eşya bayisi bir kayınbiraderi varmış. Bu kayınbirader, birkaç aydır acayip para harcıyormuş da, evini iyice boşlamış da, nereye n’apıyormuş paraları da, falan filan. Bize ne, nerede yerse yesin parayı demedim tabii. Nezih amca, lafını bitirdikten sonra cebinden adamın adı ve adresi yazılı bir kâğıdı, bir de muhtemelen bir aile toplantısında çekilmiş bir resmini çıkarıp verdi, sonra da, “Haydi, hayırlı işler,” deyip gitti.</p>

    <p class="normal">İlk işimizin, ilk işimiz olması dışında anlatılacak fazla bir şeyi yok. On gün, on gece boyunca, tabii heves ve heyecanla, adamın peşinde dolaşıp pavyonlu-kadınlı-kumarlı bir araba resmini çektik. Bir yıllık müthiş gece hayatı tecrübemiz ve Tefo’nun Kapalıçarşı’dan edinilmiş çenebazlığı sayesinde bu yerlere girip adamı çaktırmadan izlerken zorlanmamıştık; tabii fotoğraf makinesiyle girme işlerinde sorun oldu –ikimiz de moda meraklısı değildik; kameralı cep telefonlarından edinmemiştik o sıra; ben telefonu sadece konuşmaya yarayan bir araç kabul ettiğimden, Tefo da o zamana dek telefonla resim çekmeye gerek duymadığından; gereğini gördükten sonra hemen birer adet aldık tabii– ama neyse ya, uzatmayayım, gece vakti herifin girdiği kimi yerlerin yakınında, girerken ve içerideki gibi, çıkarken de resmini çekebilmek amacıyla bekleyip arabada çay içmek dışında sözü edilecek bir şey olmadı çünkü. Çay, çünkü ben kahve sevmem. E, görev başında alkol alınmaz, malûm; sabah ayazında sadece sigarayla da ısınılmayacağına göre geriye bir tek çay kalıyordu; biz de, takibe başlamadan evvel termosu dolduruyorduk; gayet de güzel gidiyordu. Yerli dedektifiz ne de olsa, plastik bardakta –ki o sıralar bizde de moda olmaya başlamıştı o rezillik– kahve içmek, sevmemem bir yana, kahveye hakaret gibi geliyordu bana. ‘Çay içilen memlekette, çay içilir.’ deyip termosla işe çıkıyorduk.</p>

    <p class="normal">Dediğim gibi, heyecanımız dışında pek kayda değer bir şey olmadı ilk işimizde. Yalnız eleman feci dağıtmıştı, onu söyleyeyim. Gerçi, gerek Nezih amcanın ilk verdiği resimdeki tiplerden, gerekse on günlük takibimizde gördüklerimizden sonra adamın yerinde kim olsa dağıtırdı dedik demesine ama o ilgilisinin meselesi tabii. Dedektifliğin birinci kuralı, diyeceğim, yalan tabii; daha tonla kural var; her ne iş yaparsan yap, müşterine ya da işle ilgili diğer insanlara karşı fazla duygu beslememen gerekir. Ne sevgi ne nefret, ne de başkası. Eh, kural kuraldır ve konduysa illa sebebi vardır ve tabii ki kurallar her zaman bozulmuştur ve kişisel deneyimimden biliyorum, bozan çoklukla zararlı çıkmıştır.</p>

    <p class="normal">Neyse, sonunda, adamın haline fazla aldırmadık, resimleri ve tuttuğumuz notları içeren gayet güzel bir raporu Nezih amcaya verdik; arkadaşına versin, o da kardeşinin kayınbiraderinin çanına ot tıkasın diye. İlk resmi faturamızı kestik, paramızı aldık, Nezih amcanın altı sıfırı yılbaşında atılmış yirmiliklerden birini çerçeveletip duvara asma fikrine karşı çıktık, yakışmaz diyerek.</p>

    <p class="normal">Sonrasında birkaç ıvır zıvır iş daha yaptık. Kıskanç eşler, vesaire. Hiç girmeyeceğim o konulara. Esas bizi biz yapan olay ise bir Cuma gecesi, sinemadan dönerken karşımıza çıktı. Öylece, pattadanak; aynı filmlerdeki gibi.</p>
  </div>

  <div class="calibre1" id="calibre_pb_9"></div>
</body>
</html>
