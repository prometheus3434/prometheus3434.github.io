<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_11">10- Haas Durrrr!</h1>

    <p class="normal">Acemiliğin sonunda dağıtım açıklandığında arkadaşların kıskanç bakışları ve ‘Kesin torpil yaptırdı ibne,’ fısıltıları arasında, soğukkanlı havalar takınıp, içimden ‘Yavrum düşeş’ diyerek gevşemiştim. Tabii ki kazın ayağının öyle olmadığını dağıtım iznimin bittiği gün, Küçükyalı’daki Kenan Evren Kışlası’nın nizamiyesindeki üstçavuş Hakkı’nın, dizi yırtık kot pantolonumu göstererek, ‘Bu ne lan?” demesiyle anlayıvermiştim. Gerçi, sekiz aylıklardan olduğum için sonraları Hakkı üstçavuş da dâhil çoğu kazıklıdan, hemen hepsi yaşıtım ya da yaşça küçüğüm teğmen ve ‘astek’lerden ve zaten bizlerle hiç işi olmayan omuzu kalabalıklardan fena muamele görmedim ama anladım ki askerlik, evinde bile yapsan askerlikmiş. Elbette o en civcivli dönemlerde İstanbul’da kalmak balın kralıydı ve acemiliğiyle beraber hepi-topu sekiz, ne sekizi, yedi buçuk aylık askerliğimden şikâyet edecek kadar terbiyesiz değilim.</p>

    <p class="normal">Arabayı Hilton’un parkına bıraktıktan sonra orduevine yürürken, ‘Asker masker derken, boktan bir şeylere bulaşıyor olmayalım,’ dedim içimden. Kapıdaki delikanlılara neden geldiğimizi söyledik; biraz beklettiler, telefon ettiler ve bizi resepsiyona gönderdiler.</p>

    <p class="normal">Resepsiyonda görevli bir asteğmene ne istediğimizi kısaca anlattık. Ergin Binbaşı geleceğimizi haber vermiş, bizi ikinci kattaki çay salonunda bekleyeceğini bildirmişti. Yanımıza bir er verildi ve yukarı çıktık.</p>

    <p class="normal">Çay salonu kalabalık sayılmazdı. Bir-iki sivil giyimli subay, tahminen eş/akraba durumundan orada bulunabilen birkaç hanım, subay emeklisi görünüşlü üç amca ve bir de ufaklık vardı topu topu. Tabii onlara servis yapan beyaz gömlek-siyah kravat ve pantolon kombinasyonlu askerler de vardı haliyle. Neyse, bize cam kenarında tek başına oturan adamı başıyla işaret eden askere teşekkür ettik, Ergin Binbaşının yanına yollandık.</p>

    <p class="normal">Emniyet müdürlüğünden buraya gelene kadar, yol boyunca konuya nasıl gireceğimizi tartışmış ve en iyisinin açık açık konuşmak olduğuna karar vermiştik. Tefo, sorgulama yöntemleri hakkında en ufak bir bilgimizin olmadığını ve saçmalarsak –ki pek sık yapıyorduk ve görünüşe göre daha yapacaktık– konunun hiç de hoşlanmayacağımız yönlere dönebileceğini söylemişti.</p>

    <p class="normal">İnce yapılı, dinamik görünüşlü ve hafif kır saçlı bir adamdı Binbaşı Ergin Aziz; sahiden de Emin Bey’e epey benziyordu: aynı dik duruş, hafif çekik gözler, yayvan bir M çizen birleşik ve gür kaşlar, geniş alın, neredeyse dudaksız denebilecek türden ince bir ağız, küçük denmese bile dikkat çekecek büyüklükte olmadığını herkesin kabul edebileceği sivri çene, küt burun. Yıllığa bakılırsa yaşı 38–40 arası olmalıydı; herhalde yakın zamanda terfi etmiştir, dedim içimden.</p>

    <p class="normal">Binbaşı, ayağa kalktı ve güleryüzle karşıladı bizi; yer göstermesi üzerine teşekkür ederek oturduk. Evet, kuzeni Başkomiser Emin (‘Emin ağabeyim’ diyordu ondan bahsederken) aramıştı ve geleceğimizi söylemişti. Pek meraklanmıştı söylediğine göre. ‘Ulan,’ dedim içimden, ‘biz aman söylemeyelim kimseye, Emin Bey’i kıllandırmayalım dedik; Nezih amca tutup doğrudan adama gitmiş.’ Fakat Nezih amca işin ehliydi elbette, kim bilir ne demişti adama. Neyse, ısınma turları hesabı, ısmarladığı çaylar ve ikram ettiği ve de kibarca reddettiğimiz sigaralar –tuhaf bir şekilde, önceden anlaşmışız gibi ikimiz de kullanmıyoruz ayaklarına yatmıştık; saçma bir şey, belki askerlikten kalmadır, hani komutanın önünde yapılmayacak şeyler vardır ya– ve üç beş alâkasız laftan sonra derdimizi anlattık; cinayetleri, yıllığı, falan filan.</p>

    <p class="normal">Ben, hani olur ya, uzman psikolog havasındaydım; Tefo anlatırken adamı süzmeye çalıştım –bir yerde bir heyecan belirtisi, ne bileyim, bir açık verir belki diye. Ne yalan söyleyeyim, böyle bir şey olduysa bile anlayamadım sonuçta.</p>

    <p class="normal">“İlginç şeyler doğrusu.” dedi lafımız bitince. Pek rahatsız olmuşa benzemiyordu; aksine, uğraşımızdan hoşlanmış gibiydi; en azından, bana öyle gelmişti.</p>

    <p class="normal">Binbaşı, içimi cız ettiren sigarasından çektiği nefesi burnundan verirken, “Nereden nereye derler ya, tam bu durum işte. Pekâlâ, bildiğim şeyleri anlatayım, çıkaracak bir şey varsa çıkarırsınız,” dedi ve anlattı.</p>

    <p class="normal">Evet, Harbiye’den önce o lisede okumuştu ve evet, Yıldız Hanım’ı çok da iyi hatırlıyordu çünkü okulun en göze batan kızlarından biriydi ve yine evet, merhume, Binbaşının ilkgençlik rüyalarının ahlâksız perilerindendi.</p>

    <p class="normal">Cinayetlerden de haberdardı; hattâ gazetelerde Yıldız Hanım’ın fotoğrafını görünce üzülmüştü de. Peki, gizli hayran sıfatıyla Yıldız Hanım’a hiç aşk mektubu yazmış mıydı? Yok canım, o kadar da değildi; gerçi evet, romantik bir kuşaktandı; yazan olmuşsa da şaşmazdı doğrusu ama böyle bir şey duymuşluğu yoktu. Solmaya yüz tutmuş anıları arasında ilginç bir şey var mıydı? Kuşkusuz bir sürü şey hatırlıyordu ama bunların hiçbiri Yıldız Hanım’la ilgili değildi. Sonra birden “Yalnız,” dedi, hemen içimden, ‘In-ınınııın’ çektim; “Yıldız’ın bir grubu vardı.” ‘Biliyoruz, Aysel ve Sezen’le takılırmış teneffüslerde’ diye babaladım, gene içimden. “Birkaç kız, sürekli birlikte takılırlardı, adlarını tam hatırlamıyorum… Birinin adı Aysel ya da Ayşe’ydi sanki… Bir de Sezen vardı galiba, emin değilim gerçi isimlerden. Pek havalıydı bunlar, güzel kızlardı. Ama yanlarında pek erkek göremezdiniz. Anormal bir şey değil tabii. Ama… eh, nasıl desem, kulüp gibiydiler...”</p>

    <p class="normal">Kulüp? Nasıl yani? “Tam hatırlamıyorum ama öyle bir şey vardı sanki.”</p>

    <p class="normal">İyi. Bu da bir şey. Herhalde bir şeydir ya da inşallah bir şeydir, dedim kendi kendime. Peki, bu konuda konuşabileceğimiz birileri var mıydı acaba? Yoktu; bunca seneden sonra kim, nerede, ne yapıyor, bilmiyordu. Askerlikti, malûmdu; Doğu falan. Pek kimseyle görüşemiyordu, anca böyle hava değişimi izinlerinde bir-iki tanıdığını ve eş-dost-akraba vesaireyi görmeye fırsatı oluyordu.</p>

    <p class="normal">Hava değişimi derken yaptığı vurgu Tefo’nun dikkatini çekmiş olmalıydı ki sordu: “Epey yoruldunuz herhalde, hava değişimi deyince…” Yorulması değilmiş mesele; birkaç hafta önceki bir operasyon sırasında aldığı üç kurşun yarasıymış. Tedavisinden sonra buraya göndermişler, biraz moral hesabı. Kendine kalsa hiç kullanmazmış bu izni ya, malûm, emir emirmiş.</p>

    <p class="normal">Açıksözlü bir adamdı, ne yalan söyleyeyim. Saklayacak bir şeyi yokmuş gibi konuşuyordu; en azından bizden saklanacak bir şey. Peki, İstanbul’da ailesi, evi falan, yok muydu? Neden orduevinde kalıyordu? Vardı tabii. Ev de vardı, aile de. Ama evde kalmak demek pek çok şarta bağlanmak demekti; eh, bu yaşa dek evlenmemişti ve kafasına göre takılmayı tercih ediyordu. Makul sebepler. Bahse girerim, aile fertleri de ‘Doğu’da kafayı zorlamıştır evladımız; aman üzerine varmayalım,’ deyip evde kalması için ısrar etmemişlerdir, dedim içimden.</p>

    <p class="normal">Neyse, memnuniyetimiz, falan filan derken teşekkür edip kalktık adamın yanından. O da bizi tanıdığına sevinmişti, vesaire. Bir iki adım atmışken arkamızdan seslendi: “Bir şey bulursanız bana da haber verin, on gün daha buradayım.”</p>

    <p class="normal">Olur dedik, orduevinden ayrıldık.</p>

    <p class="normal">Sonrası, klasik arabada fikir teatisi. Ne yaptık, elde ne var, falan filan.</p>

    <p class="normal">“Elde ne olacak? Sıfır,” diye söylendi kankam.</p>

    <p class="normal">“E, ama ya kulüp dalgası?”</p>

    <p class="normal">“Ne olabilir ki? Çocukken yapılır böyle şeyler. Mahalle çeteleri falan gibi…”</p>

    <p class="normal">“Bana gene de?”</p>

    <p class="normal">“Geç aga bunları,” diye sözümü kesti bu. “Bence hiçbir şey bulamadık.”</p>

    <p class="normal">“E, ne yapacağız şimdi?”</p>

    <p class="normal">“Bilmem. Canım sıkıldı.”</p>

    <p class="normal">“Büroya gidelim bari.”</p>

    <p class="normal">“Tamam.”</p>

    <p class="normal">“Diğer kurbanların yakınlarını soruşturmayacak mıyız?”</p>

    <p class="normal">“Soruşturalım anasını satayım, vakitten başka ne kaybederiz?”</p>

    <p class="normal">“Gerçi, cinayet birimi dedektifleri ya da Emin Bey’in elemanları zaten her yere bakmışlardır…”</p>

    <p class="normal">“Bakmışlardır tabii.”</p>

    <p class="normal">“Umutsuz musun?”</p>

    <p class="normal">“Sıkıldım sadece. Bir şey bulamadık hâlâ…”</p>

    <p class="normal">“Ben de sıkıldım.”</p>

    <p class="normal">Acemilikten midir yoksa doğrudan maymunluk mu, artık siz karar verin; sahiden de canımız sıkılmıştı. Daha işin başında ipuçlarını kiloyla bulacağımızı sanmıyorduk tabii ama hiçbir şey çıkaramayınca da böyle olmuştuk işte. Sabırlı davranmak gerektiğini, her şeyin filmlerdeki gibi çabucak gelişemeyeceğini hiç düşünmemiştik galiba.</p>

    <p class="normal">“Ee, büroya mı başka yere mi?” dedim köprü gişesine para verirken.</p>

    <p class="normal">“Büroya gitmeyelim be,” dedi Tefo.</p>

    <p class="normal">“Nereye gidiyoruz peki?”</p>

    <p class="normal">“Bilmem. İkinci kurbana ne dersin? Kimya öğretmeni olan.”</p>

    <p class="normal">“Nilgün Dereli…” dedim kardeşimin aslında bana fikrimi sormadığını, oraya gitmemizi söylediğini fark ederek.</p>

    <p class="normal">“Evet, eşinin adı neydi?” Not defterini karıştırdı. “Nedim Bey… 53 yaşında, devlet memuru, falan filan… Göztepe, İstasyon Caddesi–evdedir umarım.”</p>

    <p class="normal">“Tamam, sıkı tutun Şerlok’um.”</p>
  </div>

  <div class="calibre1" id="calibre_pb_25"></div>
</body>
</html>
