<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_13">12- Papik Necmi &amp; Co.</h1>

    <p class="normal">Cumartesi canımız sıkılmıştı ya, Pazar görüşmedik. Sabah geç kalktım, klasik sucuklu-yumurtalı-televizyonlu-gazeteli (neredeyse bildim bileli böyleydi bizim evde; eskiden kovboy ya da Karaoğlan filmleri olurdu sabah on civarı, harika olurdu) Pazar kahvaltısından sonra, tembelliğe devam ettim. Saat iki sularında çıkayım bir dolaşayım dedim, hava pek güzeldi çünkü. Sahile indim, hem biraz yürür, temiz hava alıp ferahlarım diyordum hem de malûm, yaş otuz beş demek, ‘kıçını biraz kıpırdatmazsan ben bu pompa işinden birkaç seneye kalmaz cayarım, haberin olsun,’ demektir.</p>

    <p class="normal">Klasik sonbahar ortası tatil günü görüntüsü hâkimdi sahil şeridine. Her cinsten insan; koşan, yürüyen, tempolu yürüyen, sevgilisiyle yürüyen, çoluk çocukla yürüyen, köpeğini gezdiren, vesaire. Ben de gelene geçene, adalara, denize bakarak, Bostancı’ya doğru temposuz, gevşek bir yürüyüş tutturdum.</p>

    <p class="normal">Biz küçükken, yani deniz doldurulup üzerinden yol geçmeden önce, buralardan denize girilirdi. Sevgililer, âlemciler, balık meraklıları kayık kiralayıp açılırlardı mesela. Ben hiç yapmamıştım, o ayrı. Annem, ‘Aman evladım, bak, habire kayıktan düşen, boğulan,’ falan filan deyip dururdu. Annemin uyarılarına çok aldırdığımdan değil ama hiç çekici gelmemiştir bana sandal sefası. Hem doğru; kayığa binsen, açılsan, hele bir de âlem yapalım diye hafiften alkol almışken kazayla denize düşsen ya da daha kötüsü, yanında eşeğin biri olsa, şaka maka diye seni suya atıverse, falan yani diye düşünürken çizgi filmlerdeki ampullerden bir tane yanıverdi bende gene. ‘Ulan’ dedim, ‘yat-mat boş ver; neden sandal kiralayanlarla konuşmuyoruz?’</p>

    <p class="normal">Derhal sahil şeridini göz alabildiğine kestim. Sonra, tam sahile indiğim yerin karşısında, kıyıdaki dalgakıranın iç kısmında bağlı kayıkları, kızağa çekilmiş sürat teknelerini hatırladım, gerisingeri yürümeye başladım.</p>

    <p class="normal">Dalgakıranın iç kısmında, biri bağlı, ikisi kızakta üç kayık ve kiminin üzeri muşambayla örtülü, karaya alınmış çeşit çeşit teknenin arasından görünen en kuytu tarafında, derme çatma denen cinsten küçük bir kulübe vardı. Beton yığını dalgakıranın başına kadar yürüyüp beton basamaklardan aşağı indim.</p>

    <p class="normal">Kulübenin önünde gençten bir eleman, kulübe kadar kıytırık bir tahta sandalyede oturmuş, kulübeden de sandalyeden de bin kere daha kıytırık spor gazetelerinden birini okuyordu. Beni fark edince hafif toparlanır gibi oldu ama hareketi öyle ‘Aman müşteri geliyor, toparlanayım,’ tadına da varmadı açıkçası. Selam verdim, “Buyur ağabey,” dedi. “Nasıl işler?” gibisinden laf açmaya çalıştım. “Eh işte,” gibisinden mırıldandı. Pek konuşma yanlısı görünmüyordu, ben de ne laf edeceğimi bilemedim, doğrudan konuya girdim: Yıldız Hanım’ı tarif ettim ve kadını hatırlayıp hatırlamadığımı sordum; hani sandal kiralama hesabı. Lafım bitince eleman kaşlarını kaldırdı ve polis olup olmadığımı sordu.</p>

    <p class="normal">Çok şaşırtıcı değildi sorusu: En azından o an, böyle bir tipin bunu sorması doğal geldi bana. “Yok,” dedim. “Bir, eee, aile dostlarıyım.” İnanmış görünmedi. “İnanmadın?” dedim.</p>

    <p class="normal">Cıkladı oturduğu yerde.</p>

    <p class="normal">“Nasıl ispat edeyim?” dedim, ispata mecburmuşum gibi.</p>

    <p class="normal">Cevap olarak ne yaptı dersiniz? Yere tükürdü!</p>

    <p class="normal">‘Ulan’ dedim içimden, ‘Kovboy filmi mi bu?’</p>

    <p class="normal">Elemanı şöyle bir kestim. Pek iri sayılmazdı. Sağa sola baktım. Durduğumuz yer, kıyıda dolaşanların görüş alanında sayılırdı ama bir sürü teknenin arasında, çok da ortada değildi; deniz seviyesinde olduğu için yürüyüş yapılan yolun epey de aşağısında kalıyordu aslında. Hem ortada olsa ne olacaktı?</p>

    <p class="normal">Mahalle delikanlılığından, aslanlık yapmaya pek meraklı olduğum zamanlardan bildiğim şeydir: Bu tip durumlarda ani ve şaşırtıcı hareket çoklukla işe yarar. İşte o hesap, hızla elemanı montunun iki yakasından yakaladım, halterdeki koparma misali, aynı an içinde şöyle bir tartıp çektim ayağa. Göründüğünden daha da hafifti. Burun buruna geldik. Nefesi fena halde çürük diş ve şarap kokuyordu. Yakaları da yağlıydı. İğrenmem öyle şeylerden, hemen söyleyeyim. Burunlarımız nerdeyse birbirine değmek üzereyken dişlerimin arasından, becerebildiğim kadar tıslayarak ve öfkeli bir tonlamayla, “Bana artistlik mi yapıyorsun lan?” dedim. “Yok ağabey,” dedi; dedi demesine de pek korkmuş gözükmüyordu herifçioğlu. Şarabın üzerine bir de haplamıştı belki. Bırakmadım yakasını. “Cevap verecek misin lan?” dedim daha da dişlerimi sıkıp daha da tıslayarak.</p>

    <p class="normal">“Bir şey bilmiyorum ben.” dedi.</p>

    <p class="normal">Elemanın umursamazlığına sinirlenmiştim; tam bir daha silkeliyordum ki çerçeve dışından bir ses duydum:</p>

    <p class="normal">“Ne oluyor lan burada?”</p>

    <p class="normal">Şimdi, böyle bir durumda ‘dışarıdan müdahale’ sinyali gelince, insan otomatik olarak her türlü –kişisel donanımı kapsamında elbette– savunma mekanizmasını harekete geçirir; ilk iş olarak da uyarının geldiği yöne bakar, rakibi tartar; ya da dediğim gibi, kişisel özelliklerine göre, altına bile kaçırabilir. En azından buna benzer bir şeyler olur işte. Ya da ben böyle yaptım diyelim –ilkini canım.</p>

    <p class="normal">Sesin sahibi, yakasına yapıştığım tipe benzer biriydi. Gri mont, fitillerinin eridiği o mesafeden bile belli bej kadife pantolon, pis sakal, falan filan. Dalaştığım elemandan daha kısa boyluydu ama. İki adım gerisinde, elinde, içinde birkaç kutu bira ve ekmek arası bir şeyler bulunduğu tahmin edilebilecek naylon torbalarla, daha da kısa boylu, kıvırcık saçlı, gene pis sakallı biri daha vardı. İçimden, ‘Arkadan bir tane daha çıksa, bundan da kısa olsa, Daltonlar diyeceğim,’ diye geçirdim. Gülmedim ama. Hayır, dedim bir yandan da; dalgakıranda kızağa çekilmiş bir sürü sürat teknesi vardı ve görünüşe göre, buraya bunlar bakıyordu; insanlar onca değerli mallarını bu kılıksızlara mı emanet ediyordu yani?</p>

    <p class="normal">Ellerimdeki yakayı bırakmadan, karizmatik bir boyun hareketiyle dik dik baktım ikiliye. Ha, unutmadan, böyle anlatması uzun sürüyor ama olan biten birkaç saniyelik şeydi aslında.</p>

    <p class="normal">Neyse, bunların bir şekilde ekip olduğunu anlamak için medyumluk yüksek eğitim okulunu bitirmeye gerek yoktu tabii. Gene bir şekilde, arkadaşlarını hırpalamamdan hoşlanmadıkları ve müdahale etmeye kalkacakları da belliydi. Aynı saniyeler içinde, önce bunların üçünü de kolayca tepeleyebileceğimi, sonra güzelim Pazar günümü belki de karakolda bitirmenin pek eğlenceli olmayacağını, en sonunda da ne olur ne olmaz, belki biri alet-malet taşıyordur, kazaya gitmeyelim diyerek sakinleşmenin iyi olacağını düşündüm; elimdeki elemanı bunların üzerine doğru hafiften iterek –yana bıraksam arkamı kollayamam düşüncesiyle tabii– karşılarına dikildim. Hem ne yani, derdim adam dövmek değildi ki zaten.</p>

    <p class="normal">Gene de pısmış görünmemek adına, yarı tehditkâr, hani kollar belde, silah varmış gibi hafif dayılanma pozisyonunda olur ya, o hesap bir tavırla: “İki çift laf edelim demiştik, bir sorun mu vardı?” dedim.</p>

    <p class="normal">Öndeki yanıt olarak klasik, “Var lan!” horozlanmasını seçti.</p>

    <p class="normal">Eh, öyle karateydi, jiu-jitsuydu falan anlamam ben ama meslektaşlar arasında vardır böylesi; mesela, Allah uzun ömür versin, artık emekli oldu ya, mesleğin erbablarından Remzi ağabey, feci aikido yapardı; hattâ eminim, gerekse onca yaşa rağmen önüne geleni hâlâ da devirir; sağlam adamdır. Ya da hesapta rakip olsak da arada paslaştığımız Kocagöz Araştırma’nın sahibi Hasan –ki tanıştığımız gün dâhil, hırlaştığımız çoktur ama nihayetinde severim onu da– vardır mesela, karatede kara kuşak sahibidir ve acayip hızlıdır; dalaşmaya hiç gelmez. Sonra, ne bileyim, fulkontakçısı, silah uzmanı… Hattâ falçatayla yüze imza atanı bile var; var oğlu var yani: Camiamız, bu açıdan pek renklidir.</p>

    <p class="normal">Her neyse, böyle şeylerin gayet işe yaradığını bilirim ama işte, bir şekilde hiç heves etmemişimdir bunlara: yerinde yaradana sığınıp sallanmış sağlam bir yumruk, burnun direğine ani bir tos ya da doğaçlama ata sporu hamleleri –cirit değil elbette– her daim işimi görmüştür. Aynı şekilde daha önce de söylemiş olmalıyım, bugüne dek en fazlasından on kez silah çekmişimdir; başlarda hevesliydim ya, Nezih amcanın uzun süre –iyice piştiğimize emin olana dek– silah taşımamıza izin vermemesi yüzünden çıplak elle iş görmeye alıştığım için, silah kullanmaya pek gerek duymam. Ayrıca, her zaman Köroğlu’nun meşhur deyişine katılmışımdır. Tabii, eloğlu, Köroğlu falan düşünmez; çeker, sıkar. Tetikte olmayı bileceksin. Darda kalınca, ne zaman, ne kadar tetikte olunması gerektiği öğreniliyor zaten. Eh, onca şey arasında, biraz da şans lazım tabii.</p>

    <p class="normal">Neyse işte, dayılanan eleman da, diğer ikisi de sonunda pişman oldu dersem pek böbürlenmiş olur muyum bilmem ama etraftan insanlar toplanıp temkinli mesafeden müdahale etmeye başladıklarında işim bitmişti.</p>

    <p class="normal">Sağa sola ‘yok bir şey’ benzeri hareketler yaptım. Zaten kimse durduk yerde bela istemez. Bir iki homurdanma, ‘Teksas’a döndü memleket canım,’lar dışında bir şey diyen de çıkmadı zaten. Ben de hem iyice rakibi ezmek hem de bilgi alma meselesine yol açmak babında, yerde yatanlara el uzattım. Delikanlıyız ya… Bir an için aklıma savaş meydanında bıçaklanan padişah hikâyesi gelmedi değil ama yerdekilerin pek kalleşlik edecek halleri varmış gibi gelmemişti bana.</p>

    <p class="normal">Eh, beşer, şaşar derler ki bu bana sıkça olur.</p>
  </div>

  <div class="calibre1" id="calibre_pb_29"></div>
</body>
</html>
