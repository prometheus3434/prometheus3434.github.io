<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_34">33- Dolunay</h1>

    <p class="normal">Sinirli olanından canı seks isteyenine kadar türlüsüne rastladım; dolunayda kimi insan bir tuhaf olur. Ayın çekim gücünün etkisi olduğu söylenir; hani gel-gite nedendir ya, psikolojiyi de etkilermiş, o hesap. İşin aslı, Ay’ın çekim gücünün Dünya’daki tüm suları etkilediği kanıtlanmıştır. Eh, vücudumuzun çoğunun su olması falan derken, dolunayın bir şekilde insanları –belki de hayvanları da– etkilemesine şaşmamak gerek. Muhtemelen, kurtadamlı hikâyelerde de bu gerçekliğin payı vardır. Ben, tabii, konudan böyle odunumsu bahsetmemden anlamış olacağınız üzere, dolunaydan hiç etkilenmemişimdir. Artık içimdeki suyun çoğu pelteye mi dönmüş nedir bilinmez, dolunay konusunda en ilgimi çeken şey, tam da bana yakışacak şekilde, kurtadam hikâyeleriyle Heybeli’de her gece mehtaba çıkılmasını anlatan şarkıdır, o kadar.</p>

    <p class="normal">O gece uyku tutmamıştı bir türlü: Ev halkını uyandırmamaya gayret ederek, belki uyumama yardım eder diye kalkıp kendime bir duble rakı koymuş, cam kenarına oturup Ay’ı izlemeye dalmıştım. Birkaç gündür yağmur yağmıyordu ve hava, yaz havası gibi pırıl pırıldı. Ne bir bulut, ne bir şey… Rakımı yudumlarken pastırma yazının bu sene Ekim sonuna kalmayabileceğini falan düşündüm.</p>

    <p class="normal">Ay da tabak gibiydi resmen. Hoş bir görüntüydü elbette ama rakı gibi, onun da sıkıntıma faydası yoktu.</p>

    <p class="normal">Üç gündür tek başıma, oradan oraya koşturuyor, insanlarla görüşüyor ve öğrendiğim her şeyi üst katta yatmakta olan Tefo’ya bildiriyordum. Tıpkı tembihlediği gibi, ‘en ufak ayrıntıyı kaçırmamaya gayret ederek her şeyi defterime yazıyor’ ve ‘gerzekçe bir şey yapmamaya’ çalışıyordum. Gerzekçe bir şey yapmamam konusunda benzer tembihleri annemden ve Nezih amcadan da almıştım. Babam, bıçaklanmamdan beri fazlasıyla kızgındı zaten; karakoldaki arbede falan derken görünüşe göre bir süre benimle konuşmayacaktı. Nezih amca ise karakoldaki rezilliğin ertesi sabahı evden çıkmadan beni yakalamış –herhalde aynı günün akşamı, ortalık daha bir yatıştıktan ve Tefo’nun anlattıklarını dinledikten sonra– daha yumuşak davranmış, işe dönük hevesimizi ve ilerlememizi beğendiğini ama yaptığım şeylerin eşeklik sınırını epey aştığını söyleyip çok daha dikkatli davranmam gerektiği konusunda uzun uzun konuşmuştu. Kırıcı şeylerdi elbet ama eh, hak etmediğim şeyler de değildi.</p>

    <p class="normal">Neyse, sıkıntımın esas nedeni yediğim fırçalar ya da fırçalara neden olan rezilliğim değildi: Tefo’nun topun artık bende olduğunu söylemesinin sabahı, vicdan azabıyla karışık, biraz da tek başıma ne yapabilirim endişesiyle ama öte yandan da –utanç verici aslında– kendi başıma bir şeyler yakalayabilme hevesiyle dolu evden fırlamış ve başta Mesut Bey olmak üzere, not defterimizde sıraladığımız isimlerle görüşmeler yapmaya başlamıştım.</p>

    <p class="normal">Başlamıştım ve yapmıştım: Tam üç gün geçirmiştim böyle. Görüş, not tut, Tefo’ya bildir, aman karakolun yanından bile geçme, falan filan.</p>

    <p class="normal">Canımı sıkan, üç gün boyunca görüştüğüm kişilerden işe yarar bir tek şey bile öğrenememiş olmamdı.</p>

    <p class="normal">Mesut Bey’den dişe dokunur bir şey öğrenememiştim. Mesela karısının, kendi evde yokken yaşadığı hayatla hiç ilgili değildi adam. Birkaç komşu dışında, karısının arkadaşlarını tanımıyordu. Yıllığa göre en yakınları olan Sezen ve Aysel’i biliyordu ya, ikisini de yıllardır görmemişti; eşinin de onlarla görüştüğüne dair bir bilgisi yoktu. Öznur Hanım’ın Yıldız Hanım’la aynı liseden olduğunu öğrenince şaşırmıştı gerçi ama onun adını daha önce merhumenin arkadaşları arasında duymamıştı bile.</p>

    <p class="normal">Yaptığı işte de bir gariplik yoktu; genel müdür yardımcısı koltuğunu işgal ettiği Kaymanlar Ticaret, ithalat-ihracat üzerine çalışıyordu. Adama bunu sorduğumda, hani yasa dışı bir şeyler döndürüyor olabilirler mi, yurda mal getirirken ya da yurttan çıkarırken kamyonlara uyuşturucu saklamak gibi numaralar var mıydı acaba diye düşünüyordum. Hani, illa bir yerden bir şey çıkacak ya… aksi gibi, işleri fazlasıyla yasaldı: Bazı devlet kuruluşlarına ve orduya malzeme sağlayan birkaç yabancı şirketin temsilciliğini yapıyor, kamu ve ordu ihalelerine giriyor, bu ihaleleri kazandıklarında da ilgili malların ithalatını yapıyorlardı. İhracatta da benzer şeyler yapıyorlardı; çoklukla biz ve daha geri düzeydeki ülkelerde açılan ihalelere yerli ya da yabancı üreticilerin temsilcisi olarak girmeler, falan filan. Pazarlara talep, taleplere pazar bulmak gibi işler. Herhangi bir üretim söz konusu değildi.</p>

    <p class="normal">Devlet ve ordu lafı geçtiğinde de kıllanmıştım; silah ya da mühimmat satışı işlerinde büyük paralar döndüğünü hep duyardım ve adam anlatırken acaba işin bu kısmında bir şeyler çıkar mı diye de düşündüm. Heyhat, Kaymanlar Ticaret, özelleştirilmeye çalışılan devlet kurumlarından birkaçına bazı kimyasallar, inşaat işlerinde kullanılan bazı makineler ile orduya tıbbi malzeme ve öyle aman aman sözü edilmeyecek birkaç şey daha satıyordu sadece. Daha doğrusu satılmasına aracılık ediyordu ki anladığım kadarıyla, tüm bu işlerde dönen meblağlar öyle ahım şahım şeyler değildi. Hani, bir halt dönüyorduysa bile beni değil, maliye müfettişlerini ilgilendirirdi olsa olsa… salakça bir soruyla başladığım ama sonrasında ufaktan toparlayabildiğim görüşme boyunca herifte tek dikkatimi çeken şey, eşinin ölümünden ya da eşiyle ilgili şeylerden bahsederken konudan fazla etkilenmiyormuş gibi görünmesiydi. Onu da, kendimce Yıldız Hanım’la olan ilişkisindeki sevgi eksikliğine ve cinayetten bu yana geçen üç aylık süreye bağlayıvermiştim. Belki de karısının ölümü adamı rahatlatmıştı, kurtuldum işte diyordu; kim bilir? Gene de adamdan şüphelenmiyordum: sonuçta, bir şekilde karısını öldürmüş olduğunu düşünsek bile, diğer üç kadını neden öldürsündü?</p>

    <p class="normal">Diğerleri de pek farklı değildi: Uydurma sekansımın elemanlarından çift T’li Attila’yla iş yerinde görüşmüştüm; dişe dokunur bir şey bilmiyordu. Zuhal Hanım’ın kapıcısı Muharrem’de de, polise anlattığı gibi, kadının şen-şakrak, güleryüzlü ve iyi biri olduğu dışında söylemeye değer bir şey yoktu. Öznur Karaçay’ın genel müdürü de, Nilgün Hanım’ın öğretmen arkadaşları, komşuları, mahalle bakkalı, kapıcısı, Yıldız Hanım’ın altın günlerinde beraber olduğu komşuları da aynı durumdaydı. Tüm öğrenebildiğim, dört kurbanın da kendi hallerinde, fazla çıkıntılıkları olmayan, çevrelerinde genelde sevilen insanlar olduğuydu. Bir oraya, bir buraya derken hem yorulmuş hem de işe yarar bir şey bulamamıştım. Yarın sabah kalkıp Zuhal Hanım’ın çalıştığı ajansa gidecektim ya, oradan da bir şey çıkmayacağını hissediyordum.</p>

    <p class="normal">Yaptığım görüşmelerden işe yarar bir şey çıkmayacağı konusunda Tefo da hemfikirdi. Yattığı yerde düşünüp duruyordu; aklına bir şeyler geliyorduysa bile bana söylemiyordu ya, gelmediğini düşünüyordum kendi adıma: Gelseydi, yani tuttuğum notlardan bir şey çıkarabilmiş olsaydı diyorum, bana ‘şuraya git, bunu araştır’ falan derdi herhalde.</p>

    <p class="normal">Ha, hiçbir şey bulamamış değildim; elde edebildiğim en dişe dokunur bilgiyi Yıldız Hanım’ın annesinden, Lütfiye Hanım’dan almıştım. Deli dana gibi sağa sola koşmamın üçüncü gününde, nasıl olduysa aklıma düşmüş, Vildan’ı arayıp anneannesiyle görüşmek istediğimi söylemiştim. Vildan kendisinden başka herkesi görmeye pek hevesli olduğum yönünde biraz söylenmiş ama her zamanki gibi uzatmamıştı. Genç nesillerin, her yeni gelende daha da artan umursamazlıklarına kızıyordum –hâlâ da kızarım– ama arada işe yaradığı da oluyordu açıkçası. En azından benim işime.</p>

    <p class="normal">Moda’nın en eski yerlilerinden Lütfiye Hanım, tıpkı Vildan’ın anlattığı gibiydi: Geleceğimi duyduğunda, sırf benim için süslenip püslenmediğine bahse girerim. Kabaca tarif etmek gerekirse, Bette Davis’in yaşlı halinin biraz şişmancasıydı diyebilirim: Pek de süslüydü, dediğim gibi. Vildan da gelmek istemişti benimle ya, ben istememiştim: Kadından, belki de çocukların bilmemesinin daha iyi olacağına inandığı şeyler öğrenebileceğimi düşünüyordum.</p>

    <p class="normal">Pek öyle olmadı ama: Lütfiye Hanım, yurt dışına gidip bir daha dönmeyen oğlundan, damadından hiç mi hiç hoşlanmamasına kadar bir sürü şey anlattı. Çocukların duymamasını tercih ettiği düşünülebilecek tek şey, anneannelerinin babalarından hoşlanmaması olabilirdi. Bunun nedenlerini pek anlatmaya niyetli değildi ve muhtemelen çocuklar da anneannelerinin bu yöndeki duygularından haberdardı. Lütfiye Hanım’ın tek anlatmadığı –ki ısrar da etmiştim; terbiye sınırlarını aşmadan elbette– kızını neden hiç hoşlanmadığı biriyle hem de liseyi bitirir bitirmez evlendirdikleriydi. “Tatsız konular,” demişti; bahsetmek istemiyordu. Eh, dedektif değil miydim, kafayı zorlamak işimdi. Onu da kendim çözüverirdim, diyordum.</p>

    <p class="normal">Neyse, işte bu ve buna benzer, aralarında ipucu olup olmadığını bilemediğim şeyleri düşünüp Ay’ı seyrediyor, rakımı yudumlayıp uykumun gelmesini bekliyordum. Bir ara dolunay ve en başta bahsettiğim şeyleri düşünmeye başladım. Kurtadamları düşünürken aklıma meşhur ‘Howling’ filmi geldi. Şimdi kimseyi korkutmaz ama benim çocukluğumda epey insanı titretmişti o film. Kurda dönüşen tiplerin yüzlerinin ve tırnaklarının uzaması gibi, epey etkileyici sahneler vardı. Filmden aklımda kalan şeylerden biri de dolunaydaki sevişme sahnesiydi. Korku filmlerinde cinselliğe epey yer verilmesi, çıplaklık, ulan aklım fikrim hep güneyde, e ama normal, güney sıcak olur, ama gece de soğuk olur ve geceyi de severim, işte dolunay, vay be, bu gece de ne güzel parlıyor, iyi işte, yarın hava açık olur, falan filan diye giderken az sayıdaki ampullerimden biri daha yanıverdi.</p>

    <p class="normal">Kalktım, bilgisayarı açıp internete bağlandım.</p>
  </div>

  <div class="calibre1" id="calibre_pb_73"></div>
</body>
</html>
