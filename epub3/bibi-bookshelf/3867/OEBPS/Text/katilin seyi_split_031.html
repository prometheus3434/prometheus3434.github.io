<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_27">26- Yan Basten</h1>

    <p class="normal">İşinizi halletmiş olmanın rahatlığıyla yatarsınız, mışıl mışıl uyursunuz. Sabah aynı güzellikle kalkarsınız. Artık o gün yapacağınız her ne ise, ona hazır hissedersiniz kendinizi, falan filan. Sonra, belki on dakika, belki bir saat sonra, hop, bir şey olur ya da bir haber gelir; her şey tersine dönüverir. Doğanın kanunu gibi bir şeydir bu.</p>

    <p class="normal">İşte biz de mal bulmuş mağribi havasında, sepetimiz ipucuyla dolu, güle oynaya eve dönmüş, koçlar gibi yatıp uyumuştuk ertesi günün vaat ettiği zaferleri dinç karşılayabilmek için. Öyle de kalkmıştık sabah. Güzel bir pazar kahvaltısı, özgüveni kabarmış yüzlerin sırıtmaları, vesaire, vesaire. Sanki deplasmanda Barcelona’ya beş çekip yurda dönmüş gibiydik. Kaşınıyorduk kısacası.</p>

    <p class="normal">Kahvaltıdan sonra çıktık, atladık arabaya. İlk hedefimiz dördüncü kurbanın, Zuhal Hanım’ın eviydi ve amacımız belliydi: Soruşturmayı, listemize aldığımız diğer kişilerle görüşme işini falan, bir kenara bırakmıştık. Çünkü Tefo’ya bakılırsa, kadıncağızın dolabında da bir büyücü kıyafeti bulacaktık ve bulduk muydu, çember, kare, yamuk ya da her ne derseniz, tamamlanacaktı. Aynı fikirdeydim ben de; kurbanlar arasındaki bağlantıyı bulmuştuk ya da en azından bağlantının ne olabileceğine dair önemli bir ipucu yakalamıştık ve çekmeye kararlıydık.</p>

    <p class="normal">Tefo, aynı yaş ve benzer dış görünüme sahip dört kurbanın bir tür kulüp, tarikat ya da benzeri bir gruba üye olduklarını düşünüyor, bu işi açığa çıkarabilirsek cinayetleri çözüp katili yakalamakta önemli bir adım atacağımızı söylüyordu. İşte, Zuhal Hanım’ın evinde yapacağımız araştırmada da aynı giysiyi veya fallı, büyülü konulara dair başka bir şeyi bulabilmemiz halinde, bulduğumuz ipucunun sağlamlığına karar verecek ve davayı o yönde kurcalamaya devam edecektik.</p>

    <p class="normal">Eve girme konusunu hiç dert etmiyorduk; gündüz vakti maymuncukla uğraşmayacak, onun yerine Muharrem’i ikna edecektik. Tefo, kapıcının karizmatik tavırlarımıza ve sonunu düşünmeden sıkacağımız palavralara kanacağını iddia ediyordu. Eh, ne yalan söyleyeyim; dün geceki tafralarından sonra, Tefo’nun, tanımayan herkesi kafalayabileceğine bir kez daha inanmıştım. Kapalıçarşı’da turist kazıklamadan gelen deneyimlerin faydası işte. Bana düşen, elbette, dünküne benzer bir şeydi: Onlar konuşurken arkada dikilip tehdit edici gölgemi üzerlerine düşürecektim. Sonra paşalar gibi eve dalacak, ipuçları denizinden kovamızı doldurup çıkacaktık.</p>

    <p class="normal">Tabii, nasıl binaya vardığımızda etrafta kimseciklerin görünmemesi ve yağmurun kesilmesini fırsat bilip yapılmış temizlikte kullanılan deterjanın kokusunun çıkması için apartman kapısının ardına kadar açık bırakılmasından gaza gelmemiz, nasılsa kapıyı kendimiz açabiliyoruz hattâ bize kapı mı dayanır, kasa bile açarız dememiz ve daha kurcalamaya başlamamızla kapının açılıvermesi ve üstüne kapıyı diğer taraftan açanın ‘bizzat’ Başkomiser Emin Bey olması ve biraz şaşkın ama çokça da kızgın bakışlarına, sevimli olmaya çaba gösteren bir kısmı çürük, kimisi dolgulu otuz iki dişli gülümsemelerimizin elbette bir işe yaramaması diye uzattıkça uzatıp cümlenin başında ne dediğimi unutmam bir yazarlık hatasıysa, evdeki hesapla çarşıdaki arasında dağlar kadar fark olabileceğini unutmamız da dâhil, davaya bulaşmamızın en başından beri yaptığımız pek çok şeyin deneyimsizlikten kaynaklandığını söylemekte fayda var, diyorum ve bu uzun cümleyi, tüm yanlışlarına rağmen silmeyip emeğime saygı gösteriyorum. Anlayışınıza teslimim.</p>

    <p class="normal">Neyse, dediğim gibi, Tefo çömelmiş kapıyı kurcalar, ben de arkasında ustasından olayı kapmaya çabalayan berber çırağı misali eğilmiş yaptıklarını izlerken kapı açıldı ve Emin Bey’in çatık kaşlarıyla kavanozdan kurabiye çalarken yakalanmış çocuk gülümsemelerimiz karşı karşıya kaldı. Eh, tabii, böyle bir pozisyonda fazla söylenebilecek bir şey yoktu; o yüzden pişkinliğe vurmadık; toparlanıp, ‘orada ne halt ettiğimizi’ anlattık ve ne zaman kitaba, ne zaman kafamıza göre oynamamız gerektiği konusunda bir ders almış olduk.</p>

    <p class="normal">Çok şükür, Emin Bey ve evde bir yandan kafa patlatıp sağı solu kurcalamakla meşgul iki cinayet birimi dedektifi, pek havalı, gençten bir eleman olan Komiser Cenk ve bodur maki kılıklı yardımcısı Güven Beyler ve salonda merak ve heyecanla dikilip onları izleyen ve ha bire konuşup kafa ütüleyen kapıcı Muharrem anlattıklarımızla pek ilgilendiler. Emin Bey, bu ‘ve’ler arasına serpiştirdiklerimden sonuncusunu, bizim lafa başlamamızdan kısa süre sonra dışarı çıkardı.</p>

    <p class="normal">Kafamıza göre iş yapıp davayı karıştırmamıza, muhtemel ipuçlarına zarar vermiş ya da verebilecek olmamıza veya bulamadıkları bir şeyi bulmamıza fazla ses etmediler. Hattâ Emin Bey’in diğer ikisine Nezih amcayla ilişkimizin en birinci dereceden olduğunu söylemesi onların da havasını epey yumuşattı. Böylece, sırf ben değil, bizzat oğlu sıfatıyla Tefo da, Nezih Dağdelen’in bildiğimizden ya da sandığımızdan daha fazla sayılıp sevildiğini öğrenmiş olduk.</p>

    <p class="normal">Emin Bey, anlattıklarımız bitince, “Aslında ikinizi de karakola çekip bir güzel sopalatmam gerekir,” dedi. Baktım, diğer ikisi de kafa sallıyor, polis molis, bizden genç tiplerin önünde ezilip büzülmek dokundu. “Doğru komiserim ama?” diye lafa girecek oldum, elini kaldırıp susturdu beni. “Hayır,” dedi, “ikiniz de çocuk olsanız, aklı havada gençler olsanız anlarım ama değilsiniz; koca koca adamlarsınız; kalıbınızdan utanmanız gerekir. Bu işlerin böyle yürümemesi gerektiğini bilmeliydiniz ve ne olursa olsun bana gelmeliydiniz. Nezih Başkomiser’im bana Ergin’i sorduğunda ne peşinde olduğunuzu söylemişti ama bu derece ileri gideceğinizi düşünmemiştim açıkçası... Neyse, Başkomiserime dua edin, canınıza okumayacağım–şimdilik.”</p>

    <p class="normal">Duacıydık elbette Başkomiserine ama fırça uzarsa konudan uzaklaşılacaktı. Nitekim Tefo da öyle düşünmüş olacak, Emin Bey’in biraz diklensek köpüreceğe benzeyen havasına hiç aldırmadan, “Haklısınız ama gördüğünüz gibi, sizden bir şey de saklamadık sonuçta; hem bulduğumuz her şeyi anlatmaya da hazırız,” diye lafa girdi. Emin Bey, belki de hoşlandı bundan, bir kaşını kaldırarak, “Sanki başka çareniz vardı,” dedi, biraz durakladı, artık ne düşündüyse düşündü, “pekâlâ, ne var ne yok, anlatın bakalım,” diye bitirdi lafını.</p>

    <p class="normal">Emin Başkomiser ‘Ne var ne yok,” diye hatırımızı sormuyordu elbette. Herhangi bir zevzekliğe mahal vermeden anlattık. En başından itibaren, yaptığımız soruşturmaları –tabii, profesyonel anlamda ne kadar soruşturma denirse onlara– görüştüğümüz kişileri, ilk kurbanla ilgili kayık hikâyesini ki bunu anlatırken Kurthan’ın başı derde girmesin diye, görüştüğümüz kişinin adını söyleyemeyiz ayağına yatıp kıvıralım dediysek de Emin Bey yemedi ve çocuğun adını da aldı ağzımızdan, katil namzedinin kaba tarifini, gene ilk kurbanın evinde bulduğumuz giysiyi, üçüncü kurbanın evinde bulduğumuz diğer iki giysiyi, fal, büyü ve klüp fikrimizi falan, hepsini anlattık.</p>

    <p class="normal">Pek ilgilenmiş göründü üçü de; hattâ biz anlatırken Emin Bey’in bir iki yerde sırıttığını gördüm. Diğer ikisi hiç sırıtmadı ama.</p>

    <p class="normal">‘Muhtemelen’ dedim içimden, ‘Emin Bey, cinayet dedektiflerinden önce çözmek istiyordu ya olayı; bunlar da genç falan, hava basıyorlardır… Belki de bunlara gıcığı vardır. Hattâ bir tür rekabet durumu bile olabilir. Yalnız, inşallah Kurthan’ı fazla zorlamazlar; Necmiler’in güvenini kaybetmek istemem doğrusu…’</p>
  </div>

  <div class="calibre1" id="calibre_pb_59"></div>
</body>
</html>
