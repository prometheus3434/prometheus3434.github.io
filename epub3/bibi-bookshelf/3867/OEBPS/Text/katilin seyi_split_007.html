<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_5">4- Balıklama</h1>

    <p class="normal">Olay yeri inceleme ekibini işiyle baş başa bırakıp hep beraber karakola gittik. Dedim ya, hatır meselesi; yanımızda Nezih amca olmasaydı, hiçbir şey yapmasalar bile en azından savcıyı beklememiz için bizi tutmaları gerekirdi–gerekirmiş yani; o zamanlar diğer pek çok şey gibi, bunu da bilmiyorduk elbette.</p>

    <p class="normal">Karakolda, Emin Bey’in astı, grup amiri Mete Komiserin odasında, olan bitenden habersiz içeri girecek biri için semtin kadrolu canavarı gibi görünecek bir halde, bir elim –kadına dokunduğum için elimi yıkamama izin vermemişlerdi– kanlı, olaya bulaştığımızdan bu yana kulak arkamda duran, içemediğim sigarayı içebilmek için daha da fazla kan dökmeye hazır otururken, açık duran kapıdan, muhtemelen savcı olan gri ceketli bir adamın, gene muhtemelen gecenin kör vaktinde kalkıp gelmesine rağmen kendisini beklememiş olmamızdan dolayı asık bir suratla ve hızlı adımlarla karakola girdiğini gördüm. Adam doğrudan, Nezih amcanın da bulunduğu, tam karşımızdaki Emin Başkomiser’in odasına yöneldi. Artık orada Başkomiser ve Nezih amcayla ne konuştuysa, on dakika geçmeden yanımıza geldiğinde daha bir sakin görünüyordu.</p>

    <p class="normal">Savcıya ifadelerimizi tekrarladık, yazıldı, imzaladık. İfade verme işi bitince olay yeri inceleme ekibinden bir uzman, ‘el sevabımı’ aldı ve gidip elimi yıkayabileceğimi söyledi. Daha sonra, cinayet biriminden birilerinin bizle konuşmak isteyebileceği, o yüzden ortalıktan kaybolmamamız gerektiği belirtildi. En sonunda, iyi geceler, arada uğrayın, çayımızı için dendi ve Nezih amcanın, ‘Ne olacak evladım, şurası’sına Emin Bey’in, ‘Hayatta olmaz Başkomiserim’ kontrası sonucu bir ekip otosuyla eve döndük.</p>

    <p class="normal">Bizimkiler çoktan yatmıştı tabii. Gürültü etmemeye gayret ederek odama süzüldüm ve yattım.</p>

    <p class="normal">Hemen uyuyamadım; olayı düşündüm. Dedim ya, her şey bir yana, hayatında böyle şeyler görmemiş biri için o manzara epey sarsıcıydı. Ama sonra, sandığımın aksine çok da güzel uyudum; ne rüyamda kötü bir şey gördüm ne de sabah sıkıntılı uyandım.</p>

    <p class="normal">Ertesi sabah kahvaltıda, Tefo, gece belirttiği üzere, tabii ki olayı kafaya takmıştı ve beklediğimiz fırsatın bu olduğunu, derhal araştırmaya girmemizi söyleyip duruyordu. “İyi de,” dedim yağlı ekmeğime çilek reçeli sürerken, “nasıl araştıracağız? Ne bilgi var elimizde ne başka şey. Uzman değiliz, bir şey değiliz. Polisin bulamayacağı neyi bulabiliriz? Zaten olay mahallinde iz bile kalmamıştır; hem kalsa bile bizi yaklaştırırlar mı oraya? Ayrıca, cesedi bulanlar olarak–yani, baban sayesinde yırttık falan ama ortalıkta dolaşıp bu işi kurcalamamız şüphe çekmez mi?”</p>

    <p class="normal">Seninki sırıttı. Çekmezmiş. Ayrıca, bizi kim görecekmiş? Polisin işi gücü bizi takip etmek değilmiş ya? Pek ikna olmamıştım ama üzerine gitmedim. Tamam, peki, dedim ama cinayetler hakkında bilgiyi nasıl bulacağımızı hâlâ merak ettiğimi söyledim.</p>

    <p class="normal">“Duran ağabey gerekeni verir bize,” dedi. Tabii ya, kıdemli karakol arşiv memuru Duran ağabey! İyi adamdır bak, Allah uzun ömürler versin. Arşiv memuru da değil, yirmi küsür senelik mahalle bekçisiydi aslında ama birkaç sene önce, artık kime ne şekilde battıysa, bekçilik kaldırılmıştı –sonra tekrar kondu ama o zaman Duran ağabey çoktan emekli olmuştu. Eh işte, bekçiliğin kaldırılışından sonra adamcağız bir süre Bostancı karakolunda tutulmuş, ıvır zıvır işlere memur edilmişti. Mahalle karakolumuz yeniden açılınca da kadro açığına denk gelmiş, bu kadar senenin emeği hatırına ona da arşiv kılıfı uydurulmuştu; emekliliğine kadar idare etsin diye –herhalde başka yerlerde de benzer şeyler yaşanmıştır.</p>

    <p class="normal">Annemin, ‘Aman sıkı giyinin, havalar serinledi, önünüz açık dolaşmayın.’ klasiği eşliğinde çıktık. Kapı önünde sigaramı yakarken, “Verir mi bakalım bize istediğimiz şeyleri Duran ağabey?” deyince, Tefo, merak etmememi, Duran ağabeyin bizi kırmasının mümkün olmadığını söyledi. Ben, ilkgençliğimizde yaptığımız haytalıkları ve peşimizden gece yarıları düdük öttürerek koşturmalarını hatırlayıp niye bizi kırmasının mümkün olmadığını sorarken, Tefo karakolun yolunu tutmuştu bile.</p>

    <p class="normal">Cevabımı alamadım, üstelemedim de ama haklı çıktı Tefo. Duran ağabey biraz mırın kırın etti başta ya, biz tüm şirinliğimizle hiç kimseye çaktırmayacağımıza söz verince fazla uzatmadı. Karakolun bodrum katındaki pek uğranmayan ve karakolun yeniden açılmasının üzerinden fazla zaman geçmediği için birkaç klasör dışında rafları boş bekleyen arşiv odasında bir saat boyu çay içip, Duran ağabeyin dediğine göre, orijinali asayişe bağlı cinayet biriminde bulunan dosyayı inceledik. Açıkçası, Tefo inceledi, ben söylediklerini not ettim.</p>

    <p class="normal">İlk kurbanı 20 Haziran’da, pavyon fatihi beyaz eşya bayisini kovaladığımız günlerde, Bostancı Deniz Otobüsleri iskelesinin berisindeki basket sahalarının aşağısında kıyıya vurmuş halde bulmuşlar. Kırk iki yaşında, Yıldız Kuskun adında, iki çocuklu bir ev hanımıymış. Komşu, eş-dost, vesairenin ifadelerine bakılırsa, kendi halinde, iyi bir kadıncağızmış Yıldız Hanım. Eşi, Mesut Bey (45, olur ya böyle gazetelerde; parantez içi) ithalat ve ihracatla meşgul bir şirkette genel müdür yardımcısıymış. Çocuklarından biri üniversiteyi yeni bitirmiş, ötekiyse ikinci sınıftaymış.</p>

    <p class="normal">Adli tıp raporuna göre Yıldız Hanım, muhtemelen 20 Haziran günü, öğleden sonra, saat üç ile beş arası öldürülmüş (Cesedin denizde beş saatten fazla kaldığı tahmin ediliyordu) ve belirsiz bir yerden Marmara’ya atılmışmış. Sahilde biralamaya giden üç genç tarafından, aynı günün gecesi, on buçuk civarı bulunmuş. Çırılçıplak olduğu için kimlik tespiti hemen yapılamamış. Ancak ertesi günü, kadıncağızın eve dönmemesi üzerine polise başvuran ailesi tarafından teşhis edilebilmiş. Fotoğraflar da vardı; pek fena tabii.</p>

    <p class="normal">Ölüm şeklinde bir gariplik yoktu. Anında götüren cinsinden, melun kimyasallardan biriyle zehirlenmişti kadın. Rapora göre, kanında az miktarda alkol saptanmış olması, söz konusu zehrin kadıncağıza içkiyle verilmiş olduğunu düşündürüyormuş. İçkiye katılan zehir vakası yani…</p>

    <p class="normal">Ama cinayeti ilginç kılan, bundan daha tuhaf bir durum vardı: Kadın öldükten sonra, cinsel organının iç kısmı, kesici bir cisim sokularak parçalanmıştı. Adli tıp tarafından, on ila on iki santim çapında olduğu tahmin edilen ne idüğü belirsiz bu cisim, dediğim gibi, kadıncağızın cinsel organından içeri sokulmuş ve rapora bakılırsa içeride saat yönünde çevrilmek suretiyle rahim ağzına kadarki bölgede ne varsa parçalamıştı. Cisim belirsizdi çünkü tahribatı yaptığı bölgede, içeri kolayca sokulabilmesi için kullanıldığı belli olan eser miktarda kayganlaştırıcı artığı dışında cisme dair herhangi bir iz yoktu.</p>

    <p class="normal">Adli tıp, kadıncağızdaki yaralara bakarak cismin düz değil tırtıklı bir kesici olduğuna kanaat getirmişti. Fakat kesikler, tırtıklı bir bıçağın yapacağı türden değil, ancak daire şeklinde –rapora göre, hızar bıçağı gibi– ve enlemesine hareket eden bir bıçağın yapabileceği türdendi ve bu daha beter bir tuhaflığa yol açıyordu: √Vajina ağzında kesici bir cismin yol açabileceği herhangi bir tahribata rastlanmamıştı ve bu yüzden, on-on iki santim çapında, daire şeklinde tırtıklı bir bıçağın, hiçbir iz bırakmadan hem de yanlamasına değil enlemesine vajinaya nasıl sokulup nasıl çıkarılabileceğine dair bir fikir üretilememişti.</p>

    <p class="normal">Kadıncağıza tecavüz edildiğine dair bir iz yoktu; hani sperm artığı, kıl, tüy gibi şeyler. Gene vücutta darp izi, kurbanın katille mücadele ettiğine dair tırnak altında deri parçası gibi bir işarete de rastlanmamıştı. Tabii, kadının epey süre denizde kalmış olmasının da bir takım artıkların, vardıysa bile suya karışıp gitmesine yol açtığı kabul edilebilirdi.</p>

    <p class="normal">İkinci kurban ise yine kırk iki yaşındaki lise kimya öğretmeni Nilgün Dereli’ydi. O da evliydi. On beş yaşında bir oğlu vardı. Eşi Nedim Bey (53) emekliliğini beklemekte olan alelade bir devlet memuruydu.</p>

    <p class="normal">İfadelere bakılırsa bunlar da kendi halinde insanlarmış. Nilgün Hanım’ın öğrencileri çok ağlamışmış. Adli tıp kayıtlarına göre cinayet şekli aynıydı ama kullanılan zehir ve uygulanışı farklıydı: Bu sefer solunum yoluyla etki eden, tabii gene küt diye götüren cinsten başka bir madde kullanılmıştı. Kurbanın yüzündeki izlerden, zehrin yakın mesafeden kadının yüzüne püskürtüldüğü sonucuna varılmıştı. Ölüm sonrasında cinsel organdan sokulan ve ne olduğu belirsiz bir cisim, vesaire ise ilk kurbanla aynıydı. Gene ilk kurbandaki gibi, vücutta ve yüzde, darp izi veya tecavüze dair başka bir bulgu yoktu.</p>

    <p class="normal">Raporda, kadıncağızın 7 Temmuz günü, öğleden sonra iki-üç civarı öldürüldüğünün tahmin edildiği belirtilmişti.</p>

    <p class="normal">Bunun ilk cinayetten bir diğer farkı, kadının giyinik halde bulunmuş olmasıydı. Ayrıca, denize atılma da söz konusu değildi: Nilgün Hanım’ı aynı günün akşamüstü, kendi evinin salonunda, sokakta haytalıktan dönen oğlu bulmuştu. Zavallı çocuğun yaşadığı şoku tahmin etmek zor olmasa gerek. Kapıda, pencerede falan, herhangi bir zorlama, çalınan herhangi bir şey ya da evin herhangi bir yerinde yabancı bir parmak izi bulunamadığını da ekleyeyim.</p>

    <p class="normal">Neyse, bu iki cinayetin de aynı elden çıktığına dair şüphe yoktu tabii. En azından öyle kabul edilmesi daha mantıklı görünmüştü herkese. Her iki kurbanın da, farklı yöntemlerle ama sonuçta zehirlenmiş olmaları, öldürülmelerinden sonra cinsel organlarına bir cisim sokulmak suretiyle rahim ağzına kadar olan bölgenin parçalanması, o pislikte kullanılan alete dair belirsizlik, ikinci olayda, tıpkı ilkindeki gibi, hiç parmak izi ve maktulün cinsel organındaki kayganlaştırıcı dışında saç teli, iplik, düğme parçası ya da ne bileyim başka bir delil veya DNA analizi yapmaya yarayacak bir şey bulunmaması falan (birincide ceset zaten çıplak ve yıkanmıştı –ama öyle olmasaydı bile, ikinciyi düşününce büyük olasılıkla zaten onda da herhangi bir iz bulunmayacaktı; tabii katilin aynı kişi olması şartı geçerliyse) bir yana, ikisi arasında genel bir benzerlik de görülebiliyordu. Kurbanlar, yaşadıkları zamanlarda çekilen fotoğraflara bakılırsa güzel sayılabilecek ve deyim yerindeyse, hayat dolu tiplerdi. İkisi de sarışındı mesela; gayet endamlı denebilecek türde kadınlardı, falan filan. Her ikisinin de kırk iki yaşında olmaları da bir başka dikkat çekici noktaydı.</p>

    <p class="normal">Duran ağabeye göre, Başkomiser Emin Bey, kendi bölgesinde işlenen ve birbiriyle açıkça ilgili görünen bu cinayetlerle bu delilsizlik çıkmazını bir meydan okuma olarak almış. İlgili birimden cinayetlerle ilgili dosyaların birer kopyasını talep etmiş de bu dosyalar o yüzden karakolda bulunuyormuş; aslında cinayetler elbette ilgili birimin, asayişe bağlı cinayet biriminin işiymiş. Hele bu sabah çok sinirliymiş Başkomiser; sağa sola bağırıp ‘Bu işi dedektiflerden evvel çözeceksiniz, o kadar!’ demiş ve cinayet soruşturması yapmayı bilen bilmeyen herkesi dışarı yollamış. Duran ağabey, ‘Bakmayın sert adamdır ama aslında yufka yüreklidir, kadıncağızların hali çok dokundu ona, kesin,’ diye kendi fikrini eklemişti anlatırken. Ben önce içimden, “Sağa sola bağırmak kolay; ayrıca ‘benim bölgem’ dediği yerlere isterse Bostancı, Göztepe, hattâ Kadıköy merkez de sahip çıkabilecekken bu ne diye üzerine alınıyor?” dedim ama öte yandan da, “Koskoca başkomiser tabii, üç yıldızı takmış; asar da keser de; ayrıca olayları sahiplenmesi fena bir şey değil,” diye ekledim hemen.</p>

    <p class="normal">Üçüncü kurban, bizim bulduğumuz Öznur Karaçay’dı. O da diğer ikisi gibi, kırk iki yaşındaydı. İlk ikisinden bir farkı, evli olmamasıydı. Henüz otopsi raporu gelmemişti ama cesede ilk bakışta görülebilen önceki iki cinayete benzerlik yüzünden onun da zehirlenerek öldürüldüğünü düşünmek yanlış kaçmayabilirdi. Zaten içten parçalanan cinsel organ, vesaire, parmaklarıma bulaştırdığım kanı da düşünürsek, kadına yapılan ve yapan aynı olmalıydı.</p>

    <p class="normal">Kimliğini, gömleğinin cebinde –biz o heyecanla görmemiştik bile– bulunan nüfus kâğıdından belirlemişlerdi. Öznur Hanım, bir özel şirkette (TRT’deki yarışmacı tanıtımlarına benzedi bu, idare edin diyeceğim ama bu kitabı okuyacaklar arasında yaşı tutup da siyah beyaz televizyonu veya tek kanallı dönemi hatırlayan çıkar mı, şüpheliyim açıkçası) genel müdür sekreteriymiş. İyi iş. Tefo ifadeleri okurken, “Öznur Ha-nım’ın birden fazla kırığı yoksa eşekler kovalasın beni.” diye söylenmişti. Neymiş efendim, genel müdürün, mesai arkadaşlarının, komşularının ifadeleri şöyleymiş de böyleymiş de. Ben de okudum, anormal bir şey bulamadım. Bunu söylediğimde ise, “Hissettim ben oğlum, görürsün bak, bundan bir şey çıkar,” dedi. Hep diyorum ya, Tefo zekidir, ben ise biraz yavaşımdır anlama konusunda; ha, anlarım sonunda, hattâ çok kişiden de daha iyi anlarım, o ayrı.</p>

    <p class="normal">“İyi o zaman,” dedim ben de kardeşime cevaben, “görürüz.”</p>
  </div>

  <div class="calibre1" id="calibre_pb_13"></div>
</body>
</html>
