<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_28">27- Gül Zekeriya</h1>

    <p class="normal">Hani arada muhabbeti olur, hattâ gazetelerde falan da çıkar; zabıta bir dilenciyi –artık niyeyse– kovalamış, yakalamıştır ve adamın –ya da kadının– gecekondudan bozma evinden tonla para çıkmıştır. Bir de parayla imanın kimde olduğunun belli olmayacağına dair bir deyiş vardır.</p>

    <p class="normal">Dıştan görünüşü lakabına gayet ters olan sosyete medyumu ‘Gül’ Zekeriya’nın takdire şayan bürosunda oturmuş, adam, masasına boydan boya serdiğimiz Yıldız Hanım’ın giysisine bakarken bunları düşünüyordum.</p>

    <p class="normal">Gül Zekeriya, adını lakap aldığı romantik ve ağdalı çiçeğe zerre kadar benzemiyordu: kırkının üzerinde, kel, şişman, patlak dudaklı, patlak gözlü, neredeyse kaşsızlığı dışında alabildiğine esmer ve kıllı, şimdilerde gençlerin, günümüzün pop yıldızı Berkhan’ın epey zamandır liste başı olan dandik şarkısına atfen kullandığı türden ‘çiki-tiki’ yani, birkaç günlük sakallıydı. Karikatürlerdeki haydutlara benzeyen bu adamı sokakta gösterseler, ilk bakışta ne zenginliğini ne de ününü tahmin edebilir, en iyimser halinizle sıhhi tesisatçı ya da eski tip kalorifer kazanlarını tamir edenlerden biri derdiniz. Lakin karşısına geçip iki üç laf etmeye başladığınız anda bilgisini ve kendine güvenir tavrını fark edip şaşırdınız ve bir de, konuşurken yaptığı el hareketlerini görüp kelimeleri ağzında yuvarlayıp uzatarak telaffuz etmesini duyunca lakabını nasıl aldığı hakkında biraz fikir sahibi olabilirdiniz.</p>

    <p class="normal">Öte yandan, Gül Zekeriya, öğrendiğimize göre benzerlerinden epey farklıydı: Tamam, medyumluktu, faldı, bilmem neydi, anca inananı bağlayacak konulardır ve şahsen, bir iki kahve falı, birkaç defa da lise zamanında parkta manitayla gezerken yakalanılan çingenelerin durumdan faydalanıp zorla baktığı el falı dışında fal baktırmışlığım da, fala, büyüye inanmışlığım da yoktur ama gene de hiçbir şey için ‘I-ıh, olmaz öyle’ dememeyi dedektiflik kariyerimden çok önce öğrenmiştim. Ayrıca, adamın sırf sosyetik hanımlara ve beylere fal bakmakla kalmayıp gayet ciddi tiplere de danışmanlık yaptığını, büyü vesaire konularda ciddi bir uzman olduğunu öğrenmiştik. Üstüne, adamın, bizim Papik Necmi’ye, nedenini bilmediğimiz (hâlâ da bilmem) ve Necmi’nin kolay kolay ödenemeyeceğini söylediği bir borcu vardı ki tüm bunlar Gül Zekeriya’yı, bizim aradığımız eleman yapmaya yetiyordu.</p>

    <p class="normal">Tabii adamı öyle güle oynaya aramamıştık; Zuhal Hanım’ın evinde enselenmemizden sonra Emin Bey, biraz Nezih amcanın hatırına ama çokça da bulduklarımızdan, üstelik bulduklarımızı, muhtemelen kendinden epey genç oldukları için hava basmalarından hiç hoşlanmadığını belli ettiği cinayet birimi dedektiflerinden önce bulmamızdan etkilenmiş olacak, fazla üzerimize gelmemiş; tam aksine, bulacağımız her şeyi doğrudan kendisine bildirmemiz şartıyla ‘işimize bakabileceğimizi’ söyleyip bizi salmıştı.</p>

    <p class="normal">Bana kalırsa ki Tefo da onaylamıştı bu fikrimi, Emin Bey, katili bulmak konusunda, tahminlerim bir yana, gerçek nedenini kendi bilir elbette, teşkilatın dedektifleriyle bir yarışa girmiş ve artık ne düşündüyse, yarışa bizi de katmıştı. Bilemiyorum, belki kendi elemanlarından daha fazla şeye ulaşabileceğimizi düşünmüştü… Sonuçta biz de, ‘neyse ne’ deyip işimize bakmaya geri dönmüştük. Adı konmamış bir yarışa iteklenmemiz pek hoş değildi gerçi ama eh, dedim ya, biraz kaşınmıştık ve yine eh, işi böyle kotarmamız gerekiyorduysa, böyle de yapardık. Üstelik bir bakıma kendimize resmiyet kazandırmıştık ?yeni kurulan bir ülkenin uluslararası platformda tanınması gibi bir şey işte. Hem unutmayalım: Her işte bir hayır vardır derler.</p>

    <p class="normal">Neyse, Emin Bey’in meslektaşlarına yönelik bıyıkaltı gülümsemesi eşliğinde Zuhal Hanım’ın gardrobunun üstünde, gene büyükçe ve kâğıttan yapılmış bir butik torbası içinde özenle katlanmış bizi bekleyen dördüncü işlemeli giysiyi bulmamız ve yukarıda bahsettiğim ‘işimize bakmak üzere’ salıverilmemizin kıvancıyla, binayı, gelişimizden daha da hevesli terk edip arabamıza atlamış ve hemen Necmi’yi aramıştık. Dördüncü giysi de elimizdeydi ya, sıra bunların ne işe yaradığını bulmaya gelmişti.</p>

    <p class="normal">Tabii, elimizdeki bilginin hepsi artık poliste de mevcuttu; üstelik cinayet biriminin dosyalarına erişemediğimiz için polisin elindeki bilginin çoğuna sahip değildik; yani, bizim bilmediğimiz başka şeyler biliyor olabilirlerdi ve haliyle bunları bize söylemeleri de gerekmiyordu. Öte yandan, onların ulaşamayacağı, daha doğrusu ulaşmayı akıl edemeyeceği yerlere ulaşmıştık –en azından o ana kadar– bu da bizim avantajımızdı. Eh, güçler tümüyle eşit olursa niye yarışasın ki? Tüm bunların üstüne, yani yarış dalgası bir yana, cinayetler basında fazlasıyla yer tutmaya başlamış, o zamanlar şimdiki kadar sapıtmış olmasa da pek revaçta olan magazin haberlerinin arasına sıkışmaktan kurtulup merakla izlenen bir konu haline gelmişti. Yani, ilginin artışının, yediği haltlara bakarak manyak olduğu düşünülen seri katilimizin daha fazla saklanacağı, belki de kaçıp gidebileceği anlamına gelebileceğini de bildiğimizden daha fazla acele ediyorduk.</p>

    <p class="normal">Necmi’ye polisin Kurthan’dan bir şekilde haberi olduğunu ama çocuğa bir süre için, tabii bizim durumu öğrenip son anda rica etmemiz üzerine, dokunmayacakları gibisinden bir palavra sıktım. Seninki ‘Nasılsa bir yerden bulurlardı’ diyerek teşekkür bile etti bana. Sonra da falcıyı ne diye aradığımızı sordu. “Sonra anlatırım,” dedim, “sen önce böyle birini tanır mısın, onu deyiver hele,” diye devam ettim. Tanırmış, hem de çok iyi tanırmış.</p>

    <p class="normal">Atlamadan söyleyeyim: Zuhal Hanım’ın evinde bulunan kıyafete haliyle rakiplerimiz el koymuş, bizdeki üç giysinin ikisini kendilerine teslim etmemizi istemişlerdi. Parmak izi vesaire araştıracaklardı. İşin aslı, üçünü de istemişlerdi ama ne yapmaya niyetli olduğumuzu anlattıktan sonra, tahmin ettiğim gibi biraz da cinayet masasından önce işi çözmek isteyen Emin Başkomiser’in araya girip yapacaklarımızla ilgili sorumluluğu üstlenmesiyle, bir tanesinin, bir günlüğüne ve herhangi bir yerine, en azından bundan sonra kesinlikle elimizi sürmememiz (Birinin üzerinde Vildan’ın, diğerlerinde Özgür’ün ve her ikisinde de bizim parmak izlerimizin bulunduğunu söylemiştik tabii) ve başkasının da el sürmesini engellememiz kaydıyla bizde kalmasına gönülsüzce razı olmuşlardı. Biz de binadan çıkıp Necmi’yle konuştuktan sonra hemen eve dönüp giysileri almış, geri dönüp dedektiflere teslim etmiştik.</p>

    <p class="normal">Delil saklama gibi bir suçtan sıyırmış olduğumuzu fazla düşünmeden, Necmi’nin arayıp bizim için ünlü medyumdan randevu aldığını söylemesiyle Feneryolu’na yollanmıştık ve polis ve polisli işlerden hiç hoşlanmadığını söylemesi bir yana, pek değerli vaktini bizi dinlemek ve yardım etmek için harcamayı istemediği her halinden belli olan Gül Zekeriya’nın, atacağı her palavraya inanmaya hazır gelen müşterilerini daha da fazla perişan etmeye yaradığı açık, kırk ayrı ruhani zımbırtıyla süslü, bilgisayarlı, koyu kahve lambrili, kiminin şık diyebileceği ofisine girdiğimiz andan itibaren karşımıza diktiği tüm tafrası, Yıldız Hanım’ın hokkabaz kıyafetini evden çıkarken yanıma aldığım tahta maşa ve annemin cımbızıyla torbadan çıkarıp ceviz kaplama masasına serdiğimizde uçup gitmişti.</p>

    <p class="normal">“Bunu nereden bulduğunuzu söyleyebilir misiniz?” demişti, bize giysiyle ilgili esrarengiz bir şey söyleyeceğini sandıracak kadar uzun bir bekleyişten sonra.</p>

    <p class="normal">“Şimdilik hayır,” dedi Tefo, “önce bildiklerinizi duymak istiyoruz.”</p>

    <p class="normal">Bunun üzerine, Gül Zekeriya, derin bir nefes alıp sumocu gövdesini deri koltuğuna bıraktı. Bir süre daha öylece durduktan sonra öne eğilip dirseklerini masaya dayadı ve çenesini, kenetlediği ellerinin üzerine yerleştirip susmaya devam etti. Görünüşe göre bize neyi, nasıl ya da ne kadar söyleyebileceğini hesaplıyordu. Sabırla bekledik. Sonunda, “Bu giysi… Yanılmıyorsam bir tören giysisi.” diye başladı. Gene durakladı, sonra, “Biraz karışık...” dedi. Karışık olmasa senle ne işimiz var, değil mi? Böyle bir şey demedik tabii; o da biz kıt beyinlilerin anca anlayabileceğini düşündüğü şekilde anlatmaya devam etti. “Bu, pek bilinen bir şey değildir… Emin değilim ama… Görmüştüm sanki–evet, bir dakika,” deyip kalktı, içeri girdiğimizde ofisin özel banyosunun kapısı olduğunu düşündüğüm kapıyı açıp girdi. Kısa süre sonra da elinde bir kitapla çıktı. Ansiklopediye benzer, siyah deri ciltli, kalın bir şey.</p>

    <p class="normal">Yerine geçip kitabı masaya koydu, anlaşılmaz bir şeyler mırıldanarak sayfalarını karıştırmaya başladı. Biraz sonra, “İşte,” dedi ve kitabı bize doğru çevirdi. İkimiz de kalkıp masaya yanaştık, sosisimsi parmağıyla gösterdiği yere baktık.</p>

    <p class="normal">Sayfanın birini tamamıyla kaplayan resimde ne idüğü belirsiz kocaman beyaz bir şey, yerden göğe doğru uzanıyordu. Ortalıkta bir baş görünmemekle birlikte, başı olduğu düşünülebilecek, gövdesinin en üstteki kısmının tepesi sivriydi ve etrafında taca benzer, tırtıklı bir şey vardı. Baş gibi, ağız, göz, kulak, el, kol, bacak ve ayak da görünmüyordu. Gövdenin etrafında ise kırmızı, lacivert, yeşil ve sarı renklerde, insandan çok şeytan, cin falan denebilecek tipler, kâh uçar, kâh secde eder şekilde yere kapanmış ya da dizleri üzerinde çökmüş halde resmedilmişti. Karşısındaki sayfada ise eski metinlerden esinlenerek tasarlandığı belli olan harflerle WORM-GOD yazıyordu. Altında da bir sürü yazı; hepsi İngilizceydi.</p>

    <p class="normal">“Ehm,” dedi gene adam, biz neyin ne olduğunu kavramaya çalışırken, “bu–bildiğim kadarıyla söylüyorum tabii–sadece uzmanının, o da belki duymuş olabileceği bir… eee, tarikat… Şey… Solucan Tanrı… Keltler’den… Güneş… eee, aslında baş tanrıdır… Ya da iblis… En eski tanrı bu… Crom Cruaich… Kelman Keletach… İşte, isimleri burada yazıyor… Bir sürü… aaa, kısaca Crom da deniyor… İşte, şurada… Bizde fazla bilinen bir şey değil…”</p>

    <p class="normal">Tefo’yla göz göze geldik… Hah! Bilinmezmiş… Zekeriya’nın hayatında Conan okumadığı belliydi. Bir şey demedik ama.</p>

    <p class="normal">“Türkiye’de bununla ilgili bir şey… Mesela, tarikat var mıdır?” diye sordu Tefo.</p>

    <p class="normal">“Hiç sanmam,” dedi adam.</p>

    <p class="normal">“Emin değilsiniz ama?”</p>

    <p class="normal">“Valla, olsaydı duyardım herhalde. Sanmıyorum.”</p>

    <p class="normal">“Niye duyasınız ki?” dedim saf saf.</p>

    <p class="normal">“Duyulur böyle şeyler…” dedi mırıldanarak.</p>

    <p class="normal">“Peki,” dedi Tefo, “diyelim ki böyle bir grup var olsun: Ne yapar bunlar?”</p>

    <p class="normal">“Hım… Bilmem. Ayin yaparlar herhalde… Büyü, belki… Ama fikrimi sorarsanız, böyle bir şey yok derim.”</p>

    <p class="normal">“Yani, diyorsunuz ki bu giysi…”</p>

    <p class="normal">“Uyduruk. Maskeli balo için hazırlanmış olsa gerek.”</p>

    <p class="normal">“Maskeli balo mu? Pek tanınmayan bir kültün giysisini bulup maskeli balo için kullanmak mı yani? Biraz fazla egzantrik değil mi bu?” dedi Tefo ısrarla ve arka arkaya.</p>

    <p class="normal">“O-ho,” dedi Zekeriya, “daha neleri var…”</p>

    <p class="normal">“Çok ve değişik maskeli balo kıyafeti gördünüz yani?”</p>

    <p class="normal">“Yok canım… ‘daha neleri var,’ derken, ‘daha ne egzantrik şeyler yapıyor insanlar,’ demek istemiştim.”</p>

    <p class="normal">“Sizin büyüyle işiniz yok mu?” diye araya girip konuşmayı anlamsızca sürüklendiği maskeli balo meselesinden kurtarayım dedim.</p>

    <p class="normal">“Ne münasebet!” diye parlayıverdi birden.</p>

    <p class="normal">“Büyüden falan anlamazsınız yani?” dedim ben de.</p>

    <p class="normal">“Tam tersine, gayet iyi anlarım,” diye kızgın kızgın cevapladı.</p>

    <p class="normal">“Ama?” dedim, neye kızdığını merak ederek.</p>

    <p class="normal">“Ama yapmam. Yaptırmam. Bakın, büyü vardır ve tehlikelidir… İyisi de kötüsü de…”</p>

    <p class="normal">“Cin şeyleri mi?”</p>

    <p class="normal">Ben böyle işi ciddiye almaz havada sorunca gözlerini kırpıştırdı adam; içinden ‘Lâ havle’ çekiyordu herhalde. Ben de kıllık olsun diye öyle davranmıştım. Gene de sinirlendiğini fazla belli etmedi, “Aklınıza gelebilecek her şey. Ve fazlası,” dedi sonunda.</p>

    <p class="normal">“Büyü yapmıyorsunuz ama peki, bozmanız için gelenler olmuyor mu? Muska yazmak falan?” diye üsteledim.</p>

    <p class="normal">“Onlara da aynı şeyleri söylerim. Gerçek medyum büyüyle uğraşmaz. Onu yapanlar şarlatandır. Tamamen dolandırıcılık. Kur’an’da yeri var zaten… Yasak,” dedi gayet kararlı bir tonla.</p>

    <p class="normal">Ben tam kendi yaptığının ne olduğunu sorup adamı iyice sinirlendirmeye niyetlenmiştim, “İyi, giysiye dönelim bence,” dedi Tefo.</p>

    <p class="normal">Zekeriya bana ters ters bakıp, “Bu,” dedi, giysiye dönerek. Durakladı, düşündü. “O’nun müritlerinin törenlerinde kullandıkları giysi… Aklımda doğru kaldıysa, törenin Acuhaith gibi bir adı olsa gerek… Sanırım… Evet, öyle. İşte bakın,” dedi ve sayfayı çevirdi. Şimdi önümüzde, bizimkine benzer motiflere sahip bir giysi içinde resmedilmiş sakallı bir adam ve yanında açıklamalar vardı. Diğer sayfada ise giysinin göğüs kısmındaki göz mü yoksa çöreklenmiş yılan mı, karar veremediğimiz şekil bize bakıyordu.</p>

    <p class="normal">Adam Crom’dan bahsederken içimden ‘Aha, işte solucan!’ diye sevinmiştim zaten, o coşkuyla, “Nasıl bir törenmiş bu?” dedim, Tefo’dan önce.</p>

    <p class="normal">“Ah, eee… Kestirilebilecek şeyler işte… Tam bilmiyorum… Tütsüler, dualar, giysiler… Kurban belki…”</p>

    <p class="normal">“Kurban?”</p>

    <p class="normal">“Kurban, evet…”</p>

    <p class="normal">“İnsan? Hayvan?”</p>

    <p class="normal">“Çok iyi bildiğim bir şey değil… İkisi de olabilir.”</p>

    <p class="normal">“Bana, çok açık davranmıyormuşsunuz gibi geliyor,” diye araya girdi Tefo. Haklıydı; adam konuşurken sık sık duraklıyor, kelimeleri özenle seçmeye çalışıyor gibiydi. “Ayrıca,” diye bastırdım hemen, “bu kafayla devam ederseniz, bize anlatmak istemediğiniz şeyleri polise anlatmak zorunda kalırsınız.”</p>

    <p class="normal">Zekeriya gene anlaşılmaz bir şeyler geveledi. Sonra karar vermiş olacak, “Peki,” dedi. “Çok eskiden okuduğum şeyler bunlar… Meraktan tabii. Neyse, bunun anlamsız bir şey olduğunu bilmelisiniz. Böyle bir tarikat yok; bence biri sizle dalga geçmiş.”</p>

    <p class="normal">“Orası bizi bağlar,” dedim. “Şimdi siz bize, bu tarikat hakkında ne biliyorsanız anlatın. Bahsettiğiniz törenin amacı neydi mesela? Hani akut muydu, neydi?”</p>

    <p class="normal">Uyuzluğu iyice ilerletip, törenin ismini önemsiz bir şeymiş gibi aklımda tutamayarak yanlış söylemeye varan aymazlığımdan iyice rahatsız olduğunu belli eden Zekeriya dudaklarını büzdü, içini çekti ve herhalde ‘Ne bok yerseniz yiyin,’ diye düşünüp gayet ciddi bir tonla ve duraklaya duraklaya, “Törenin pek çok amacı olabilir… Bereket falan… Bereket, üretkenlik… Temelde seksle ilgilidir,” dedi.</p>
  </div>

  <div class="calibre1" id="calibre_pb_61"></div>
</body>
</html>
