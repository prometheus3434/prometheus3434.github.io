<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_14">13- Şanslı</h1>

    <p class="normal">Pazar akşamı, sarılı bacağımı pufun üzerine uzatmış, elde kumanda, dönemin vazgeçilmez pazar gecesi eğlencesi bol kavgalı spor programları arasında zap seyahati yaparken, “Eh be anacım be…” diyerek odama girdi Tefo. ‘Yeterince dinledim bunları,’ babında baktım yüzüne. O da uzatmadı zaten, nasıl olduğumu sordu, ‘İyiyim,’ dedim.</p>

    <p class="normal">İyiydim de: civar polisi tarafından gayet iyi tanınan nezarethane gediklisi Papik Necmi’nin salladığı sustalı bıçak, gayet şanslı biçimde, benim için tabii, kalıcı veya yürümemi uzun süre engelleyecek bir hasar verecek herhangi bir damara denk gelmeden, iki-üç santim kadar girivermişti sağ bacağıma. Yarayı diken doktor da şanslı olduğumu söylemişti zaten.</p>

    <p class="normal">Tetanoz iğnesi dışında şanslı olduğumun farkındaydım zaten. Dediğim gibi, bıçak bacağımda kalıcı ya da sakat bırakıcı bir yara açmamıştı. Hafif topallayarak yürüyebilmem için iki-üç gün dinlenmek yetecekti. Ama şans bakımından çok daha fazlası vardı olayda: Polisin yanı sıra, Moda’dan Maltepe’ye kadar çocuklarınızın tanımasını istemeyeceğiniz ne kadar tip varsa hepsi tarafından gayet iyi tanınan, ufak pisliklerin adamı ‘Papik’ Necmi ve iki elemanı, Sinan ile Mustafa (ilk silkelediğim, hani yere tüküren) tam da o sırada oradan geçen asayiş minibüsünden inen polislerin, toplanan kalabalıktan birilerinin çağırmasıyla sahne alıp olayı gören vatandaşların da ‘Üç kişi birlik olup zavallı adama saldırdılar, sonra da bıçakladılar,’ demeleri üzerine –dış görünüşün önemini söylemiştim; kimse, öyle olsaydı bile, onlara benim saldırdığımı düşünmezdi herhalde– müdahalesiyle hemen derdest edilip en yakın karakola, yani bizim mahalledekine götürülmüş; orada da bunların kurbanı olarak adım geçince bir temiz sopa yiyip nezarete tıkılmışlardı.</p>

    <p class="normal">O zamanlar, şehirdeki asayiş sorunlarının artmaya başladığı zamanlardı; emniyet güçleri her gün, tıpkı bugün olduğu gibi, her yerde vızır vızır gezerdi. Yani diyeceğim, o günleri hatırlayanlar polislerin tam da o sırada oradan geçmelerinin şansla ilgisinin aslında o kadar da fazla olmadığını düşünebilir ama gene de kendimi şanslı addediyorum açıkçası.</p>

    <p class="normal">Tefo sormadan olanı biteni anlattım; zaten biraz önce eve geldiğinde kızgın yorumlu bir versiyonunu Nezih amcadan dinlemişti. Ben soruşturma yapacağım diye ortalığı birbirine katarken o, tüm günü evde, dizüstü bilgisayarıyla geçirmiş. İnternette sörf yapmış, falan filan.</p>

    <p class="normal">Tabii, Tefo koca bir gün boyunca sırf aylaklık olsun diye sörf faresine binmemişti. Son bir hafta içindeki, erbabına gülünç gelecek ki bugün, yani on yıl sonrasında, o günlerde yaptıklarımızın çoğu bana da gülünç geliyor, soruşturmalarımızdan bir halt bulamamamıza benim kadar o da sıkılmıştı elbette. Nezih amcaya cinayet masasındaki dosyaları inceleme şansı olup olmadığını sorduğunda kızgın bir yanıt almış, bunun üzerine internet üzerinden araştırma yapmaya çabalamıştı. Çabalamıştı diyorum çünkü elinde fazla bir şey yoktu araştırmak için. Sonradan anlattığına göre, arama motorlarına kurbanların isimlerini yazmış, cinayet haberleri ve Nilgün Hanım’ın lisesi dışında bir şeye ulaşamamıştı.</p>

    <p class="normal">Ben de başıma gelenleri anlattım. Tefo, ne annem gibi fenalık geçirdi ne de babam ya da Nezih amca gibi sinirlendi. Tam aksine, sırıtarak mis gibi aksiyonu kaçırdığını söyledi. Ben de ona, “Eh,” dedim, sanki önümüzdeki on yılı önceden görmüşüm gibi; “herkes yapabildiğini yapıyor.”</p>
  </div>

  <div class="calibre1" id="calibre_pb_31"></div>
</body>
</html>
