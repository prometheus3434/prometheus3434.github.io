<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_6">5- Marş Basmıyor Hocam, Bir Zahmet</h1>

    <p class="normal">Okuma ve not alma işi bitince, Duran ağabeye teşekkür ettik, Emin Bey ve bize orada ne halt ettiğimizi sorabilecek diğer yıldızlıların ortalıkta görünmediği bir an kollayıp karakoldan çıktık, eve kadar gerisingeri yürüdük ve arabamıza atlayıp ofise gittik.</p>

    <p class="normal">Ofise gelince, ben derhal havaya girip masaya ayaklarımı uzatarak kaykıldım. Tefo, benden beter, zulaladığımız viskiyi çıkardı ortaya. Birer fırt çekip sigaraları da yakınca tam oldu ortam. Tabii, jalûzilerin efekti de var…</p>

    <p class="normal">Bir süre hiç konuşmadık: Hesapta davayı düşünüyoruz ya… Yalnız bir süre sonra uykum geldi benim, kalktım perdeleri açtım; içerisi aydınlandı.</p>

    <p class="normal">“Ne diyorsun bakalım?” diye sonunda lafa girdi Tefo ayağa kalkarak. Bu tip durumlarda bir aşağı bir yukarı dolaşır Tefo. Kimi kalem sapı dişler, kimi bilmem neresiyle oynar ya, o hesap.</p>

    <p class="normal">“Ne diyeyim?” dedim, kaykıldığım yerde biraz toparlanarak; hani zeki ya, belki okuduklarından bir şey çıkartmıştır da ben anlamamışımdır, rezil olmayayım diye.</p>

    <p class="normal">“Seri katil işi olduğu açık–mı, sence de?”</p>

    <p class="normal">“Vallahi, ne desem bilemiyorum.” dedim.</p>

    <p class="normal">Şimdi malûm, seri katilli dalgalar, tıpkı roman kahramanı dedektiflerin hemen her romanda karşılaştıkları türden özenle planlanıp işlenmiş, çözümü zor cinayetler ya da vampirdi şuydu buydu konular gibi, o zamanlar bizde pek rastlanan şeyler değildi. Ha, yok muydu, vardı elbette: Fazla düşünmeden çekip vuran öfkeye eğilimli bir toplum olduğumuzdan mıdır, yetiştirilme tarzımızdan mıdır, ahlâk anlayışımızdan mıdır, artık ona siz karar verin, seri katiller, son on yıldaki kadar olmasa bile o zamanlarda da, daha öncesinde de az ama vardı. Diğerleriyse, her yerde ne kadar varsa bizde de o kadar vardı ve hâlâ vardır–sürü sepetine şahsen tanık oldum; hem de, isteyen inanmasın, büyücüsü, vampiri hattâ uzaylısına kadar ama eh, bir şekilde, bizde, hani nasıl polisiye roman edebiyattan sayılmaz, çizgi roman okumak, bilim kurguya merak salmak ciddiyetsiz şeylermiş gibi görülürse –en azından ben büyürken böyleydi; tıpkı futbola meraklı veletlerin ailelerinin öfkesi gibi. Malûm, o babaların oğulları, kendi çocuklarına “Aman top oyna oğlum,” der oldular sonunda– bu konular da sırf gâvurların başına gelebilecek şeylermiş gibi görülürdü ve bilinseler bile fazla su yüzüne çıkmayıp anca aklı bir karış havada gezen gençlere yönelik eğlenceli roman ya da film konuları olarak kabul edilirdi. Bildiğim kadarıyla, her ne kadar bugünün ebeveyni, o günlerin çocukları olduklarından kelli biraz daha bunlara inanmaya meyilliyse de, bu konuda fazla değişen bir şey yok.</p>

    <p class="normal">Hoş, değişmesi de gerekmiyor; hayatta, hele de bizim ülkemizde zaten pek çok tuhaf ve iç karartıcı şey yaşandığı için bunları fazla kurcalamayız; gazetelerde falan, ufak haberler olarak geçip giderler; belki böyle kalmaları daha iyidir, bilemiyorum. Kim bilir, geleneklerle ilgilidir belki ya da başka bir şeyle. O yüzden, her ne kadar benimle aynı kafada olmaya meyilliyse de ne olur ne olmaz, dalga geçmesin benimle şimdi deyip, Tefo’nun seri katil konusundaki fikrine ortalama bir cevap vererek diyeceklerini dinlemeyi tercih ettim.</p>

    <p class="normal">Bir süre yumurtlayacaklarını bekledikten sonra, baktım benimki bir aşağı bir yukarı yürümeye ve susmaya devam ediyor, “Tabii, tüm bu cinayetler için bir de sebep lazım.” diye girişeyim dedim aynı eziklikle.</p>

    <p class="normal">“Ne?” diye sordu, ‘Ya, buyur bakalım,’ der gibisinden.</p>

    <p class="normal">“Yani, niye öldürüyor kadınları diyorum…” dedim.</p>

    <p class="normal">“Onu anladım canım. Sapıktır belki,” dedi.</p>

    <p class="normal">“Ya, illa ki psikolojik şeyler vardır işin içinde ama?” diye ortaladım.</p>

    <p class="normal">“Belki de bir psikologla görüşmeliyiz?” diye dizinde sektiriverdi.</p>

    <p class="normal">“Kriminal psikolog?” diyerek pozisyona girdiğimi belli ettim.</p>

    <p class="normal">“Dur ya… Salak mıyız biz? Kırk bin kitap okuduk, film seyrettik?” diyerek atağı kesiverdi.</p>

    <p class="normal">“Eee?” dedim, kontraya çıkarak.</p>

    <p class="normal">“İlla ki buna benzer şeyler okumuşuzdur… Ne bileyim,” diye topu taca atıverdi baskıyı görünce.</p>

    <p class="normal">“Kriminal psikolog ya da başka bir iş ehline gitmeden önce bir şeyleri… Şey etmeliyiz… Ne bileyim, mesela… eee… Mesela, kendimizi katilin yerine koyalım,” diyerek tekrar oyuna soktum topu.</p>

    <p class="normal">“Tamam,” dedi, “o zaman düşünelim.”</p>

    <p class="normal">Biraz daha sustuktan sonra Tefo, “Valla, aklıma hiçbir şey gelmiyor,” deyince içim biraz rahatladı. Her ne kadar kanımdır canımdır desem de Tefo’mun anlama konusunda benden daha hızlı olması, itiraf etmeliyim, arada canımı sıkmıştır.</p>

    <p class="normal">Yapalım dediğimiz lafta kolaydı ama katilin yerine kendimizi nasıl koyabileceğimiz hakkında en ufak bir fikrimiz yoktu tabii. Aklıma da bir şey gelmiyordu.</p>

    <p class="normal">Gene de, bu durumda gümüşü tercih etmek daha iyi olabilir dedim ve “Ya ne bileyim.” diye salladım ilk fikrimi: “Mesela, katil çocukken, kırk iki yaşındaki sarışın bir kadın ya da kadınların tacizine uğramıştır ve onlardan öldüresiye nefret ediyordur. Sonunda bir an gelmiş, dayanamamıştır ve bulduğu her böyle kadını?”</p>

    <p class="normal">“Sarışın ve kırk iki yaşındaki kadınların tacizi ha? Haydi len!”</p>

    <p class="normal">“Neden olmasın oğlum? Bizim millette çoluğa çocuğa sulanan az kişi mi var sanıyorsun?”</p>

    <p class="normal">“Iyy, iğrenç be…”</p>

    <p class="normal">“İğrenç miğrenç. Şenay’ı hatırlasana. Bir keresinde anlatmıştı hani, küçükken eniştesi bunu kucağına oturtup?”</p>

    <p class="normal">“Hak’katen. Ağlamıştı kızcağız anlatırken. Ulan, ne hayvanlar var be… E, diyorsun ki yani, çocukken tacize uğramış eleman ve kırk iki yaşındaki tüm sarışın kadınları hacamat edeceğim diye azmetmiş.”</p>

    <p class="normal">“Eh, yani rapora böyle yazamazsın herhalde ama evet–olur mu olur.”</p>

    <p class="normal">Gördüğünüz gibi, biz işe başladığımızda acemilik ve işbilmezlik o kadar fazlaydı ki böyle abuk subuk konuşmaktan öteye gidemiyorduk. Düşünüp durduk işte bir süre. Tefo sanki bir şey bulmuş gibi girdi lafa tekrar:</p>

    <p class="normal">“Ya o alet?”</p>

    <p class="normal">“Vajina ağzında iz olmaması enteresan.”</p>

    <p class="normal">“Daire şeklinde bir bıçak iz bırakmadan nasıl sokulup çıkarılabilir?”</p>

    <p class="normal">“Bilmem. Hiçbir fikrim yok.”</p>

    <p class="normal">“Hem de enlemesine. Gerçi, diklemesine sokup içeride enlemesine çevirmek desen, o da olacak iş değil–”</p>

    <p class="normal">“Zaten, o çapta bir şeyi ne şekilde sokarsan sok iz bırakması gerekir–değil mi?”</p>

    <p class="normal">“Evet.”</p>

    <p class="normal">“Bir sapı olmalı.”</p>

    <p class="normal">“Değil mi? Kayganlaştırıcı kullanıldığına göre… Hım… Ortası deliktir–yani dairenin. Oradan tahta falan, bir sap sokulur vesaire…”</p>

    <p class="normal">“Mantıklı… Ama iz bırakmadan giriş çıkış meselesini açıklamıyor.”</p>

    <p class="normal">“Çevirme işi de enteresan.”</p>

    <p class="normal">“Kürtaj gibi.”</p>

    <p class="normal">“Aa? Lan?”</p>

    <p class="normal">“O kadar basit değildir be. Birbiriyle ilgisiz üç kadına neden kürtaj yapsın?”</p>

    <p class="normal">“İlgisiz oldukları ne malûm?”</p>

    <p class="normal">“Raporlarda yok.”</p>

    <p class="normal">“Bulamamışlardır. Yeterince araştırmamışlardır.”</p>

    <p class="normal">“Öyle olsa bile, kürtaj meselesi anlaşılmaz mıydı? Adli tıp denen bir şey var.”</p>

    <p class="normal">“Adli tıp, bıçak mı değil mi, sapı tahta mı plastik mi, hattâ sapı var mı yok mu anlamamış ama.”</p>

    <p class="normal">Elbette, adli tıbbın neyi ne derecede bulabileceği veya kürtajın nasıl yapıldığı konusunda da, diğer her konuda olduğu gibi, zırcahildik.</p>

    <p class="normal">Biraz sustuk. Düşünmeye çalışıyordum ama hâlâ hiçbir şey gelmiyordu aklıma.</p>

    <p class="normal">Alet, alet diye düşünürken, “Ulan–sakın bu alet, herifin aleti olmasın?” deyiverdim.</p>

    <p class="normal">“Ne? Hahahaha, haydi len!” diye güldü bu.</p>

    <p class="normal">“Niyeymiş?” dedim ben de gülmesine hafiften bozularak.</p>

    <p class="normal">“Ulan, bir kere açılan yaraya bak, hatırlasana raporu: on ila on iki santim?”</p>

    <p class="normal">“E, ne var bunda? Bu boydan çok daha fazla olanları yok mu?”</p>

    <p class="normal">“Çapı ulan o! Fil mi bu?”</p>

    <p class="normal">“Haaa–e, katil Fil Adam olmasın?”</p>

    <p class="normal">“Sapıttın iyice sen.”</p>

    <p class="normal">“Ne bileyim, kafam durdu.”</p>

    <p class="normal">‘Sanki çok çalışıyordu da,’ dedi gibi geldi bana bir an. Biraz daha sustuk.</p>

    <p class="normal">“Hem sonra, rahim ağzına kadar olan bölümü parçalama işi var,” diye devam etti Tefo, sanki arada hiç susmamışız gibi.</p>

    <p class="normal">“Herif hızarın ortasına delik açıp şeyine takmıştır diyeceğim, daha da saçma olacak.”</p>

    <p class="normal">“Oldu bile. Çevirmiş oğlum herif–çevirmiş ki içeriyi parçalamış. Hem tamam, dediğin olsun: Manyağın kralısın ve bir şekilde, dediğin gibi bir saçmalığı, hattâ iz bırakmadan yaptın farzedelim; nasıl çevireceksin? Ha?”</p>

    <p class="normal">‘Herifin şeyi takmadır; ne bileyim, robottur katil, şeyi vidalıdır,’ gibisinden şeyler söyleyecektim ama söylemedim. Biraz daha sustuk sıkıntıyla.</p>

    <p class="normal">“Helicopter-man gibi biridir belki?” diye uydurayım dedim, suskunluğu bozmak için.</p>

    <p class="normal">“Ha?”</p>

    <p class="normal">“Var ya oğlum hani… Japon pornocu?”</p>

    <p class="normal">“Ha…” dedi ya, bu sefer gülmedi seninki. Gene hafif bozulur gibi oldum, renk vermedim ama. Sanki o düşünüyor, atom bombasından on bin kat güçlü bir bombanın formülünü kafasında çözmeye çalışıyordu da ben ceketinin kolunu çekiştirerek, ‘Haydi, gidip dondurma yiyelim,’ diye ısrar ediyormuşum gibiydi.</p>

    <p class="normal">Nedir, ne değildir diye beynimi tırmalarken, “Boru gibi bir şey olabilir,” dedi Tefo, mırıldanarak.</p>

    <p class="normal">“Kenarları tırtıklı, keskin bir boru mesela,” dedim fikrini beğenerek.</p>

    <p class="normal">“Paslı değil ama–olsa izi olurdu.”</p>

    <p class="normal">“Sırf cinayet işlemek için böyle bir şey yaptırmıştır belki, hani kromajlı falan–manyak ya,” diye boru fikri üzerine uydurmaya devam ettim.</p>

    <p class="normal">“Gene de dışarıda yara izi olmamasını açıklamıyor bu.”</p>

    <p class="normal">“Öyle.”</p>

    <p class="normal">“Peki,” dedi Tefo, “buradan bir yere varamayacağız anlaşılan. Diğer şeylere bakalım. Mesela, kurbanların bulundukları yerler–”</p>

    <p class="normal">“Cinayet mahalli değil ikisininki –Neydi evinde bulunanın adı?”</p>

    <p class="normal">“Nilgün.”</p>

    <p class="normal">“Hah, Nilgün Hanım evinde öldürülmüş, okuduğumuz dosyalara göre, orası kesin ama öteki ikisi nerede halledilmiş belli değil.”</p>

    <p class="normal">“Öznur Hanım peki?”</p>

    <p class="normal">“Nasıl?”</p>

    <p class="normal">“Yani, bizim bulduğumuz yerde yapmış olamaz değil mi? Hani ne bileyim, hem zehri içir; sonra altını çıkar, o şeyi sok, çevir, falan–bir şekilde duyan ya da gören olurdu herhalde. Peki, olay orada olmadıysa oraya nasıl gelmiş?”</p>

    <p class="normal">“Ne bileyim? Arabada halletmiştir, geçerken atmıştır.”</p>

    <p class="normal">“Atılmış gibi durmuyordu. Arabadan atılsa yola veya kaldırıma düşerdi; katil, onu oraya taşımış.”</p>

    <p class="normal">“Taşısa gören olmaz mıydı?”</p>

    <p class="normal">“O saatte olmayabilir. Epey karanlıktı hatırlarsan. O saatte getirdiyse tabii. Bu da, biz lak lak ederek yürürken katil kaçıyordu, hattâ belki de hâlâ oradaydı demek. Belki geldiğimizi görünce kadını bırakıp kaçmıştır…”</p>

    <p class="normal">“Ya da polisler gelene dek bir kenarda saklanmış ve kalabalıktan yararlanıp tüymüştür?”</p>

    <p class="normal">Yalan söyleyecek durum yok: Biz oradayken katilin de civarda takılması olasılığı hiç de hoş bir duygu yaratmadı içimde. Eminim Tefo da bir tuhaf hissetmiştir bu fikri söyleyince. Üzerinde konuşmadık ama.</p>

    <p class="normal">“Peki… Neden oraya taşımış? Yani, apartmanın bahçesi–”</p>

    <p class="normal">“Hım. Biz bulduğumuzda… Sen kadına dokundun, teni–”</p>

    <p class="normal">“Ilıktı.”</p>

    <p class="normal">“Yani, öldürüleli çok olmamış.”</p>

    <p class="normal">“Eee?”</p>

    <p class="normal">“E’si, cinayeti yakın bir yerde işlemiş olabilir.”</p>

    <p class="normal">“Apartmanda–”</p>

    <p class="normal">“Evet… Yani, şöyle olsa: Kadını evine getirip… eee, adli tıp raporunu görmedik gerçi ama kesin içki-zehir hikâyesi bunda da çıkar…”</p>

    <p class="normal">Anlar gibi oldum, hemen atladım, “Kadını evine getirdi, zehirledi, sonra pisliğini yaptı ve cesedi kim bilir nereye atmak için sırtladı–tam o sırada bizi gördü ve cesedi bırakıp kaçtı…”</p>

    <p class="normal">“Olabilir. Gayet mantıklı.”</p>

    <p class="normal">Anında kabardım tabii. İlk cinayet vakamda olaya mantıklı bir çözüm, falan filan diye içimdeki kelebeklerin keyfini çıkarıken “Fakat” diye araya girdi Tefo, “kaçan birini görmedik, değil mi?”</p>

    <p class="normal">Görmemiştik. Gene de tezimi bozmasına izin vermemek için aklıma gelenleri saymaya davrandım: “Çok karanlıktı, ayrıca sigara paketimi bahçeye atana dek o tarafa da bakmıyorduk… Görmemiş olabiliriz…”</p>

    <p class="normal">“Peki, ya bizden on-on beş dakika önce gelip cesedi oraya bıraktıysa?”</p>

    <p class="normal">“Neye yarar ki bu?”</p>

    <p class="normal">“Bilmem,” dedi ve susup tekrar odayı adımlamaya başladı. Bekledim ben de, nasılsa bir şey yumurtlayacak diye. Yanılmadım.</p>

    <p class="normal">“Apartman sakinlerinden şüphelenmemize yarar.”</p>

    <p class="normal">“Nasıl?”</p>

    <p class="normal">“Yani… Senin savına göre, adam evde öldürdü, gecenin körü zaten–etrafta kimse yokken sırtladı kadını çıktı, değil mi?”</p>

    <p class="normal">“Bizi görünce de içeri kaçtı. İşte onu diyorum.”</p>

    <p class="normal">“Ben de onu diyorum. Fazla kolay.”</p>

    <p class="normal">“E, nedir yani? Kolay olması kötü mü?”</p>

    <p class="normal">“Kötü tabii. Senin dediğin adamı aptal yerine koymak olur.”</p>

    <p class="normal">“Hangi adamı?”</p>

    <p class="normal">“Katili.”</p>

    <p class="normal">“E, ne biliyoruz zeki olduğunu bey’fendi?”</p>

    <p class="normal">“Seri katil–seri katiller zeki olur.”</p>

    <p class="normal">“Ben manyak olur diye biliyordum.”</p>

    <p class="normal">“Manyak olmak illa aptal olmak değil ki…”</p>

    <p class="normal">İyi. Tamam, benim tezim kolay olsun, işe yaramasın; beyefendi bulsun fikri deyip sustum. Bu da susmaya devam etti. Çözecek ya evrenin sırrını.</p>

    <p class="normal">Biraz bekleyip konuyu değiştireyim dedim: “Ya ilk kurban? Denize atıldığına göre belki bir teknede, şöyle babasından bir yatta falan öldürülmüştür?”</p>

    <p class="normal">“Olabilir–de nasıl bulacaksın o tekneyi Bay Holmes?”</p>

    <p class="normal">“Ne bileyim? Marinaları mı gezsek? Bir gören olmuştur belki.”</p>

    <p class="normal">“Tabii canım. Yat sahipleri bizi kovalarken ipuçlarını tartışırız bir yandan.”</p>

    <p class="normal">“Pek negatifsin be gülüm sen de.”</p>

    <p class="normal">“E ama Vedat Bey, söyleyiniz bana bakalım: Yat sahiplerini, marina çalışanlarını falan, hangi sıfatla sorgulamayı düşünüyorsunuz? Hem bak, kadının yattan atıldığını nereden çıkardığını, neden bir balıkçı teknesi, ne bileyim, kayık demediğini hiç sormuyorum.”</p>

    <p class="normal">“Bilmem ki… Balıkçı falan–hem zehiri içkiyle verme meselesi var? Hani, kurbanı yata bindir, ver şarabı–ya da daha güzeli, şampanyayı… Ya, ne bileyim, bu işlerle anca zenginler uğraşır gibi geldi sanki…”</p>

    <p class="normal">“Çok saçma.”</p>

    <p class="normal">“İyi, aman.”</p>

    <p class="normal">“Onu bırak da, önceki soruma cevap ver: Tamam, marinalara gidelim. Gidelim de ne sıfatla sorgulayacağız insanları? De bakalım.”</p>

    <p class="normal">“John Belushi gibi sigara paketini kimlik hesabı uzaktan şöyle bir gösterip, esrarengiz havalara gireriz.”</p>

    <p class="normal">“Komik değil.”</p>

    <p class="normal">“E, ama… O olmaz, bu olmaz–sen de üret o zaman fikir, hayran kalayım. Laf.”</p>

    <p class="normal">“Siktir.”</p>

    <p class="normal">Gerilmiştik yok yere. Sustuk. Sigara, iç çekme, somurtma, vesaire. Sonra, herhalde ikimiz de birbirimizin en iyi dostu olduğumuzu hatırlayıp önce yumuşadık, sonunda da konu açmak için kıvranmaya başladık. Neyse, uzatmayayım, dedim:</p>

    <p class="normal">“Ee, de bakalım, nereye çufçuflayacağız şimdi?”</p>

    <p class="normal">“Bilmiyorum ama ipucu-mipucu, ne varsa bulacağız, bu işi de çözeceğiz, onu biliyorum. Gidip kurbanların yakınlarıyla görüşelim mi, ne dersin?”</p>

    <p class="normal">“Vay! Hırslısın ha! İyi de kafamıza göre soruşturma yapamayız, valla baban duyarsa odunla kovalar ha.”</p>

    <p class="normal">“Ona söyleyen kim oğlum? Zati uğramıyor ne zamandır; iş de yok…”</p>

    <p class="normal">“Bilmem valla… Anlarsa deşer bizi. Polisin duymasını falan hiç katmıyorum farkındaysan.”</p>

    <p class="normal">“Anlarsa. Neyse, boş ver de sen onu; ne dersin, nereden başlayalım?”</p>

    <p class="normal">“Ya hacı, bizle konuşurlar mı sence? Yani ne bileyim, özel dedektif deyince, millet zaten acılı, ters tepki almayalım, ha?”</p>

    <p class="normal">“Alırsak alalım, n’olacak? Hem Vedat’çığım, bir şekilde milletin, davalarını almamız için bizi araması, onun için de adımızın duyulması gerekir değil mi? Bu işten bir şeyler çıkartırsak namımız yürür, ömür boyu kıskanç eşlerle ilgilenmekten de kurtuluruz belki diyorum.”</p>

    <p class="normal">“Valla orası öyle de… Ne bileyim?”</p>

    <p class="normal">“Bilme. Ben biliyorum işte. Haydi, kalk gidelim.”</p>

    <p class="normal">“Kime?”</p>

    <p class="normal">“Mesut Kuskun, derim ben. İlk kurbanın eşi.”</p>

    <p class="normal">“Valla–”</p>

    <p class="normal">“Erenköy be–şurası. Hem baktık beceremiyoruz, daha fazla tırmalamayız, nedir yani?”</p>

    <p class="normal">“Tamam lan! Gidelim anasını satayım, madem dedektifiz…”</p>

    <p class="normal">“Ha şöyle be!”</p>
  </div>

  <div class="calibre1" id="calibre_pb_15"></div>
</body>
</html>
