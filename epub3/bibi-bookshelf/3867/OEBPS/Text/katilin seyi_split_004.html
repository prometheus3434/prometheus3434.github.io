<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_2">1- Ben, Vedat</h1>

    <p class="normal">İşsizdim, çok sıkılıyordum; hayat tekdüzeleşmişti ve bu hali değiştirecek bir çözüm bulamıyordum. Belki başınıza gelmiştir, bilirsiniz.</p>

    <p class="normal">Buna benzer durumlarda kişinin, tabii o kişi benim gibi, evinde ekmek bekleyeni bulunmayan ve geleceğe dair kaygı duyacak yaşta olup da buna henüz ayamamış biriyse, küçük yaşta hayat kavgasına girmemiş pek çok diğer kişinin muhtemelen ilkgençliğinin bir yerlerinde yapmış olduğu gibi, hayatın ne işe yaradığı, neden yaşadığı gibisinden şeyleri bir kez daha düşünecek kadar boş vakti olur–ya da bu boşluk onu böyle düşünmeye iter, diyelim.</p>

    <p class="normal">İşte böylesi bir durumda, kişi, ruh hali ve zekâsı müsaitse, yaşadıklarının bazılarının ya da birçoğunun, hattâ belki de hepsinin, bilerek ya da bilmeyerek göz ardı ettiği hatalar ve kimi doğrudan kendine ait yalan-yanlış kararlarla yönlendirildiğini, ortada pişmanlık duyulacak ya da en azından bir ‘keşke’yi mutlaka hak edecek şeylerin bulunduğunu fark ederek sinirlenebilir. Böyle düşüne düşüne, bu hale düşmüş hemen herkes gibi tam, ‘Şımarığın önde gideniymişim; geri getiremeyeceğim zamanımı boşu boşuna harcamışım,’ sonucuna ulaştığı sıradaysa karşısına bir şey, ne bileyim, bir fırsat, bir yol ayrımı, bir kapı falan, çıkıverir. Kimininki önemli bir şeydir; kimine idare edecek bir şey çıkar, kimine ise hiçbir şey çıkmaz. Bazısına ise hiçbir şey çıkmamış gibidir ama aslında çıkmıştır fakat kişi farkında değildir.</p>

    <p class="normal">Tabii, genellemek doğru değil, biliyorum; yani, bu bahsettiğim herkesin başına gelmiyordur muhtemelen ama sonuçta bana böyle oldu.</p>

    <p class="normal">Yok, benim karşıma öyle çok acayip, müthiş ve de saire bir fırsat, bir kapı ya da yol ayrımı çıkmadı ama hayatımı baştan sona değiştirecek bir teklif geldi günün birinde, filmlerdeki gibi. Reddetmedim; etseydim, ne deminki dehşetli tutsaklığımı ne de birazdan anlatacaklarımı anlatabilirdim. Hayatın anlamı üzerine kendi kendime gevelemeye, yapabilecekken yapmadıklarım için sövmeye ve Neruda’nın dediği gibi, yavaş yavaş ölmeye devam ederdim herhalde.</p>

    <p class="normal">Bahsettiğim teklif sayesinde hayatımın tümüyle değilse bile epey değiştiğini söyleyebilirim. Ama bunu ve hikâyemi, daha doğrusu hikâyelerimi, anlatmaya başlamadan önce başka konulara gireceğim: tabii ilgisiz şeyler değil; ben kimim, ne yaparım, vesaire; âdettendir.</p>

    <p class="normal">Bu kitabı alırken beni tanımayanlar ya da basını takip etmesine rağmen hafızası zayıf kalanlar için en baştan, kendimi tanıtarak başlayayım diyorum.</p>

    <p class="normal">Sahibinin pek çok şey olabileceği bir adım var: Vedat Kurdel.</p>

    <p class="normal">Ailemin tek çocuğuyum. Bekârım; dolayısıyla annemle babama torun zevki tattıracak veya soyadımızı devam ettirecek –her ikisi de öyle bir dertleri olduklarını hiç belli etmediler gerçi ama vardıysa da şaşırmam– bir çocuğum da yok; o işi, sağ olsun, amcamın oğlu Birol halletti. Tabii, çocuk sahibi olmamam sırf bekârlığımla ilgili değil; başka konularda değilse de, bu konuda her zaman dikkatliyimdir.</p>

    <p class="normal">Annem, ev kadınıdır; sevgi dolu, şefkatli, fedakâr, güler yüzlü, iyimser, kendi halinde, üç aşağı beş yukarı tüm anneler gibi harika bir insandır. Bildik erkek-egemen aile annelerinin çoğu gibi, pek etliye sütlüye karışmaz. Ev işlerinin yanında, sürekli bir şeyler örmek ve babamı hoş tutmak dışında görünürde tek derdi, kendime iyi bakmam, doğru-dürüst beslenmem ve üşütmememdir.</p>

    <p class="normal">Evimizin egemen kişisi babam ise emekli öğretmendir. Nikâh memurlarının evlilik cüzdanını gelinlere verip kötü espriler yapmadığı devirlerin adamıdır. Genelde sert takılır ama çoğu ‘genelde sert takılır’ denen insan gibi, aslında yufka yüreklidir. Tonla cinsliği vardır: bunların en sevimlisi, özellikle emekli olduğundan beri, çocukların okula gidiş ve dönüş saatlerine göre ayarlanmış çizgi film kuşaklarını seyretmesi, seyrederken de kıkırdayıp durmasıdır. Bunun dışında, er kişinin olur olmaz sırıtmasının hafiflik sayıldığı bir kuşağa mensup olduğundan, ciddiyeti hiç bozmamaya gayret eder. Televizyon izlerken, gazete okurken, böyle mırıl mırıl, sürekli bir şeylere söylenir. Fazla konuşkan değildir. Artık öğretmenliğin gereğinden mi böyledir yoksa böyle biri olduğu için mi öğretmenliği seçmiştir, o kadarını bilemiyorum–bu satırları yazana dek sormak aklıma da gelmemişti açıkçası.</p>

    <p class="normal">Babam, anneme her daim ‘Selma Hanım’ diye hitap eder. Annem de, artık inadından mıdır nedir, kendine çok batan şeyler dışında bir dediğini iki etmemeye özen gösterdiği babama hiç ‘Turhan Bey’ demez, doğrudan adıyla hitap eder.</p>

    <p class="normal">Babamın oncasının arasındaki esas cinsliği, neyi nasıl düşünüp karar verdiğini kimsenin anlamamasıdır; bir bakarsınız, beklenmedik bir şey yapar, ‘Neden böyle yaptın?’ diyene de kıçını döner, cevap bile vermez. Misal, dedem, soyadı kanunu çıktığında, kendi babasından devraldığı mesleğine atfen soyadımızı Kordela olarak almış fakat babam seneler sonra mahkemeye başvurup sondaki harfi attırmış, O’yu da ‘U’ yaptırmış. Niye böyle bir şeye gerek duymuş, bilen yoktur. Söylemez. Dediğim gibi, yaptığı şeye laf edene ‘hı-hı’ deyip arkasını döner. İnatçıdır da. Gene aynı olaydan örnek vereyim: bu soyadı değiştirme meselesinde, dedem rahmetli çok bozulmuş, “Kordela’nın nesi kötü eşşek herif!” diye bağırmış babama. Babam aldırmamış bile. İşin fenası –tabii dedem açısından– amcam da uymuş babama; sonunda dedem küsmüş bunlara, epey zaman konuşmamış. Ben, dedemi pek tonton bir adam olarak anımsasam da hem annem hem de diğer tanıyanlar en az babam kadar cins ve inatçı bir adam olduğunu söylerler. Gururuna dokunmuş olmalı adamın. Sonra, babam İstanbul dışına atanınca, araya giren mesafe yüzünden iyice uzak düşmüşler; bayramlarda ziyarete gelindiğinde bile konuşmamışlar. Epey sonra, ben doğunca, annemle babaannem bir olup, ‘bari torunun için’ gibisinden bastırıp yumuşatmışlar dedemi. Tabii arada amcam da bu yumuşamadan nasibini almış; ben, Birol ve sonrasında diğer kuzenim Barış derken, dedem torun sevdasına hepsini affetmiş.</p>

    <p class="normal">Bana sorarsanız dedem soyadını, ‘Kurdelacı’ ya da ‘Kurdelacıoğlu’ diye alsaymış vaktinde daha bir güzel olurmuş. Gerçi, kötü niyetle bakarsan o da biraz yumuşak kaçıyor gibi ama gene de daha iyi olabilirmiş; en azından dedemle babamların arası açılmayabilirdi diye düşünüyorum. Yani, ne bileyim, insan küçükken türlü şeyle alay edip etrafına eziyet eder: kimsenin bana hem de ‘R’leri bastırıp hafifçe uzatarak ‘N’aber lan, Kordela?’ demesini ya da olur a, kendimi tanıtırken veya adımın geçtiği yerlerde birilerinin kıkırdamasını istemezdim sahiden; öylesini gördüm, o açıdan babama hak vermiyor değilim. Tabii soyadımızı değiştirirken düşündüğü buysa. Kelimenin söylenişinde olan bir şey bu. Gerçi, ‘Kordela’ da pek bir Çek ismi havası taşıyor –o da güzel olabilirdi. Hani, laf edene, ‘Tipimden belli olmuyor ama biz aslında Çek asıllıyız,’ falan filan denebilirdi belki.</p>

    <p class="normal">Neyse, adım budur, çekirdek ailemiz de böyle bir şeydir işte.</p>

    <p class="normal">Bugün kırk beş yaşındayım ve hâlâ ebeveynimle beraber oturuyorum. Bu halime alay yollu takılan tonla insan var ama aldırmıyorum: kendime göre nedenlerim var tabii.</p>

    <p class="normal">Kimileri ‘Yok canım, daha…’ diye başlayan cümleler kurarak kendini avutsa da gençlik gitti gider, biliyorum ama hâlâ eli yüzü düzgün biri sayılırım diye düşünüyorum: boyum ortalamadan, yolda görseniz, emekli basketçi, tam tarif gerekirse, emekli oyun kurucu sanacağınız kadar uzundur. İri yarı sayılırım; ayrıca, bugün o kadar değilse bile, daha gençken epey hareketliydim. Doğa kanunları gereği gözlük kullanmaya başlamış, saçları gün be gün seyrelip biraz kırlaşan, bir miktar da yağlanan biriyim elbette ama gene de yaşıtlarımın çoğundan iyiyimdir. Hem sağlam yapılıyımdır; öyle kolayına hasta olmam, düştüğüm yerde kalmam. Tabii, dediğim gibi yaştan, eh, biraz–yok, biraz denmez, yaştan fazlası, sigaradan dolayı kondisyon, zamanında yediğime içtiğime hiç dikkat etmediğim için mide ve doktoruma bakılırsa yola çıkmış damar sertliği problemlerim var ama gerektiği yerlerde hâlâ geçer not alırım.</p>

    <p class="normal">İrikıyım etkafalardan da değilim; mesleğim dâhil herhangi bir konuda uzman sayılmam ama memleket geneline göre –en azından kendi yaş grubuma göre– çok kitap okuduğumu söyleyebilirim; tabii, çok okumanın yanında ne okuduğun ve okuduğundan ne anladığın da önemli: Ben, ne yazık ki diyeyim, teori üzerine yazılmış kitapları fazla okumam. Hiç okumadım değil elbette ama eh, nasıl desem, bir sürü konuda kabaca fikir yürütecek ya da konuşulduğunda aval aval bakmayacak kadar genel bilgim vardır da, işin ayrıntısına, üzerinde konferans verebilecek derecede vakıf değilimdir, onu demeye çalışıyorum. Örneğin, Schopenhauer’le Chopin’in, Einstein’la Eisentstein’ın kim olduklarını, birbirine karıştırmayacak denli ya da Karl ile Groucho’nun soyları ve soyadları dışında, bir açıdan ironik benzerlikleri olabileceğini bilirim de, tüm bunların hangisi ne demiştir, kime demiştir, neden demiştir, dediğinde ne derece haklıdır, onları tam bilmem.</p>

    <p class="normal">Bunların yanında, iyi bir eğitim gördüğüm de söylenebilir. Babam, gücü oranında –öğretmen maaşı artı ders vermeler falan işte– okumam için ne yapabiliyorsa yaptı. Okudum da: İşletme mezunuyum. Sene kaybetmeden hem de; fena değil yani. Bir işe yarayıp yaramaması ayrı mevzu tabii: benim zamanımda, benim gibi bir sürü genç, devrin moda olan ve ‘geleceğin mesleği’ diye sağda solda konuşulan, üniversitelerin afili isimli bölümlerine heves etmiştir. Endüstri mühendisliği veya tasarımı, halkla ilişkiler, şehir planlama, iletişim bilmemnesi, bilgisayar hinliği, falan filan. İşletme de o ara bunların en revaçta olanıydı; hani memleket gelişiyor, atılımcı bünyelere fırsatlar tonla, her yandan para yağacak hayalleri vardı ya, o hesap. Şimdiki aklım olsaydı, kriminoloji, psikoloji, sosyoloji, biyoloji, hattâ antropoloji okumaya çalışırdım ya, zaten herkesin ‘Şimdiki aklım olsaydı’ diye başlayıp arkasından uzun bir roman yazacak kadar söyleyeceği vardır herhalde.</p>

    <p class="normal">Neyse, bölümümün o zamanki havasını biraz da kıskanarak ‘Neyi işleteceksen?’ diye dalga geçen arkadaşların sonunda haklı çıkacağını bilmeden okulumu bitirdim, sonra da yapmayanın eli yüzü düzgün bir iş bulması daha zor diye, askerliğimi yaptım. Hepsi bitince, bizimkiler tutturdular önce iş sonra da ‘mürüvvet görme’ diye –hemen herkesin başına gelen şeyler. Gel gelelim, işletmeye yetecek puanı tutturmakla kalmayıp fazla sorun yaşamadan okulu bitirecek kadar idare edecek bir öğrenci olmama rağmen, yapı itibarıyla biraz gevşek ve hırstan yana fakir biri olduğumdan, girdiğim işlerde kalıcı olamadım. Eh, çalışma hayatındaki vahşi tempo ve acımasız rekabet dalgaları günümüzdeki haline gelmeye ta o zamanlar başlamıştı ya da zaten öyleydi de insanlar buna yeni uyanıyordu diyelim ve bu tür bir hayatın bana göre olmadığını, biraz baba korkusundan, çokça da vicdani borç duygusundan açık açık söyleyemesem de, biliyordum. Ha, nedir, işi gücü bırakmıyordum; birinden çıkınca, daha doğrusu çıkarılınca, başkasına başvuruyor, başlıyor ve ondan ayrılınca bir başkasına, vesaire vesaire diye devam ediyordum.</p>

    <p class="normal">Tabii, insanın işi sağlam, geleceği fazla umutlu olmayınca, evlenmek pek akıl kârı değildir, takdir edersiniz. Evlenecek birini, yani, gerçek anlamda birini bulma kısmını hiç saymıyorum. Zaten, yaşadığım onca şeyden, yediğim onca dayaktan, atlattığım onca beladan sonra, iyi ki evlenmeye kalkmamışım diyorum şimdi: bizim meslek, hani ‘denizcinin karısı dul, parası pul’ derler ya, o türdendir. Polisler, görev yerlerine bağlı olmak kaydıyla askerler, önemli pozisyonlardaki devlet erkânı, ajanlar, korumalar, hattâ ne bileyim, türlü sebeple başkalarının canını kolayca yakabilecek tiplerin canını sıkanlar gibi sürekli tehlike altında yaşadığımı söylemem abartıya kaçar ama eh, mutsuzluğumu görmekten ziyadesiyle hoşlanacak on-on beş kişiyi de hiç düşünmeden sayabilirim. Yani, evde ekmek bekleyen varsa bizim işin zorluğu iyice artar, onu diyorum. Baba olmak, aile kurmak gibi şeyleri aramıyor muyum? Arıyorum elbette ama ne mene şeyler olduğunu tam da bilmediğimden, benimki çok da yakıcı değil–en azından çocuk meselesindeki eksikliğimi biraz olsun kuzenimin oğlu ile ortağımın kızı vasıtasıyla giderebiliyorum. Ama genelde bizim iş fazla evcimenliğe sıcak bakmıyor işte. Tabii, ne ara yaptı, nasıl becerdi ve nasıl yürütüyor hâlâ tam anlamadığım ortağım dâhil, tıpkı yüksek risk taşıyan diğer işlerdeki gibi bizde de çoluk çocuk sahibi meslektaşlar, hem de bolca var; onları cidden takdir ediyorum ve açıkçası, cesaretlerine de imreniyorum.</p>

    <p class="normal">Ha, bir de mesleğin ‘parası pul’ kısmı öyle değil tabii, çok şükür.</p>

    <p class="normal">Neyse, dediğim gibi, hırs-mırs konularında ziyadesiyle fakir olduğum ve sabah dokuz-akşam altı tipi çalışma hayatını pek kendime göre görmediğim için girdiğim işlerde pek dikiş tutturamadım. Sonunda –ekonomik krizleri izleyen kemer sıkma dalgalarıyla beraber memleket açısından sıkıntılı bir döneme de denk geldi– işsiz kaldım. Bir sene kadar sürdü bu boşta gezme olayı. O ana dek hayat enseme kayda değer bir şaplak atmadığından, işsizliği başlarda çok umursamıyordum ama bizimkiler pek mutsuz ve endişeliydiler bu yüzden. Eh, endişelenmekte haklıydılar tabii: Otuz beşime, yani şairin dediği gibi, yolun yarısına gelmiştim; hayatta onlardan ve zırt pırt değiştirdiğim işlerde açıla kapana kendini şaşırmış sosyal sigortamdan başka hiçbir güvencem yoktu–ne bir birikim ne başka bir şey yani.</p>

    <p class="normal">Öte yandan, iyi midir kötü müdür bilmem; bir senelik boş gezme dönemimde yemediğim halt kalmadı desem yeridir. Gündüzleri ya evde kalıyor ya da alt sokaktaki kahveye takılıyor ve gazetelerde çıkan ilanlara başvurup cevap bekliyordum. Gittiğim iş görüşmelerinde de başarılı olamıyordum; askerlikten sonra iş bulmakta zorlanmamıştım ve izleyen yıllarda şansıma, her seferinde yeni iş bulabildiğim için pek dikkat etmemiştim ve anca farkına varıyordum: Artık şirketler, sütünü sonuna kadar sağabilecekleri, gocunmadan sağa sola salıp icabında sabah akşam şikâyet dinlemeden çalıştırabilecekleri gençleri tercih etme eğilimindeydiler ve otuz beşe dayanmış, çok önemli vasıflar ve parıltılı CV sahibi olmayanlar için işler gittikçe zorlaşmıştı. Bu eksiklere aldırmayacak olanlar da yok değildi elbet ama eh, nasıl denir, biraz da benim burnum havalardaydı ve onlara da ben gitmiyordum.</p>

    <p class="normal">İşte, dünya üzerindeki otuz beşinci yılımda günlerim böyle geçiyordu. Geceler ise–eh, geceler hareketliydi. Yemediğim halt kalmadı dediğim de o zaten. Artık arkadaşların gazına gelmek mi dersiniz yoksa zaten içimde mi varmış, bir şekilde, o yaşıma kadar pek gitmediğim ne kadar meyhaneydi, pavyondu, aklınıza gelecek ne türde mekân varsa işte, hepsini gezer oldum ve gençliğinde en fazlasından kuytularda biralayan cinsten bir mahalle delikanlısı, sonrasında da, olsa olsa ayda bir, bir-iki arkadaşla orta karar mekânlarda rakı sofrasına oturmak dışında evden-işe-işten-eve adamı ve bu gidişle müzmin bekârın da ekleneceği sıfatlarımla, neredeyse tümüyle yabancısı olduğum düşük kalite gece hayatının içinde kaybolmaya başladım. Sabaha karşı eve sarhoş gelmeler, ayık kafayla dönüp bakmayacağın kadınlar ve olmadık tiplerle muhabbetler, vesaire… Bilemiyorum, ilk başlarda kakara-kikiri seviyesinde, etrafına alık alık bakıp uyum sağlamaya gayret eden bir çaylakken zamanla herkese lazım cinsinden bir sürü tecrübe edindim ve bunlar sonradan işime de yaramadı değil. Ayrıca, çok şükür, başıma nahoş bir olay da gelmedi. Ama gene de, en azından ebeveynimin takdirini kazanacak türden şeyler değildi bunlar, kabul edersiniz.</p>

    <p class="normal">Efendim, lafın gidişinden anlayacağınız üzere, gün geçtikçe annem daha fazla üzülüyor, babam daha fazla homurdanıyor, ben de gece hayatım dâhil her şeyden daha fazla sıkılıyordum. İşin aslı, başta da söylediğim gibi, düşünmeye, yargılamaya ve sonunda da ufaktan korkmaya başlamıştım. Dank etme meselesi: Hani yaş geldi, geçiyor; hâlâ ortada elle tutulur bir şey yok hesabı. Tamam, başta babam, çok kişinin hakkımdaki ilk eleştirisi doğrudur; bir yanım her daim çocuk kalmış, pek çok durumda bir türlü yaşımın gerektirdiği olgunluğu gösterememişimdir, falan filan. Bunlara itirazım yok; zaten dedim ya, geç de olsa durumumun vahameti kafama dank etmeye başlamıştı.</p>

    <p class="normal">Tabii kimine göre bu ‘bir yanının her daim çocuk kalması’ durumu harika bir şeydir ama o ‘kimi’ne hayat gailesi, sorumluluk, günü gelince yapayalnız ve desteksiz kalınabileceğini fark etmek gibi şeyler hakkında ne düşündüklerini de sormak lazım.</p>

    <p class="normal">Neyse, bunları daha fazla anlatmaya niyetli değilim; zaten epey uzattım buraya kadar. Sırada, hayatımı değiştiren teklifi yapan kişinin oğlu, arkadaşım Tevfik var.</p>

    <p class="normal">Tevfik, kendine ‘Tefo’ denmesini ister; tanıyan herkes de öyle der. Çünkü adını doğru söylemek derttir. Kimi, uzata uzata ‘Teeefik’ der, kimi de ‘Teyfik’? ‘Teğfik’ diyenini bile gördüm. Eh, insan, adının doğru telaffuz edilmesini ister, değil mi?</p>

    <p class="normal">Tefo’yla ben, yapışık ikizler gibiyizdir; bir elmanın iki yarısı denen türden. Huyumuz suyumuz, tümüyle değilse bile zevklerimiz, pek benzer. Zaten beşikten beri beraberiz desek yeri.</p>

    <p class="normal">Beşikten beri demem lafın gelişi tabii: İki memur evladı sıfatıyla memleketin çeşitli yerlerinde geçirdiğimiz çocukluğumuzun onuncu yılında, hoş bir rastlantı sonucu, babalarımızın aynı şehrin aynı bölgesine tayini çıkmış ve daha da güzeli, aynı apartmanda alt alta iki daireye yerleşmiştik. Rastlantı dediğim, sırf benim hatırım için babamla barışan dedemin, babamın İstanbul’a tayin olması üzerine bizi, babaannem rahmetli olduğundan beri tek başına yaşadığı eve yerleşmemiz ve onunla beraber yaşamamız için davet ettiğinde; Tefolar’ın da, hakları olduğu halde lojmanda oturmak istemeyip ev aramaları ve o sırada boş olan bir üstteki daireye yerleşmesiydi.</p>

    <p class="normal">Yani diyeceğim, ta beşikten değil, on yaşımızdan beri beraberiz Tefo’yla. Hani hatırlayan vardır, bir aralar ‘ruh ikizi’ diye apartma bir tanım türemişti: İşte onun gibi bir şeydir bizimkisi.</p>

    <p class="normal">Tefolar’la ailece görüşürüz; iyiliği saflık derecesine ulaştırdığı için aile ve komşular arasında sevimli takılmalara hedef olmasıyla meşhur annesi Behice teyze, üç aşağı beş yukarı annemin kopyası gibidir. Babası Nezih amcaysa, Asayiş’ten emekli başkomiserdir. Üstelik suç ve yasa camiasında ufak çaplı bir efsanedir; seveni, sayanı boldur, adı destursuz anılmaz. İstanbul’a gelmeden önce görev yaptığı yerlerden, hem de suç dünyasının her iki yakasından, el öpmeye geleni vardır. Babam kadar cins olmasa da, o da hep sert görünür ve aslında çok şeker adamdır. Klasik Türk Musikisi hayranı, iri yarı, ak saçlı, pos bıyıklı, hani pamuk dede denebilecek tiplerdendir. Hatırlayabilen için, rahmetli Hulusi Kentmen’i klonlamışlar sanki–öyle bir şey.</p>

    <p class="normal">Tevfik, bizim elmamızın akıllı yarısıdır desem, yalan söylemiş olmam. Fakat diğer yandan Tefo’m, ne yazık ki pek bir şekilsizdir. Hani sıfatla alay olmaz derler ya, sanki biri onu görüp de acımış, bu lafı etmiştir. Tekne kazıntısı canım kardeşimin boyu bir altmış üç, kilosu kırk dokuzdur. Ne ablasına ne ağabeyine benzer. Sanki ailesindeki üç kardeşin en küçüğü olarak elde kalan az malzemeyle üretilmiş gibidir. Kara-kuru bir heriftir anlayacağınız; elmanın yarısı değil de anca çeyreğidir –tabii dış görüntü bakımından. Fakat güzel Allah’ımın adaletinden sual olunmaz: Tefo’yu, hani üniversitelerde zekâ bilmemnelerini ölçen uzmanlar vardır; tanısalar, ‘Biz bunu küçükken nasıl keşfedemedik,’ diyerek oturup ağlarlar. Öyle zehir bir elemandır Tefo’m. Zaten, pek çok kişinin gerçek derinliğini bilmediği yerli suç ortamlarında ve ilgili ilgisiz her türlü medya organında adım alıp yürüdüyse, bunun en tepedeki sebebi can kardeşimdir; böyle biline.</p>

    <p class="normal">Gene söz etmeden geçemeyeceğim: başımızdan geçen ve zamanında geçerli nedenlerle basına yansımayıp dosyalar arasında kalmış davalarımızı yazıp daha da meşhur olmaya karar verdiğimde, doğrudan ona danıştım. Hattâ ilk istediğim beraber yazmaktı ama o kabul etmedi, ‘Sen yaz, eğer istersen ben okur, fikrimi belirtirim,’ dedi. Sonuçta sizin hiç bilemeyeceğiniz bir sürü değişiklik oldu yazdıklarımda; olayların hatırlayamadığım ya da atladığım ayrıntılarından tut, anlatım bozukluklarına, hattâ ‘ne olur ne olmaz, beceremem belki’ diyerek bir ara düşündüğüm profesyonel bir yazarla anlaşıp anılarımı aktarmak yerine her şeyi kendim yazıp anlatımı kendi ağzımdan yapmama kadar. Hepsi de gerekliydi bana kalırsa; yani bu kitapta da onun payı –her zaman, hemen hemen yaptığım her şeyde olduğu gibi– büyük.</p>

    <p class="normal">Hemen belirteyim, bu dediklerimden arkadaşıma yağ çektiğim anlamını çıkaran da ayıp eder: Gayet ciddiyim; Tefo’nun maceralarımızda, en azından akılla ilgili konularda benden daha fazla şey yapmış olmasını açıklamamın, üzerime yapıştırılan, gazetelerde manşet yapılan, ‘Türkiye’nin Mike Hammer’ı’ yaftasını karartacağı endişem de yok. Ayrıca, biraz iri yarı ve kimi durumlarda gereksizce kaba olmam haricinde Hammer’a benzemem; benzetilmekten de pek hoşnut değilim, belirteyim.</p>

    <p class="normal">Her neyse, Tefo bir tanedir. Ben, kabaca söylemek gerekirse, şirketin vitriniyim ve sahip olduğum iddia edilen –ki kısmen doğru– mütevazı servetin büyük kısmında Tefo hak sahibidir.</p>

    <p class="normal">Yeri gelmişken: geçen on yıl boyunca çözdüğümüz tüm davalardan ve diğer rutin işlerden kazandıklarımızı, ta en baştan anlaştığımız üzere 40–30–30 şeklinde bölüştük her zaman. Ne ben ünümden dolayı şımardım ne Tefo gölgede kalmaktan şikâyet etti, ne de Nezih amca ‘işin sahibi benim’ ayaklarına yattı. Kısacası, geçen on yıl içinde, meslektaşlarımızın pek çoğundan daha fazla kazandığımız doğrudur ama benim banka hesabımdaki para, en azından üç yıl önce Nezih amca işi ve payını tamamen bize devredip köşesine çekilene kadar geçen yedi yılda, bu kazancın sadece yüzde otuzuydu; sadece son üç yılda yarı yarıyaya geçtik. Bu yüzden, bir kere daha söylemekte sakınca görmüyorum: a-Para bölüşümünden hiç şikâyetim olmadı, b-Kazançtaki esas hak sahibi, illa aranacaksa diye söylüyorum, Tefo’dur; en azından çoğunda.</p>

    <p class="normal">Bize –tanıyanlar tarafından tabii, yoksa dedim ya, basında Hammer durumları var, sadece bana yönelik yani– genelde yakıştırılan Holmes-Watson benzetmesine de hiç katılmadım. Ha, başlarda hoşuma gitmedi de değil, ne yalan söyleyeyim. Görünüş bakımından daha çok küçük “i” ile büyük “m” kıvamındayız gerçi ama nedenlerini yukarıda yeterince açıkladığımı sanıyorum, benzetileceksem, ben anca Watson olurum; hem zaten Holmes’un hikâyelerini yazan da o değil miydi? Ayrıca ne ben ne de onca zekâsına rağmen Tefo, Sir Conan Doyle’un kahramanlarının bilimsel zenginliğiyle boy ölçüşemeyiz, doğruya doğru.</p>

    <p class="normal">Fakat illa birine benzetileceksem, hani böyle bir şeye merakınız varsa diye söylüyorum; bence ben, Remington Steele olmalıyım. Hatırlayan vardır belki –ben epey küçüktüm ama bir şekilde aklımda yer etmiş– bir dizi vardı bu isimle: Şimdilerin TV filmlerinin ihtiyar karakter oyuncusu, bir dönemin James Bond’u Pierce Brosnan’ın, ipi koparıp meşhur olmadan önce oynadığı polisiye dizi. Ta, TRT zamanından yani. Hani bir hanım (Stephanie Zimbalist –gördüğünüz gibi faydasız konularda hafızam gayet iyidir) dedektifliğe mi soyunuyordu neydi ama kadın olduğu için Amerikalı er kişiler buna güvenmiyor, kadıncağız ‘elinin hamuruyla’ muamelesi görüyor ve pek iş alamıyordu, vesaire. Derken günün birinde Pierce çıkıp geliyor ve bir şekilde beraber çalışmaya başlıyorlardı. Pierce gizemli kişi idi dizide. Ne geçmişi biliniyordu, ne gerçek adı. Bir halt da beceremiyordu ama çok karizmatikti ve olayları Stephanie çözmesine rağmen parsayı o topluyor, ününe ün katıyor, kadını uyuz ediyordu. E, tabii, Stephanie de işini yapıp cukkayı indirdiği için halinden çok da şikâyet edemiyordu. Bir süre sonra aralarında romantik şeyler başlamış mıydı, orasını hatırlamıyorum.</p>

    <p class="normal">Her neyse, karizma bir yana, bizim suç ve suçlu kovalama dünyasındaki durumumuz aşağı yukarı böyle bir şeydir işte. Çoğunluk, yani, seven de sevmeyen de, saygı duyan da, korkan da beni tanır. Röportajlara, mesleğimiz üzerine fikir sormaya, ne bileyim, davetlere, kokteyllere, açılışlara hep beni çağırırlar. Bizden yardım istemeye gelenler, ‘Ah Vedat Bey, bana ancak siz yardım edebilirsiniz’ diye söze başlar. Gerçekte ise, Tefo işin önemli kısmını halleder; ben, işe birkaç ufak katkı ve kas gücü ile katılırım. Ortağım, orta sahada oyun kurup forvete de destek veren oyuncu gibi bir şeydir kısacası. Ha, ben hiç mi kafa işinde olmadım? Hayır, tabii ama gene de işin içinde kafa bakımından onun payı daha fazladır işte, onu diyorum. Dediğim gibi, vitrin benim ama: Yani, röportaj yapılan da benim, manşetlere çıkan da. Doğal olarak, müşteri cezbetme konusu bendedir genelde –insanların şekilciliğini azımsamamak lazım. Müşteri cezbetme işinde başlangıç hariç elbette: ilk işlerimiz olan ufak tefek takipleri falan, hep Nezih amca getirmişti; onu söylemeden geçmeyeyim.</p>

    <p class="normal">Neyse, ben gene biraz geri gideyim. Dedim ya, bir seneye yakın boş gezdim. Neredeyse otuz beş yaşımın tümü lagaluga ve bir miktar bunalımla geçti. Tefo, o aralar hâlâ eniştesinin kuyumcu dükkânında takılıyordu. Ha, unutmadan: dehşetengiz zekâsı ayrı konu, Tefo lise ikiden terktir. ‘Sıkıldım ben, okumayacağım; hamal işi bu ya,’ diye tutturmuş, başta Nezih amca, sırasıyla, annesi Behice teyze, Burhan ağabey, Safiye abla, vesair akraba ve tanıdıktan hem sopa hem fena fırça yemişti. Babamın bile karşısına alıp ‘Yapma, etme oğlum,’ gibisinden konuşmuşluğu vardır. Babam ya da Nezih amca, ne bileyim, diğerleri bir şey değil de, Burhan ağabey acayip ters adamdır; ta küçüklüğümden beri sert bakışlarına muhattâp olmak istemediğim birkaç kişiden biridir. Yaşı da epey var; bu iş ortaya çıkınca, Tefo’ya cidden okkalı bir tokat atmış. Ama dedim ya, Nezih amca şeker adamdır; fazla uzatmadı konuyu sonraları. Tefo’yu hemen, bacanağı Sezai ağabeyin Kapalıçarşı’daki kuyumcu dükkânına çırak verdi; yaşı gelince de askere yolladı.</p>

    <p class="normal">İşte, ben otuz beşimde, cebimde üniversite diploması, al takke ver külâh dolaşırken, Tefo da kuyum dünyasında on altıncı şeref yılını doldurmakla meşguldü. İşi kapmıştı elbette, güzel para kazanıyordu; çırpı kollarında altın künyeler, esnaf ağzı konuşmalar, on yüz elli yabancı dilde dert anlatmalar, vesaire. Ayıptır söylemesi, demin bahsettiğim düşük kalite eğlence dünyası gezilerimde hem eşlikçim olmuş hem de epey koltuk çıkmıştı bana. Sezai ağabey de, (adamın iki oğlu birden süzme hayırsız çıktı; kadın-kumar hesabına adamın içini kuruttular) ‘Dükkân senin olacak yakında,’ diyordu Tefo’ya.</p>

    <p class="normal">Ama sıkıntıysa, o da sıkılıyordu bu işlerden. Ona kalması halinde zaten para yüzünden sürekli huzursuzluk çıkaran kuzenleriyle iyice papaz olacağını bildiği dükkân umurunda değildi aslında. Dedim ya, beraber büyüdük, yediğimiz-içtiğimiz ayrı gitmedi; ikimiz de, tabii sürekli bir işi olduğu için dışarıdan bakana Tefo öyle görünmese de, yakından tanıyan herkesin gözünde, günün birinde adamdan sayılmaya zerre kadar niyeti olmayan iki çocuktuk ve içimizde, bilinen zaman ölçülerine göre hesaplanabilecek çocukluğumuzdan beri, okuduğumuz çizgi romanlardan, polisiyelerden, korku öykülerinden ve izlediğimiz filmlerden beslenen, uslanmaz bir macera ateşi taşıyorduk. Çoğu akşam caddede turlarken, ‘Ulan!’ demişliğimiz vardı, ‘Şimdi şurada bir ceset bulsak, araştırsak olayı.’</p>

    <p class="normal">Eh, sonuçta dilediğimiz oldu, hem de fazlasıyla.</p>

    <p class="normal">Yeter artık, sadede gelelim değil mi? Efendim, bundan on sene önce, güzel bir ilkbahar akşamı, hep olduğu gibi, televizyonda izlemeye değer bir şey bulmak için uzaktan kumandanın tuşlarını umutsuzca eskitmeye dalmış ve babamın sabahtan beri kim bilir kaçıncı kez okuduğu gazetesinin ardından habire kanal değiştirmem üzerine olağan söylenmelerine karşı, işine gelmeyen şeylerde ‘hı-hı’ deme silahını kendine çevirmişken annem mutfaktan seslendi: Tefo’m apartman boşluğundan beni çağırıyormuş. Gittim, ‘Buyur,’ diyerek mutfak penceresinden uzattım kafamı. Nezih amca beni yukarı çağırırmış. ‘Hayırdır inşallah!’ deyip çıktım yanlarına. Salonda baba-oğul oturuyorlardı. Nezih amca, ‘Gel bakalım hayta, çay hazır, otur şuraya,’ dediğinde, içimden, ‘Kesin babam işsizlik ve pavyon mevzularında Nezih amcadan ‘bir de sen konuş’ gibisinden yardım istedi; hafif yollu bir fırça atacak, iş-miş diyecek.’ dedim. Fakat öyle olmadı tabii.</p>

    <p class="normal">Malûm, malûm dediğim de ilgilisi için elbette, polis emeklilerine dedektiflik bürosu açma olanağı sunan bir kanun çıkmıştı ya, oydu konu. Epey zaman uğraşılmışmış bu kanunla, sonradan öğrendim. İlk, Turgut Özal’ın cumhurbaşkanlığı zamanında başlamış çalışmalar. Yasa hazırlanmış ama bir şekilde çıkamamış; memleketin bürokrasisinin hali belli zaten, uzamış, komisyonlarda tartışılmış, sürüncemelerde sürünmüş, veto edilmiş, sonra Demirel’in cumhurbaşkanlığı döneminde bir daha gelip, bir daha rafa kaldırılmış ve nihayet bu sene bir şekilde gene gündeme gelmiş, artık nasıl olduysa kabul görmüş, Meclis’ten geçip Cumhurbaşkanı’nın onayını almış, falan filan. O zamanlar, bütün gün gazetelerde iş ilanlarına baktığım için hatırlıyorum, gazetelerde dedektiflikle ilgili bir sürü ilan çıkardı, ‘Buluruz, acımadan enseleriz, süründürürüz...’ ayağına. Başka kılıflar bulup yasal yoldan çalışmayı başaran bir-ikisi dışında hepsi de kanunsuz şeylermiş; bu iş bile bir tür mafyaya dönüşmüşmüş; tabii insan işin içine girmeyince bilemiyor.</p>

    <p class="normal">Neyse, işe gayet ciddi yaklaşan birkaç kişinin çabalarıyla kanun, ilgilisi bilir, epey tantanadan sonra çıkmıştı. Çıkar çıkmaz da ne idüğü, nasıl yapılacağı, yapana nasıl davranılacağı ve ne gözle bakılacağı hakkında sadece yabancı filmlerden kalma yarım-yamalak bilgiler bulunan bu iş kolunda, başka her konuda olduğu gibi bize mahsus garip bir cesaret örneği gösterilmiş ve her tarafta pıtrak gibi dedektiflik büroları açılmaya başlamıştı.</p>

    <p class="normal">İşte, Nezih amca da emeklilikten iyice sıkılmışmış zaten, düşünmüş taşınmış, ortalığı işbilmezlerin saracağına, hattâ daha beteri, hemen her iş kolunda olduğu gibi, kanunsuz yollara sapmaya meyillilerin bunun da bokunu çıkarıp memlekete zarar vereceğine karar vermiş. ‘Hem,’ demiş kendi kendine, ‘bir meşgale olur bana, zaten bildiğim iş; üç-beş kuruş kazanırım, hem de bu işsiz haytaya belki bir faydam dokunur.’ Böylece, ‘Bir büro açayım, Vedat’ı da yanıma alayım.’ demiş. Birikmiş parası da varmış.</p>

    <p class="normal">Laf arasında, Nezih amca, çayını yudumlayıp, “Memlekette” demişti, “öyle dedektiflik olaylar var ki aklın şaşar: Amerikan filmleri halt etmiş bizim yanımızda.” Kesin gaz veriyor diye düşünmedim değil ama işin cazibesi, yani ta çocukluğumdan bu yana hayallerimi süsleyen rollerden birini –diğerleri arasında, açıklamakta sakınca görmüyorum, bir uzay gemisi kaptanı, hattâ mümkünse, Kaptan Körk; X-Men tayfasından Wolverine, Yerdeniz’de bir büyücü; Ged olması gerekmiyor, solukbenizlilere olmadık yerlerinden nefes aldıran bir kızılderili savaşçı ve bir vampir avcısı var– oynama hevesi derken, işin ne derece ciddi ve tehlikeli olabileceğini, kriminoloji ya da ilgili herhangi bir konuda ciddi anlamda en ufak bir bilgimin olmadığını da düşünmeden ve müstakbel patronumu fazla üsteletmeden atladım, kabul ettim hemen.</p>

    <p class="normal">“Yalnız,” dedi, Nezih amca lafın sonunda, “bazı şeyleri baştan bilmen gerek, hevesin kırılmasın sonra.” Ne kırılacak, zaten daha o der demez dedektif olmuştum bile! Ama ses çıkarmadan dinledim tabii.</p>

    <p class="normal">“Bir kere,” diye başladı: “silah taşımak ya da kullanmak gibi şeyleri hemen aklından çıkar. Kanunen hakkın yok; zaten olsa da izin vermem. Tüm teçhizatın, bir not defteriyle fotoğraf makinası olacak. Zamanla, işin gidişine göre yani, diğer modern zımbırtıları da alırız. Gene kanuna göre, şimdilik sadece polis ve istihbarat emeklilerine bu işi yapma hakkı tanındığından, kâğıt üstünde dedektif benim. Tabii, bu yaşta köşe-bucak dolaşamam; işin o kısmı sana bakar. Seni muhasebeci gibi gösterebilirim ya da kanuna göre her ne oluyorsa. Ayrıca, iş hakkında ne yapacaksan, ben söyleyeceğim. Kafana göre takılmak yok; kavga-dövüş, nasıl diyorlar şimdi, aksiyon hayali ise hiç kurma; onlar polisin işi. Zaten ortalıkta yeterince manyak var, üstüne bir de sizin gibiler soytarılık etmesin diye sadece biz emeklilere izin veriliyor. Tamam mı buraya kadar?”</p>

    <p class="normal">Tamam, dedim elbette–muhasebe işleri umurumda değildi; nasıl olsa bir şekilde hallederdim o dalgaları. Gerçi silah işine bozulmamıştım desem yalan olur; çapraz omuz askısından geçtim, hani şöyle bele arkadan takılacak minik bir şey olsaydı hiç değilse, diyordum. Ama fazla dert etmedim, bir şeyler ayarlardım nasılsa. ‘İşe bir girişeyim de,’ dedim içimden. Gerçi sonradan, yani iyice palazlandığımızda silah kullanma hakkımız da oldu ya, Nezih amcanın aslında gayet mantıklı ve sağduyulu yasağı sayesinde o boka dokunmadan iş yapmayı öğrendiğimden, geçen bu on sene içinde sen de beş, ben diyeyim on kere kullanmak durumunda kalmam dışında silaha elimi sürmemişimdir –ilk hevesle yaptığım atış talimleri hariç tabii.</p>

    <p class="normal">Ha, bunları okuyup aşka gelecekler için hemen belirteyim: Öyle korumayla falan gezenlerden değilim ama hiç boş dolaşmam ve eh, kör nişancı da sayılmam; bu son dediğimi doğrulayabilecek kişilerden ikisinin isteseler de bunu yapamayacaklarını ayrıca belirteyim.</p>

    <p class="normal">“Başlarda iş, sıkıcı da gelebilir.” diye devam etti Nezih amca. “Bizim memlekette pek çok garip şey oluyor dedim ama her köşebaşında bir tane bekliyor diye bir kural da yok. Anladığım kadarıyla, genelde aldatan eşleri ya da yoldan çıkan gençleri takip işleri revaçta. Bir de kayıp vakaları–daha önemli şeyler de var tabii ama onlar belalı işler; onlara polis bakar. Öylesine bulaşmak yok. Bulaşacak gibi olduğunu anlarsak hemen yasal organlara başvuracağız; hele kafana göre iş yapmak diye bir şey, kesinlikle yok. Öte yandan, vergisi var, fişi var, defteri var; onların da hepsi sana bakar, haberin olsun. Anlaşıyor muyuz?” Kafamı salladım.</p>

    <p class="normal">“İyi. Başlangıç olarak ufak bir maaş vereceğim, işlerden gelecek paradan da yüzde otuz. Yeme içme benden, tabii otobüs için akbil de alırız.”</p>

    <p class="normal">Benim gözüm –eski-meski, sağlam arabadır, hâlâ da duruyor ama çalışır mı, onu bilmiyorum– Nezih amcanın emektar Taunus’undaydı ama eh, en azından o günlerde, cepte ‘Şu arabayı takip et,’ türünden taksiye yatırılacak para olmadığından buna da razı gelmek gerekti. Zaten başlamamızdan birkaç hafta sonra arabayı da aldık altımıza.</p>

    <p class="normal">Neyse, Nezih amca konuşurken, bir ara Tefo’nun bana sırıtarak baktığını gördüm. Hani çizgi filmlerde kahramanın kafasının üzerinde bir ampul yanar ya, aynen bende de yandı bir adet: “Ne dersen başım üstüne Nezih amca, yalnız...” dedim, Nezih amcaya dikkatini iyice toplamasını belirtir havalarda güzel bir es verdim.</p>

    <p class="normal">Bu tip artistliklere yeteneğim bir yana, sesimin epey kalın olduğunu söylemeliyim; yani huyum kurusun, kaşar politikacılardan beterimdir bu tip tafralarda; mesela Amerikan aksiyon filmlerinin fragmanlarında bir ses vardır ya böyle hörhör diye konuşan, onu acayip güzel taklit ederim, marifetmiş gibi.</p>

    <p class="normal">Esi uzatmış olmalıyım ki Nezih amca dayanamayıp bir ‘Eee?’ çekti. “Bir minik şartım var,” dedim ben de: “Tefo da benimle çalışsın.”</p>

    <p class="normal">Nezih amca, bir ona bir bana dik dik baktı. “Bunu planladınız değil mi?” dedi. Tefo güldü; ben, “Yok vallaha,” dedim, elimden geldiğince ciddi görünmeye çalışarak: “nasıl planlayalım? Daha şimdi, burada açıyorsun konuyu bize.”</p>

    <p class="normal">O, bizden her şeyin bekleneceğini mırıldanırken, Tefo lafa girip kuyumculuk işinden hiç ama hiç hoşlanmadığını, Sezai eniştesini de durumu, adamı kırmadan açıklayabileceğini söyledi. Neyse, uzatmayacağım; allem ettik kallem ettik, o gece Nezih amcayı razı ettik. Hattâ yüzsüzlüğü iyice ele alıp, kazançta yüzde kırk ona, otuzar bize bile dedik. Ona da okey dedi. Öte yandan, aptal değil ama kafa meselesinde biraz yavaş olduğumu düşündüğü için, aslında Tefo’nun da işe girmesini zaten istermiş de sanki iş olsun diye uzatıyormuş gibi geldi bana, aynı gece heyecanla yatağıma yatarken. Sonraları Tefo da, “Babam beni istemese senle konuşurken yanınızda durmazdım zaten.” demişti. Neyse, fark etmez. Sonuçta iyi oldu.</p>

    <p class="normal">Yeri gelmişken günün uyanık okuyucusuna gerekli açıklamayı yapayım: özel dedektiflik ile ilgili kanun ilk çıktığında epey boşluk vardı, hemen hepsinde olduğu gibi. O yüzden, şimdilerde mecbur tutulan iki yıllık eğitim programı, sertifikalar, izinler falan, daha sadece konuşulma aşamasındaydı; hattâ kim bilir, belki de kimsenin aklında bile yoktu. Kısacası, polis ya da istihbarat emeklileri dışında, bizim başladığımız zamanlarda işe giren hemen her meslektaş, üç aşağı beş yukarı ‘çekirdekten yetişme’dir. Hattâ daha ileride okuyacaklarınızda göreceğiniz bizimkiler kadar değilse bile pek çok meslektaşım, gülünecek derecede aptalca hatalar yapmış, şansı bizim kadar yaver gitmeyenler arasında ise değil mesleği, yaşamı terk etmek zorunda kalanlar olmuştur. Hepsini sevgi ve saygıyla anmak gerek.</p>
  </div>

  <div class="calibre1" id="calibre_pb_7"></div>
</body>
</html>
