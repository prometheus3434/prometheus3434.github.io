<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">Tefo bunları yazdıktan sonra bir güzel bastı ve önüme koyup, “Ne görüyorsun bakalım?” dedi. “Bir sürü parantez, ünlem ve soru işareti,” dedim ben de. Kafasını salladı, “Aynen. Bu ne demek peki?” diye sordu.</p>

    <p class="normal">Ne demek olacak, aptalın önde gideniyiz demekti. Bunu söyleyince, “Evet,” dedi, “feci acemiyiz.” Yeni bir şey değildi elbette: daha önce söylediğim gibi, çok hevesliydik ama iş ciddiye bindiğinde ki anca anlar gibi oluyorduk bunu, şaşkın ördekler misali kalakalmıştık ortada.</p>

    <p class="normal">“Neyse,” dedi kardeşim, biraz suskunluktan sonra; “baştan alalım ve dikkatli olmaya çalışalım.” Kafamı salladım ve kâğıda baktım. Tefo, “Ortak noktalara bakalım önce,” dedi. Ortak noktalar, dört kurbanın da aynı şekilde öldürülmüş, kırk iki yaşında, sarışın kadınlar olmaları (tabii daha dosyasını görmemiştik ama tahmin ettiğimiz gibi, son kurban da sarışındı) ve İstanbul’un büyüklüğü düşünülünce, birbirlerine yakın denebilecek yerlerde oturmalarıydı. Bunların yanı sıra, dört cinayette de henüz tanık namına bir şey bulunamamıştı.</p>

    <p class="normal">“Bir ev kadını ve üç çalışan kadın…” diye mırıldandı Tefo.</p>

    <p class="normal">“Bir de şey var… Darp… Tecavüz…” deyiverdim söylediklerini nereye bağlayacağını düşünmeden.</p>

    <p class="normal">“A, evet,” dedi Tefo, “onların olmaması da önemli.”</p>

    <p class="normal">“Görünüşe göre kurbanlar hiç mücadele etmemiş… Bu da… eee…”</p>

    <p class="normal">“Katili tanıdıklarını mı gösterir?”</p>

    <p class="normal">“Onu diyecektim. Hani en azından birinci ve üçüncü kurbanın zehiri içerek almaları, falan?”</p>

    <p class="normal">“İlla öyle olması gerekmez.”</p>

    <p class="normal">“Nasıl yani?”</p>

    <p class="normal">“Kadınlara, itiraz etmeyecekleri bir şekilde yaklaşmıştır.”</p>

    <p class="normal">“Ne gibi?”</p>

    <p class="normal">“Bilemiyorum. Bir yolunu bulup güvenlerini kazanmıştır…”</p>

    <p class="normal">“Valla birinci… eee, Yıldız Hanım’la bizim bulduğumuz Öznur Hanım’ı, say ki dışarıda bir yerde tavladı, içirdi falan ama ya ikinci kurban?”</p>

    <p class="normal">“Nilgün Hanım–”</p>

    <p class="normal">“Evet işte… Yani onun güvenini… Evine girip, hiç direnme görmeden yüzüne zehir püskürtüp öldürecek kadar mı? Kimseye o kadar güvenemem ben.”</p>

    <p class="normal">“Kapıyı çalmıştır, açınca da yüzüne sıkıvermiştir zehiri.”</p>

    <p class="normal">“Kadın da her gelene kapıyı açıyordu çünkü.”</p>

    <p class="normal">“Haklısın. Kurbanların katili tanıdığı fikri daha olası geliyor zaten. Hım… Tanık olmaması da önemli görünüyor bana. Yani, katil eğer hayalet falan değilse, bu kadınların yanına gittiğinde hiç ama hiç kimsenin bir şey görmemiş olması çok mantıklı gelmiyor.”</p>

    <p class="normal">“Nasıl yani?”</p>

    <p class="normal">“Yanisi şu: Yıldız Hanım, gündüz öldürülmüş değil mi? Hem de denize atılmış ve atıldıktan epey sonra kıyıya vurmuş. Yani, daha önce düşündüğümüz gibi, bir tekneden atılmış olmalı. O zaman mutlaka birileri tekneye binerken görmüştür onu… Ya da ne bileyim, o gün evden çıkarken gören olmuştur… Hem ayrıca o alet var…”</p>

    <p class="normal">“Yani?”</p>

    <p class="normal">“E, şimdi bu… Düşündüğümüz gibi boru ya da büyük bir bıçaksa–ne bileyim, göze batmadan taşınamaması gerekir bence.”</p>

    <p class="normal">“Geniş cepli bir mont giymiştir.”</p>

    <p class="normal">“O sıcakta?”</p>

    <p class="normal">“Doğru. Hım… Belki de adamın yanında çanta gibi bir şey vardı?”</p>

    <p class="normal">“Olabilir. Ya da bir kutu…”</p>

    <p class="normal">“Öyle bir şey olsa mutlaka gören çıkardı, değil mi?”</p>

    <p class="normal">“Olmamış ama. Gerçi Papik’le adamlarından henüz haber almadık…”</p>

    <p class="normal">“Hım… Belki de katil, sadece kadınların tanıdığı biri değil, kadınların çevresinde görülen biridir… Yani, onların yanında bulunması tuhaf karşılanmayacak biri.”</p>

    <p class="normal">“Sucu mesela?”</p>

    <p class="normal">“Yok, öyle olmaz–sucu, tüpgazcı falan olmaz. Öyle birinin apartmana girip kapıyı çalması dikkat çekmeyebilir ama düşünsene, mesela annem ya da annen, bizim civara bakan tüpçü oğlanla beraber evden çıkıyor, gidiyor. Gündüz vakti. Yani tüm cinayetler gece işlenmiş olsa tanık bulunmaması hikâyesi bir yere kadar anlaşılır ama–”</p>

    <p class="normal">“E, doğru… Dikkat çeker öyle bir şey. Ama nedir ki? Telefon edip çağırmıştır–olamaz mı? Yani, mesela Yıldız Hanım’ı?”</p>

    <p class="normal">“Hacı, kim, hangi sebeple, mesela tüpçü çağırdı diye evden çıkar? Haydi, çıktı say; kim gidip tüpçüyle kadeh tokuşturur gündüz vakti? Hem unutma, ilk kurbanın?”</p>

    <p class="normal">“Yıldız–”</p>

    <p class="normal">“Evet, Yıldız Hanım’ın raporunu hatırla…”</p>

    <p class="normal">“Zehri içkiye karıştırma meselesi, değil mi? Doğru valla. Ama bence, gene de tanıdıkları biri olmalı. Mesela Nilgün Hanım’ı düşün: Kapı çalıyor, açıyor; karşısında tanıdığı biri. İçeri alıyor, falan filan.”</p>

    <p class="normal">“Mantıklı. Kapıda zorlama yok… Hım. Belki de Yıldız Hanım’a da telefon etti adam... Tüpçü falan değil yani, tanıdığı biri diyorum. Sonra da kıyıda bir yerde buluştular...”</p>

    <p class="normal">“Olabilir.”</p>

    <p class="normal">“Telefon kayıtlarına bakabiliriz bunun için…”</p>

    <p class="normal">“Evet, evet. Aynı şekilde, Öznur Hanım’la da bir şekilde buluşmuş olmalı… Belki caddede bir yerde buluşup kahve içtiler…”</p>

    <p class="normal">“Sonra da eve giderken kenara çekip öldürdü kadını.”</p>

    <p class="normal">“Yok be! İçkiyi yolda mı içirdi yani?”</p>

    <p class="normal">“Ha… E, o zaman dediğime geliyoruz işte: evine götürdü, içirdi falan. O zaman, ikisini de tanıyor demek…”</p>

    <p class="normal">“İçirdi, öldürdü, altını soydu, deşti; sonra getirip bizim bulduğumuz apartman bahçesine attı?”</p>

    <p class="normal">“Gece yarısı yaptığı için de gören olmadı!”</p>

    <p class="normal">“Olabilir valla…”</p>

    <p class="normal">“Bir de kadının kimliğinin gömlek cebinde bulunması var–onun da bir anlamı olmalı.”</p>

    <p class="normal">“Ne?”</p>

    <p class="normal">“Bilmiyorum… Kadını tanıyor olmasıyla ilgilidir belki. Aynı şekilde diğerlerini de tanıyor dersek, en azından katilin kurbanlara yaklaşmasına bir cevap vermiş oluruz.”</p>

    <p class="normal">“Ya hacı… Bak ne diyeceğim: Nilgün Hanım’ın evinde parmak izi falan da yoktu, değil mi?”</p>

    <p class="normal">“Eldiven giymiştir, n’olcak ki?”</p>

    <p class="normal">“Temmuz’da eldiven giyen biri dikkat çekmez mi?”</p>

    <p class="normal">“Valla etraf cins dolu… Moda ayağına neler takıp takıştırıyor insanlar.”</p>

    <p class="normal">“Eh, o da var.”</p>

    <p class="normal">“Hem ayrıca adam eldivensiz gelmiş, son derece dikkatli davranarak belli bir ana kadar iz bırakabileceği hiçbir yere dokunmamıştır. Ya da işi bittikten sonra her yeri silmiştir.”</p>

    <p class="normal">“Zile basmamış mı?”</p>

    <p class="normal">“Burnuyla basmıştır.”</p>

    <p class="normal">“Nilgün Hanım’ın evi onuncu kat be güzelim… Oraya hangi burun uzanır?”</p>

    <p class="normal">“Uzun boylu birininki.”</p>

    <p class="normal">“Eh… Öyle. Bir doksan falansa mümkün.”</p>

    <p class="normal">“Hım… Belki bunu da yazmalıyız; katil uzun boylu olabilir. Tabii bunların hepsi varsayım…”</p>

    <p class="normal">“Öyle ama olsun. Bak, bir yerlere varıyoruz belki.”</p>

    <p class="normal">“Acele etme… Hım… Tabii zile basması gerekmemiş olabilir; beklemiştir ve eee, kapıdan biri çıkarken o girmiştir ve–”</p>

    <p class="normal">“O zaman görülmüş olması gerekir.”</p>

    <p class="normal">“Tabii, zile basmış olması da bir şey ifade etmeyebilir.”</p>

    <p class="normal">“Neden?”</p>

    <p class="normal">“Baba, zilde parmak izi bıraksa ne olur ki? O zile o gün ya da öncesinde ya da sonrasında kaç kişinin bastığını falan, nasıl bulacaksın?”</p>

    <p class="normal">“Doğru be.”</p>

    <p class="normal">“Ama asansör var–kapı, yani dairenin kapısının zili var; onlara basmış olması gerekir.”</p>

    <p class="normal">“Polis oralara bakmamış olabilir mi?”</p>

    <p class="normal">“Cık… Olamaz…”</p>

    <p class="normal">“Valla belli olmaz ha…”</p>

    <p class="normal">“Yok, bakmışlardır–hem ille parmak gerekmez.”</p>

    <p class="normal">“Nasıl?”</p>

    <p class="normal">“Kolay: parmağını kıvır; kapıyı tıklatır gibi… Böyle zile de basarsın, asansörün düğmesine de–parmak izi kalmaz o zaman.”</p>

    <p class="normal">“Asansör kapısını nasıl açacaksın?”</p>

    <p class="normal">“Bence o da dışarıdaki zil gibi, hattâ daha fazla parmak izi taşır… Bir şey çıkmaz. Hım… Ayrıca zillere basmak için o aleti de kullanmış olabilir…”</p>

    <p class="normal">“Doğru be… Hem parmak izi bulunsa ne olacak? Polisin elinde herkesin parmak izi var mıdır?”</p>

    <p class="normal">“Yoktur herhalde. Bence kadınlar hakkında daha fazla araştırma yapmalıyız. Mesela, Zuhal Hanım hakkında fazla bir şey bilmiyoruz ama onun da ötekiler gibi çok göze batan özellikleri olmayan biri çıkacağına…” dedi Tefo ve “ulan!” diye ünledi: “Esas ortak noktayı atlıyoruz: kurbanların göze batan özelliklerinin olmadığını nasıl söyleriz?” Sonra kaşlarını kaldırarak yüzüme baktı. Bir yanıt beklediğini düşünerek, “Tanıyanlar öyle söylüyor,” dedim.</p>

    <p class="normal">“Aha!” dedi Einstein’ım, gözlerini kocaman kocaman açarak, “İşte mesele bu: Kadınların üçünü de tanıyanlar, haklarında pek bir şey söyleyemiyor ve bahse girerim Zuhal Hanım hakkında da benzer şeyler öğreneceğiz.”</p>

    <p class="normal">“Yani?” dedim ben de hani, hazır yakalamışken motoru iyice açsın diye.</p>

    <p class="normal">“Yanisi,” dedi, “bağlantı bu.”</p>

    <p class="normal">“Bağlantı, üçünün de içlerine kapanık olması mı yani?” dedim saf saf.</p>

    <p class="normal">“Yok be,” dedi, “üçü de hareketli insanlarmış; arkadaşlarla buluşmalar, günler, falan filan. Neşeli, canlı… Ama buna rağmen tanıyanlar fazla bir şey söyleyemiyor işte. Esrarengiz değil mi bu sence?”</p>

    <p class="normal">Ben de kaplanlık yapıp, “E, daha onları tanıyan herkesle konuşmadık ki,” dedim.</p>

    <p class="normal">Tefo ‘ıyy’ der gibi yüzünü buruşturdu ve tekrar bilgisayarın başına oturup yeni bir sayfa açtı, görüşmemiz gereken kişileri alt alta yazmaya başladı.</p>
  </div>

  <div class="calibre1" id="calibre_pb_43"></div>
</body>
</html>
