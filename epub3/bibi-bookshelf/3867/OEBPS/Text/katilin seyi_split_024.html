<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_20">19- İki T'li Attila, Tek R'li Muharem</h1>

    <p class="normal">İnsanların isimlerinin ya da kendilerine özel başka şeylerin doğru söylenmesini, yazılmasını ya da bunlara gerektiğine inandıkları saygının gösterilmesini beklemeleri bence garip değil: Pek çok kişi başkalarına anlamsız gelebilecek bir sürü ıvır zıvıra takar; bu yüzden kırılan çok kalp vardır.</p>

    <p class="normal">Attila Bey’inkinin o güne dek ne kadar kırıldığını ya da adamın, adını yanlış yazan kaç kişininkini kırdığını bilemem ama Zuhal Hanım’ın cesedini bulduğu, daha doğrusu kapıyı kırıp giren polislerin ardından kadıncağızın yatağında cansız halini gördüğü sabahın akşamında, hem de suçun iyice arttığı böyle bir zamanda, yanımızda adını doğru yazıp telaffuz edeceğimize yemin billah ettiğimize dair noter tasdikli belge getirdiğimizi söylesek bile bizi tekme tokat kovalasa haklı olacağını bile bile kapısını çaldık.</p>

    <p class="normal">Kapıyı on iki yaşlarında bir kız açtı: Attila Bey’in büyük kızı Pelinsu. Akşamüzeri, gene allem kallem eşliğinde Duran ağabeyi ikna edip olayla ilgili raporlara bakmış, Attila Bey’in seceresinin bir özetini almıştık. Adam, kırk beş yaşındaydı ve Mecidiyeköy’deki bir müteahhitlik firmasında teknik müdürdü. Evliydi, iki kızı vardı. Eşi Dilay Hanım, otuz dokuz yaşında, ev kadınıydı. Kızlardan biri, bize kapıyı açan Pelinsu on üç, diğeri Sevgisu, dokuz yaşındaydı. Su’lu, Can’lı ve Ay’lı isimlerin epey moda olduğu yıllardı onlar: İlkokullar falan, bunlarla doluydu; moda işte, ne denir?</p>

    <p class="normal">En güzel gülümsememle eğilip, “Baban evde mi kızım?” dediğim anda içeriden Dilay Hanım’ın sesi duyuldu: “Pelinsu, kimmiş gelen?”</p>

    <p class="normal">Pelinsu’nun ‘İki amca babamı soruyor,’ demesine kalmadan “İyi akşamlar, Attila Bey ile görüşmek istemiştik,” diye seslendim boşluğa doğru. Zaten seslenmemle kadının ellerini önlüğünün eteklerine kurulayarak mutfağa ait olduğu belli olan kapıdan çıkması bir oldu.</p>

    <p class="normal">Kadının soran bakışlarına (önce ‘iyi akşamlar han’fendi,’ deyip elbette) kibarca eşiyle bugünkü olay hakkında görüşmek istediğimizi belirterek yanıt verdim.</p>

    <p class="normal">Dilay Hanım, belki ayıp ama söylemesi, çirkin bir kadındı. Hani, öyle yüzüne bakılmayacak derecede değildi ama dönüp bir daha bakacağınız tiplerden de hiç değildi. Esmer, kısa saçlı, kısa boylu, kalınca belli, hafif topluydu. Tabii, bunların çirkinliğiyle alakası yok: çirkin, daha doğrusu ilk başta, nasıl denir, göze hoş gelmeyen yüzüydü. Gözlerinin birbirine yakın ve küçük, ağzının epey büyük ve çenesinin anormal ölçüde sivri olmasının yanında, bir de tam burnunun sol kanadının yanağıyla birleştiği yerde siyah bir zeytin tanesi büyüklüğünde ve renginde bir ben vardı. Daha da fenası, benin üzerinde, kadının konuya hiç aldırmadığını düşündürecek kadar çok sayıda uzun kıl hemen göze çarpıyordu ve eh, Cindy Crawford misali, yüzünde minik benler olan kadınları beğenenler olabilir ama böylesinden kimsenin hoşlanacağını sanmam.</p>

    <p class="normal">Benin varlığından ve uzun kıllarından çok daha fenası da insanın konuşurken ister istemez gözünün takılmasıydı elbette. Ama nedir, sıfatla alay edilmez; gönlün gördüğü güzellik, gözün gördüğünden önemlidir, değil mi? Hani, filmde görsek, Austin Powers misali zırvalamaz ama kıkırdardık belki ya, zaten ters bir zamanda, nahoş bir şeyler için gelmiş iki şüpheli yabancıydık ve durumumuzu kötüleştirecek bir şey yapmamamız gerektiğini gayet iyi bildiğimizden kendimizi tuttuk.</p>

    <p class="normal">Hem dedim ya, zaman, kötü zamandı: Sadece akşam olması, adamın işten yeni dönmüş olması ya da ziyaretimizin korkunç bir cinayetin kurbanını bulmakla başlanmış bir günün akşamına denk gelmesi falan değil; genelde kötü bir zamandı, onu diyorum. Arka arkaya gelen ekonomik krizler ülkeyi fena sarsmış, ilerleyen yıllarda alınan önlemler, IMF köleliği vesaireyle birlikte artan işsizlik ve haliyle fena halde umutsuzluk derken, kimine göre belli bir plan dâhilinde tüketime fena halde alıştırılmış toplumda, başta hırsızlık olayları olmak üzere, adi suçlar olmadık boyutlara ulaşmıştı. Bir yandan terör saldırıları, toplumun halinden hoşnut olmayan kesimlerinin ki bu, hemen hemen namusuyla çalışıp evine ekmek götüren herkes demekti, çıkardığı olaylar, diğer yandan dünyanın karmaşası, durduk yerde çağ atlatılmış toplumun savunmasız beyinlerine yapılan süper-aptallaştırcı medya bombardımanı, akla yakın olanlarının diğerlerinin arasında kaybolduğu bir sürü komplo teorisi, naklen yayınlanan savaşlar, büyük depremlerin burnumuzun dibinde ve her an olabileceği gerçeğinin iyice anlaşılması falan filan derken, insanlar, orta çağı andırır cinsten ciddi bir korku ve güvensizlik hissiyle yaşar hale gelmişti ve takdir edersiniz, akşam vakti kapısına hiç tanımadığı tipler dayanan en geniş yürekli kişi bile bundan rahatsız olurdu.</p>

    <p class="normal">Ha, nedir, o gün, bu günden ya da tarihteki herhangi bir zamandan daha kötüydü diyemem. Aynı yılın başlarında açıklandığını çok iyi hatırladığım küresel ısınma raporunun hiç de kulak arkası edilmeyecek bir şey olduğu, aymaz insan doğası sayesinde tabii, o gün için sadece bir uyarıdan öteye gidemediği için gereğince anlaşılamamıştı ya da bilgisayarlar henüz yaprak sarmaya başlamamışlardı ve sadece yirmi bin kelimecik konuşabilen ve akşamdan kalmış gibi yürüyüp başbakanın karşısında Türkçe şarkı söyleyerek ‘vışş’ dedirten robotlar yeni yapılmıştı. Sağda solda savaş, terör olayları, açlık vesaire olsa da, en azından suç oranları bugünkü kadar yüksek değildi. Hiç değilse, yeni bir Dünya Savaşı korkusu henüz yoktu; o bakımdan, o gün, bugünden daha iyiydi bile denebilir tabii.</p>

    <p class="normal">Dilay Hanım, kızına babasını çağırmasını söyledikten sonra kim olduğumuzu sordu. Tam, eritici ses tonumu kullanarak lütfen telaşlanmamaları üzerine bir şeyler söylüyordum ki Attila Bey, havluyla saçlarını kurulayarak görüş alanımıza girdi.</p>

    <p class="normal">Dedim ya, başka ülkede olsak, bırak bizi içeri buyur etmeyi, kapıyı bile açmazlardı. Ama Attila Bey, belki yaşadıklarının yorgunluğu ve sıkıntısıyla, biraz da Başkomiser Emin Bey’in bu ziyaretten haberdar olduğunu söylememiz üzerine –risk almadan olmaz tabii– kimliğimiz veya yasal yetkimiz üzerine fazla soru sormadı. Belki bu da her yanımızı işgal eden Amerikan filmlerinin etkilerinden biriydi: Özel dedektif olduğumuzu söyler söylemez hemen herkes pek bir ilgileniyor, yakın davranıyordu. Belki de kimse ‘özel’ lafına takılmıyor, doğrudan polis olduğumuzu düşünüyordu, kim bilir? Ya da illa film yıldızıyla karşılaşmak değil ya, belki de filmlerde izledikleri ama o zamana dek görmedikleri bir mesleğin mensuplarından biriyle –ikisiyle– karşılaşmak bir tür heyecan yaratıyordu insanlarda. Düşünsenize, kimlik soran bile olmuyordu! Sanki kapıya iki dedektif değil, uzay elbiseleri içinde iki astronot gelmiş… Ya da savaş boyaları ve tüyleriyle iki kızılderili–aynı şey işte.</p>

    <p class="normal">Bu yöntemle insanlara herhangi bir kötülük yapmak son derece mümkün görünmüştü bana o zaman. Hoş, ilerleyen yıllarda böyle işlere kalkışanlar oldu, mesleğimizin adına leke de sürüldü ama gene de, başka dolandırıcılık yöntemleri yanında bizim mesleği bu tip dolaplara alet etmek olsa olsa çeşnidir.</p>

    <p class="normal">Neyse, kapıda fazla durmadık. İçeri buyur edildik, terlik verildi ve salona alındık.</p>

    <p class="normal">Tam da yemek üzeri gelmiştik; bunun için özür diledik ve elimizden geldiğince kısa kalıp zamanlarını harcamamaya çalışacağımızı söyledik. Attila Bey, bunun çok da önemli olmadığını söyleyip merakla salona gelen kızlarını içeri, hanımı da neskafe yapmaya gönderdikten sonra bize nasıl yardımcı olabileceğini sordu. Polise bildiği her şeyi anlattığını da ekledi. Biz de polisin gözünden kaçmış detaylar olabileceğini, zaten Emin Başkomiser’imizin de araştırmaya başka bir boyut katabileceğimizi düşündüğü için bizden yardım istediğini söyledik. Daha doğrusu bunları, ben aval aval bakarken Tefo söyledi. Kendi adıma, ayaküstü bunca yalan söyleyip sonunda başımızı derde sokacağımızı düşündüm bir an ama sonra, nasılsa bir şirinlik yapar, sıyrılıveririz dedim.</p>

    <p class="normal">Attila Bey’e sabah olanları bir kez daha anlattırdık. Sonra da Zuhal Hanım’la ilgili şeyler sorduk. Nereden tanıyordu, nasıl biriydi, şu bu. Yıllar önce, Zuhal Hanım edebiyat fakültesinde öğrenciyken, Attila Bey’in üniversiteden bir arkadaşıyla çıkarmış, o zamanlardan tanışırlarmış. Üniversiteden sonra, zaten arkadaşıyla Zuhal Hanım da ayrılmışmış ya, herkes kendi yoluna hesabı, yıllar boyu hiç görüşmemişler. Neden sonra, yaklaşık beş yıl önce, Zuhal Hanım bu mahalleye taşındığında karşılaşmışlar. Gel zaman git zaman, sabahları aynı tarafa gittiklerini fark eden Attila Bey bir sabah Zuhal Hanım’ı arabasına almış; o zamandan beri de her sabah işe beraber gelip giderlermiş. Ayrıca, tekrar arkadaş olmuşlar; hattâ Zuhal Hanım ara sıra uğrar, Dilay Hanım’la da arkadaşlık edermiş. Attila Bey bunu söylerken elinde tepsiyle içeri giren Dilay Hanım’ın benli yüzünden, nasıl denir, minik, kara bir bulutun geçtiği hissine kapıldım ve antenlerimi derhal Attila Bey ile merhume arasında başka bir şeyler var mıdır acep yönüne çevirdim.</p>

    <p class="normal">Neskafeleri verdikten sonra eşinin yanına oturan Dilay Hanım’ı da sohbete kattık. Dilay Hanım, tabii çok üzgündü. Peki, nasıl biriydi Zuhal Hanım? İyi biriydi, dedi Dilay Hanım. Neşeli, canlı, konuşkan, falan filanmış. Ama öyle çok yakın arkadaş değillermiş; arada bir uğradığı olurmuş ya, açıkçası zavallı kadıncağız hakkında çok ayrıntılı bilgiye sahip değilmiş. Peki, çevresi, yakınları, arkadaşlarını falan, tanır mıymış Dilay Hanım? Hayır; demişti ya, Zuhal Hanım’la, öyle çok da değil, ayda iki, bilemedin üç defa, canı çekip de uğradığı zamanlar dışında, kimi Pazar sabah kahvaltısında ya da bazen akşam yemeğinde beraber olur, hep havadan sudan, genel şeylerden konuşurlarmış. Ne Zuhal Hanım Dilay Hanım’a ne de Dilay Hanım Zuhal Hanım’a özel hayatından bahsedermiş. Çevresini falan bilmezmiş yani. Ya Attila Bey? Hayır, o da Zuhal Hanım’ı sadece sabahları işe giderken görürmüş; o zamanlar ve eşinin bahsettiği diğer durumlar dışında pek görüşmezlermiş. E, peki, sabahları işe giderken nelerden bahsederlermiş? Havadan sudan, işten, memleketin halinden, eski günlerden işte. Peki, son zamanlarda dikkatlerini çekecek bir şey olmuş muydu? Nasıl yani? Efendim, örneğin, Zuhal Hanım’ın tavırlarında bir değişiklik, garip, alışılmadık bir şey? Ah, polis de bunları sormuştu; hayır, ikisi de böyle bir şeye dikkat etmemişlerdi. Hoş, olsa fark ederler miydi, onu da kesin söyleyemiyorlardı.</p>

    <p class="normal">Apartmanın kapısında sigaramı yakarken, “Ne bulduk şimdi?” dedim. “Hiç,” dedi Tefo. Attila’nın Zuhal’le ilişkisi olabilir mi, diye düşündüğümü söyledim. Tefo öyle bir hisse kapılmadığını söyledi.</p>

    <p class="normal">“Ama belli de olmaz tabii: Her sabah doğrudan işe gittiklerini kim bilebilir?” diye de ekledi.</p>

    <p class="normal">“Zuhal Hanım’ın iş yerindekiler?” dedim ben de.</p>

    <p class="normal">“Yarın sabah gideriz oraya,” deyip not defterini çıkardı: “Bir de gidip şu Muharrem ile konuşalım.”</p>

    <p class="normal">Attila’nın tersine, zilde tek R ile yazıyordu kapıcı Muharrem’in adı. Bunu dert ediyor muydu bilmem ama apartman girişindeki zillerde genelde sadece ‘kapıcı’ yazdığını bildiğimden zile basarken, “Vay,” dedim, “anlaşılan Muharrem’in apartmandaki durumu iyi.”</p>

    <p class="normal">İyiydi de sahiden: Daha ilk bakışta, ne yapıp edip apartman yönetimini, doğalgaza geçildiği sırada büyük kısmı boşta kalan kalorifer dairesini kendininkine katmaya ikna ederek koca bir daire sahibi olmayı başaran Niğdeli Muharrem Gümüş’ün (35) başarılı bir iş adamı potansiyeliyle doğmuş ama doğduğu yerde potansiyelini değerlendirecek ortamı bulamamış ve kim bilir kimin aklıyla ya da çağırmasıyla memleketinden kalkıp İstanbul’u fethetmeye gelmiş biri olduğunu anlamak zor değildi.</p>

    <p class="normal">Uyanık Muharrem, onca görüşmemiz arasında ‘dedektifiz,’ deyince bize kimlik sormayı akıl eden ilk kişi oldu. Emin Başkomiser’in bizi yollaması ile ilgili palavrayı da yutmayacağını düşünerek tüm çakallığımla özel dedektif olduğumuzu ve bizi Zuhal Hanım’ın bir yakınının tuttuğunu söyledim. Yakını derken de kelimeyi, hani yabancı filmlerde bazı şeylerin başka anlamda anlaşılması ya da bir şekilde vurgulanması için iki eli kaldırıp işaret ve orta parmakları birleştirerek “…” işareti yapılır ya, o vurguyla söyledim. Tabii, Muharrem’in sinema merakı hakkında herhangi bir fikrim olmadığı için o hareketi yapmadım; sadece ‘bir’ ile ‘yakını’ arasına minik bir es koydum ve ikinci kelimede sanki gizli bir şey söylermişim gibi sesimi alçalttım. Muharrem’in gözünde minik bir pırıltı oldu, oltaya geldi ve bizi içeri buyur etti.</p>

    <p class="normal">Muharrem’in arkasından, eşi Döne Hanım ve yaşları on ile on beş arası ikisi kız, üç çocuğuyla beraber televizyon karşısında çekirdek çitlediği ve eh, doğruya doğru, hani söylemese, kimsenin bir zamanlar kalorifer dairesi olduğuna inanmayacağı salonuna girdik. Muharrem karısına “Müsafirimiz var, bi’çay koyuver,” dedi. Sonra da çocuklarına, “Haydi, siz de içeri,” dedi. Çocuklar izledikleri diziden vaz geçmemek için mızmızlandılarsa da para etmedi haliyle.</p>

    <p class="normal">Çocuklar da çıktıktan sonra Muharrem sırıtarak, “Ağabey hiç zaman kaybetmemiş anlaşılan,” dedi. –Daha doğrusu diyebilirdi ama demedi. Demedi çünkü bu anlattıklarımın hiçbiri olmadı.</p>

    <p class="normal">‘Haydaa!’ demeyin… Yani, tabii diyebilirsiniz; hattâ ‘ne yani? Bu kadar satırı boşa mı okuduk?’ diye kızabilirsiniz de ama eh, bir heves yazıyorum şurada; biraz oynamama izin olsun, değil mi? Hani filmlerde ‘Rüya sekansı’ olur ya, bu da ‘Uydurma sekansı’ işte. Ne, olmaz mı yani? Hem sadece bu kısım uydurmaydı, yeminle…</p>

    <p class="normal">Peki, aslında şöyle oldu: Büroda kimlerle görüşmemiz gerektiğini listeleyip biraz daha gevezelik ettikten sonra eve gittik. Güzelce yatıp uyuduk. Sabah da ilk iş doğrudan karakola gidip, Duran ağabeyin homurdanmalarına aldırmadan Zuhal Hanım’la ilgili dosyaya dadandık. Attila ve Muharrem’in ifadelerinden yukarıda attığım palavralara yakın sonuçlar çıkardık ve hemen ikisiyle de görüşmeye karar verdik. Attila Bey’i iş yerinde ziyaret edecektik. Muharrem’in yeri belliydi zaten. Önce hangisine uğrayacağımızı tartışırken cebim çaldı.</p>

    <p class="normal">“Hayırsızsın sen,” diyordu telefondaki ses. Kızgın değildi ama. Gülerek, “işin bitti ya, aramazsın tabii,” dedi. Ben kem küm ederken lafımı kesti: “Boş ver onları babalık,” dedi. Bozulur gibi oldum ya, bir şey demedim. Dememi beklemiyordu zaten, devam etti: “Evdeki bavullardan birinden ilgini çekecek bir şey çıktığını söylesem, koşa koşa gelirsin şimdi,” dedi.</p>

    <p class="normal">Her zamanki gibi, şakıyordu.</p>
  </div>

  <div class="calibre1" id="calibre_pb_45"></div>
</body>
</html>
