<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_33">32- Yüksek Yüksek Tepelere Ev Kurmasınlar</h1>

    <p class="normal">Top bendeydi. İyi. Topu karşıya geçirmem gerekiyordu; kötü.</p>

    <p class="normal">Bu kötü kelime oyunundan bir şey anlaşılmıyor tabii: Efendim, eşekliğim yüzünden ortağım yatağa çakılmış, ben de tek tabanca kalmıştım ya, en azından o iyileşene kadar araştırma işini kendim halletmem gerekecekti ve Tefo’nun talimatı doğrultusunda ilk görüşmemi, ilk kurbanın eşi Mesut Bey’le yapmam gerekiyordu. Adamın iş yeri, daha önce de belirtmiştim galiba, işim olmasa geçmemeyi tercih ettiğim tarafta, Boğaz’ın öte yakasındaydı. Topu karşı tarafa geçirmek falan diye, onu demeye çalışıyordum demin.</p>

    <p class="normal">Vildan’ın babası hakkında anlattıklarından yola çıkan Tefo’nun, adamla konuşurken herhangi bir saçmalık yapmamam konusundaki tembihleri de canımı sıkmıştı. Ne yani, efendi gibi konuşmayı beceremez miydim ben? Tamam, terslenmeye gelemem ve Vildan’a bakılırsa babası beni hiç de hoş karşılamayacaktı ama adamın söyleyebileceği herhangi ters bir söz karşısında sorumsuzca boğazına sarılacak da değildim yani…</p>

    <p class="normal">Neyse, tatlı dil yılanı deliğinden çıkarır diyerek, sabah ilk iş adamı arayıp derdimi anlattım ve randevu istedim. Adam biraz mırıldandıysa da görüşmeyi kabul etti. Unutmadan, tatlı dilimin yanına elbette polis tarafından aradığımı da ekledim. Tefo sallayacak da ben mi aşağı kalacaktım yani?</p>

    <p class="normal">Köprü trafiğini söylene söylene geçtim, Zincirlikuyu sapağından girip Gültepe kavşağından döndüm, biraz dolandıktan sonra dünyanın en bilmem ne şehri olma konusunda New York’tan aşağı kalmamamız için yapılmış silme cam cepheli yeni gökdelenlerden birinin otoparkına girdim.</p>

    <p class="normal">Mesut Bey’in çalıştığı şirket, Kaymanlar Ticaret Le Te De Şe Te İ, yirmi birinci kattaydı. Nahoş bir durum daha: Fobileriniz nelerdir sorusuna ilk vereceğim cevap yüksekliktir. O güne dek on birinci kattan yükseğe çıkmışlığım yoktu ve itiraf etmeliyim, altıncı kattan yukarısında, Vertigo’daki James Stewart’tan beter, tir tir titrerdim. Hâlâ da öyledir. Uçağa binmeyi falan, hiç sormayın.</p>

    <p class="normal">Gene de görev her şeyin üstündedir diye kendimi kandırmaya çalışarak çıktım yirmi birinci kata. Katın tümü şirkete aitti. Asansörden çıkar çıkmaz karşıma gelen şık girişteki sekreterin yanına gittim ve daha girişimden itibaren oraların adamı olmadığımı fark ettiğini bakışlarıyla anlatan kıza, Mesut Bey’le randevusu olan cesur insan Vedat Kurdel’in aha işte, eti, kemiği, kıkırdağı ve suyuyla karşısında durduğunu söyledim.</p>

    <p class="normal">Evine girip kızıyla elim sende oynadığımdan, öteberisini karıştırdığımdan ve yükseklik korkumu bir kenara itebilmek için içimden söylemeyi seçtiğim şarkıların hepsinin inatla yükseklerle ilgili olduğundan habersiz Mesut Bey, evindeki camlı büfede bulunan resimde gördüğüm halinden farklı değildi. Orta boylu, dar omuzlu, kısa boyunlu, toplu, esmer ve tam kel değilse de lepiska saçlı denemeyecek türden bir piknik tipti. Sekreterin açtığı kapıdan girdiğimde yüzüne herhangi bir ‘hoş geldin’ ifadesi takmadan ayağa kalktı. Adamı boydan görür görmez, kıçı yere, gözleri birbirine yakın olanlardan sakınmak gereği üzerine söylenmiş söz geldi aklıma ve hemen iki çocuğunun da, üretimde babalarının genlerinin baskın çıkmamasına şükrettiklerini düşündüm.</p>

    <p class="normal">Adamın höt-zöt etmeye meyilli olduğu önbilgisiyle, daha girişten itibaren gayet güleryüzlü davrandım ve bolca efendimli bir cümleyle kendimi tanıttım. Bizzat Başkomiser Emin Aziz tarafından özel görevlendirildiğimi, herhangi bir resmi sıfat taşımamama karşın, yardım etmesi halinde Emin Bey’in kendisine çok müteşekkir kalacağını söyledim. Pek etkilenmiş görünmedi ya, gene de buyur etti; ne almak isterdim, onu bile sordu. Çay, dedim.</p>

    <p class="normal">Mesut Bey, masasındaki dâhili konuşma aracının düğmesine basıp çayımı söyledikten sonra yerine oturup, konuyu fazla uzatmamamı çünkü çok işi olduğunu belli edecek şekilde önünde açık duran dosyanın üzerine eğildi, sonra yalandan bir iki kâğıdı önüne çekti, kalemiyle satırların üzerinden geçiyor havası yaptı ve nihayetinde kâğıtları dosyanın içine koydu, dosyayı kapattı, kalemi bıraktı ve “Evet,” dedi, “size nasıl yardımcı olabilirim?”</p>

    <p class="normal">Aşrı aşrı memlekete kız vermeyerek başlayabilirsiniz demek geldi içimden, tuttum kendimi tabii. “Eşinizin,” dedim, “öldürülmesi ile ilgili birkaç şey soracaktım, efendim. Rahatsız edici, biliyorum; o yüzden, elimden geldiğince kısa tutmaya çalışacağım.”</p>

    <p class="normal">“Bildiğim her şeyi polise anlatmıştım,” dedi. Konudan pek rahatsızmış gibi görünmüyordu. Daha doğrusu rahatsızlığı, vardıysa bile, konuyla değil, pek değerli vaktini alacak olmamla ilgili gibiymiş gibi geldi bana.</p>

    <p class="normal">“Evet, efendim, biliyorum… gene de çıkartmaya çalıştığımız profil için gerekli birkaç şey var,” diye salladım.</p>

    <p class="normal">“Ne profili?”</p>

    <p class="normal">“Katilin profili… Duymuşsunuzdur, seri cinayetlerde standart prosedürdür.”</p>

    <p class="normal">“Seri? Ha, evet… Diğer kadınlar. Korkunç.”</p>

    <p class="normal">“Evet, efendim. Bildiğiniz gibi, eşinizden sonra, eşinize benzer yöntemlerle öldürülen üç hanım daha var ve cinayet birimi olarak, katilin cinayetlere devam edebileceğini düşünüyoruz.”</p>

    <p class="normal">Fena sallıyordum canım.</p>

    <p class="normal">“Peki…” dedi adam, “ne istiyorsanız sorabilirsiniz.”</p>

    <p class="normal">Not defterimi çıkardım ve tam eşiyle ilişkisi üzerine bir şeyler sormaya başlayacaktım, kapı açıldı; içeri uzun boylu, uzun boylu dediğim, benim boylarda, belki bir iki parmak daha da fazla, atletik yapılı, pahalılığı ilk bakışta anlaşılan cinsten bir takım elbise giymiş, epey yakışıklı bir tip gülümseyerek girdi. Mesut Bey adama, “Murat–çığım, biraz meşgulüm,” deyince daha iki adım ilerlememiş olan beriki, kaşlarını kaldırdı ve gülümsemesini kesmeden başıyla bir selam verip gerisingeri çıktı. Tekrar Mesut Bey’e döndüğümde kapı bir daha açıldı ve bu sefer bir kadın, elinde ince belli kristal içinde çayımla girdi, Mesut Bey’in ‘Ulan, önce kapı tıklatılmaz mı?’ gibisinden bakışlarına aldırmadan çayı önümdeki sehpaya bırakıp çıktı.</p>

    <p class="normal">Başka giren olur mu diye bir an durakladım, çayıma şekerlerden birini atıp terbiyeli bir sessizliğe özen göstererek karıştırdım. Bir yandan da acaba sigara yaksam mı, diye düşünüyordum. Baktım, Mesut Bey’in masasında da, önümdeki sehpada da kül tablası yok, buranın da modaya uygun, sigara içme zayıflığına düşen çalışanlarını karda kışta kapı önüne mahkûm eden şirketler sınıfına girdiğine karar verdim. Herifin ağzından laf almak gibi bir derdim olmasaydı, inadıma yakardım bir tane ama yakmadım.</p>

    <p class="normal">Çayımdan bir fırt çektim; karşımdakini Tefo gibi sıkıştıramayacağımı bildiğimden, şöyle havalı bir bakış atarak durakladım, hafifçe öksürdüm ve gelmiş geçmiş tüm babaöz dedektifleri çatlatmak üzere, belki de bir cinayet soruşturmasında sorulabilecek en salak soruyla söze başladım:</p>

    <p class="normal">“Merhumenin ne gibi hobileri vardı acaba?”</p>
  </div>

  <div class="calibre1" id="calibre_pb_71"></div>
</body>
</html>
