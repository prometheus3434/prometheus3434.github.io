<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_36">35- Her Şey Vatan İçin!</h1>

    <p class="normal">“Alla’sen doğru söyle Emin ağabey,” dedim, “Komiser Cenk’in kontrasını bertaraf etmem aslında hoşuna gitti, değil mi?” Emin Bey sırıttı; adamı ilk defa bu kadar içten sırıtırken görüyordum. “Eh,” dedi sonunda, “biraz.” Sonra, belki sırıtışının yakışıksız kaçacağına karar verdi; belki de cinayet masasıyla aralarındaki garip rekabeti fark etmeme bozuldu, hemen bildik yüzünü takındı. Yine de imiş, yaptığım şey aslında affedilir değilmiş ama hem Nezih ağabeyinin hatırının sınırı yokmuş onda hem de getirdiğim ipucu pek de hoşuna gitmişmiş.</p>

    <p class="normal">O sabah karakola girdiğimde, dört gün önceki arbededen dolayı pek hoş karşılanmayabileceğimi düşünüyordum ya, milletin günaydınlarındaki sırıtışları görünce ‘Hah tamam,’ dedim içimden, ‘Emin Bey beni tekme tokat kovacak, daha beteri, belki de falakaya yatıracak diye sırıtıyorlar.’ Öte yandan da onca tanışıklıktı, Nezih amcanın hatırıydı falan, öyle şey olmaz herhalde diyordum.</p>

    <p class="normal">Hem oldu hem olmadı: Emin Bey, geldiğimi haber alıp, haberi getiren memura, odasına girmem için izin verdiğini söyledikten sonra en sert ifadesini takınıp pozisyon almıştı. Ben de en terbiyeli halimle girip, birkaç kemkümden sonra özürlerimi bir kez daha şahsen sunmaya geldiğimi söyledim ve davayla ilgili önemli bir bilgiye ulaştığımı ekledim. Sonuncusu doğrudan ilgisini çektiği için oturmamı söyledi. Oturmamı ve anlatmamı. Anlattım ben de; hem de o güne dek öğrendiğimiz ne var ne yoksa, hepsini anlattım.</p>

    <p class="normal">Hoşuna gitti; hattâ öyle hoşuna gitti ki sonunda ‘Emin Bey’ ya da sonu efendimle biten cümlelerden, çabucak, en gevşeğinden ağabeyli cümlelere geçiverdim. Hiç rahatsız olmuş görünmedi. Hattâ Erhan’ı nasıl bulduğunu sormama cevaben, “E, bizim de o kadar şeyimiz olsun,” deyip gevrek gevrek güldü. Tabii, o günkü sohbetimiz öyle enseye tokat seviyesinde olmadı; olması da gerekmiyordu zaten ama nedir, biraz sıcaklık iyidir. Sürekli gerginlik işe yaramaz.</p>

    <p class="normal">Emin Bey’le aramı düzeltmemden yarım saat sonra, Ömerli yakınlarındaki Özel Cem Tonyalı Kliniği’nin başhekimi, Doktor Kaan Arslanyaşar’ın odasındaydım.</p>

    <p class="normal">Kaan Bey, kafamdaki başhekim modelinden epey uzakta biriydi: birincisi, epey gençti, benden olsa olsa bir-iki yaş büyük görünüyordu; hani, taş çatlasa kırkındaydı diyebilirim –bana başhekimler hep ellisinin üzerinde olmalı gibi gelir; sonradan öyle bir şart bulunmadığını öğrendim elbette– ikincisi, çok gevezeydi ki yaşından ziyade bu hali, bana, başhekimlik gibi, söylenirken vurgusuna dikkat edilesi bir unvanın içereceği ya da bana göre içermesi gereken vasıfların dışındaymış gibi gelmişti. Hattâ adamın konuşmaya hasret kaldığını bile düşündüm bir ara.</p>

    <p class="normal">Evet, elbette polis bir gün önce gelmişti ve hastalarından birini sormuştu. Tabii, Erhan’ı–doktor bey pek şaşırmıştı buna. Çünkü adı geçen hasta neredeyse yirmi yıl önce kliniğe getirilmişti ve bildiği kadarıyla o zamandan bu yana hiç ziyaretçisi olmamıştı. Doktor bey, Erhan’ın ailesinin hayatta olmadığını elbette biliyordu. Peki, ama burası özel bir klinik değil miydi? Erhan bunca yıldır burada yattığına göre, bir şekilde parası ödeniyordu, değil mi? Tabii ki: Erhan’ın tüm masraflarını ve kliniğin dolgun ücretini karşılayacak bol sıfırlı bir miktar her yılın başında kliniğin hesabına yatırılıyordu. Kim yatırıyordu peki? Ah, burası özel bir klinikti, gizliliğe önem verilirdi. Burada kimlerin yattığını bir bilsem şaşar kalırdım hattâ. Ama bilmesem daha iyiydi elbette. İyi ya, bu derece gizliyse neden senin gibi bir gevezeyi başhekim yapmışlardı? Bunu demedim tabii, tersine, bu geveze doktoru başhekim yapanlara teşekkür ettim, gene içimden.</p>

    <p class="normal">Peki, Erhan’ı, neredeyse yirmi yıl önce kim getirmişti buraya? Bilmiyordu, çünkü o zaman burada değildi. Kayıtlar? I-ıh, olmaz, gizli dedik ya. E, polis? Resmi arama emri olmadan gelmişlerdi; onlara da aynı şeyleri söylemişti. Baktım, adam onca gevezeliğe rağmen aslında bir şey söylemiyordu; kendi kerizliğime güldüm. Ne yapmalı da buna işe yarar bir şey söyletmeli diye düşünürken, “Erhan’ı görmek ister misiniz?” dedi. İsterdim herhalde, ne bileyim…</p>

    <p class="normal">Kliniğin bahçesinden hastaların bulunduğu gri binaya yürürken bahçenin ortasındaki çocuk heykelini sordum: Kliniğin kurucusu merhum Selahattin Bey’in oğluymuş; kliniğe adını veren çocuk, yani Cem… Selahattin Bey’in adını duyunca tanıdım; eskinin bildik sanayicilerindendi. Bir ara milletvekilliğine soyunup kazanamadığını da hatırladım sonradan.</p>

    <p class="normal">Doktorun anlattığına göre, adamın tek oğlu olan Cem, zihinsel özürlü olarak doğmuş. “Sabancı örneği,” dedi laf arasında; tabii bu merhumun o merhumdan farkı, Selahattin Bey’in oğlunun durumunu gizli tutması ve tedavisi için Amerika’dan doktorlar getirtip, onların tavsiyesi üzerine oğlunun gözlerden ve dedikodulardan uzak bakılması ve rahat etmesi için bu araziyi almış ve bu binayı yaptırmış olmasıymış. Oğlan fazla yaşamamış ama Selahattin Bey, sonradan anısını yaşatmak için burayı özürlü çocuklara hizmet veren bir klinik haline getirtmiş. Adam ölünce, başka çocuğu olmadığı için işlerin başına geçen cin fikirli yeğeni, muhtemelen kliniğin önceki başhekimi Amerikalı doktor, Morris Peterson’ın akıl vermesiyle, ek binalar yaptırmış, burayı bugünkü haline çevirmiş. Bugünkü hali? E, ne, etrafta hiç çocuk görüyor muydum? Görmüyordum; banklardan ikisinde, biri paltolu, diğeri battaniye gibi bir şeye sarınmış boş boş bakan iki adam ve her ikisinin de biraz gerisinde, sigara tüttüren, görevleri onları rahatsız etmeden kollamak olduğu tahmin edilebilecek, akıl hastaneli filmlere yakışır irilikte iki erkek hastabakıcı vardı, o kadar. Ama bu bir şey ifade etmezdi ki… Hani kış zamanı gibi değildi ama geceki vaadinin aksine, gökyüzü bulutla doluydu ve hava, çocukların, hele hasta çocukların dışarıda oturtulmayacağı kadar soğuktu.</p>

    <p class="normal">Hastaların bulunduğu binaya dek başka bir şey konuşmadık. Binaya girdik, iki kat çıktık. Koridor boyunca, koridora bakan duvarları camlı odalardan geçtik. Hepsi dolu değildi; dolu olanlarda kimi yatan, kimi pencereden dışarıyı seyreden gençten orta yaşlıya, çeşit çeşit hasta vardı.</p>

    <p class="normal">Koridorun sonuna doğru, Kaan Bey, “İşte”, dedi. Baktım, odanın penceresi önünde, yatağının köşesinde oturuyordu Erhan. Saçları seyrekti. İri yapılıydı. Yüzünü göremiyordum, arkası bize dönüktü. Doktor yanına giremeyeceğimi söyledi. Genelde sakin olurmuş ama bazen tanımadıklarına saldırgan davranabiliyormuş. “Zaten,” dedi, “pek konuşkan değildir.”</p>

    <p class="normal">“Nedir hastalığı?” diye sordum. Mongolmuş. “Tedavi edilebilen bir şey değil yani?” dedim. “Öyle ama iyi ve sabırlı bir bakım ve eğitimle topluma kazandırılabiliyorlar; tabii sürekli gözetim ve koruma altında olmaları kaydıyla,” dedi. Biliyordum, hattâ o konuda beklenmedik başarılar gösterenler oluyordu. Film çevirenleri bile vardı.</p>

    <p class="normal">E, peki ya Erhan? Topluma kazandırılacak mıydı?</p>

    <p class="normal">Sırıttı Doktor Kaan. “Siz,” dedi, “ne biçim bir dedektifisiniz?”</p>

    <p class="normal">“Anlamadım?” dedim. Anlamamıştım sahiden.</p>

    <p class="normal">Bunun üzerine kaşlarını çattı, bir an düşünür gibi durdu öylece. Sonra gelip koluma girdi, “Burada görebileceğiniz başka bir şey yok.” deyip geldiğimiz yöne doğru sürükler gibi oldu. İtiraz etmedim, adımlarımı uydurdum. Pek samimiymişiz gibiydi. Koridorun başına gelip merdivenlerden inmeye başladığımızda, “Vedat Bey,” dedi, “buradaki konuklarımızın kim olduklarını size söyleyemem. Hem söylesem de fazla bir şey ifade etmez size… ama ne iş yaptıklarını söyleyebilirim.” İyi ya, buyur o zaman dedim içimden. Konuşmadım ama. Madem esrarengiz havalar çalınacaktı, öyle olsundu.</p>

    <p class="normal">Aşağıya inene dek o da bir şey söylemedi. Binadan çıktık, bahçede yavaş adımlarla ilerlemeye devam ettik. Adam hâlâ kolumdaydı ve konuşmuyordu; huylanmaya başlamıştım. Sonunda ‘Ulan zaten Tefo bana böyle yapıyor, bir de seninle mi uğraşacağım?’ iç sesinin eşliğinde, tıpkı Tefo’ya yaptığım gibi, “E?” dedim, “neymiş hastalarınızın meslekleri?”</p>

    <p class="normal">Durduk. Daha doğrusu o durunca ben de mecburen yürümeyi kestim. “Konuklarımız,” dedi, hasta yerine konuk demeyi tercih ediyorlarmış. İyi. “Konuklarımız, özel bakım ve koruma altındadır. Etrafınıza dikkatle baksanız da görebileceğinizi sanmıyorum ama bu bina… Şu ve bir de bahçenin köşelerinde”–her biri için başıyla işaret ediyordu– “yirmi dört saat nöbet tutan eğitimli kişiler vardır. Dışarıdan belli olmaz tabii. Hattâ gördüğünüz gibi içeriden de.”</p>

    <p class="normal">İşaret ettiği yerlere baktım, bir şey göremedim. Bunu söyleyince gülerek tekrar koluma girdi, yürümeye devam ettik. “Göremezsiniz zaten,” dedi, “görebilseydiniz, bu, işlerini başarıyla yapamıyorlar demek olurdu.” Biraz daha yürüdük. Ne diyebileceğimi bilemiyordum; en iyisi susmak diyordum, nasılsa adam konuşuyordu ve devam etmeye niyetli görünüyordu.</p>

    <p class="normal">Koluma tekrar girmişti ya, hafif çekerek yönümüzü değiştirdi. Bahçeye ilk girdiğimde gördüğüm tiplerden birinin yanına yaklaştık. Adam, bit salgınına yakalanmış ilkokul öğrencisi misali kazınmış kafasında yana yatmış siyah bir bere, üzerinde sıkı sıkı sarındığı siyah battaniyeyle oturuyordu. Avurtları bu derece çökük, gözleri bu derece çukura kaçmamış olsa yakışıklı denebilecek bir tipti. Yanına geldiğimizde kafasını kaldırmadı. Orada olduğumuzun farkında bile değil gibiydi.</p>

    <p class="normal">Kaan Bey kolumu bıraktı, adamın yanına yaklaşıp elini omzuna koydu. Adam herhangi bir tepki göstermedi. Doktor bana döndü, sırıttı. Tekrar adama baktı ve “Bugün nasılsın Pascal?” dedi.</p>

    <p class="normal">Adamın, nefes alıp vermek dışında kılı bile kıpırdamıyordu. Soğuktan dolayı ağzından çıkan hafif buhar olmasa mumyalandıktan sonra sergilemek için oracığa yerleştirildiğini bile düşünebilirdiniz. Neden sonra adamın dudakları kıpırdar gibi oldu, sonra birden kafasını çevirip doktora baktı ve sert bir sesle, “Heğ şey vatan için!” dedi. Sonra tekrar kafasını bir önceki pozisyonuna getirdi ve boş boş bakmaya devam etti.</p>

    <p class="normal">“Pascal Théroux ya da Mehmet Özer: En ilginç konuklarımızdandır; R’ler dışında kusursuz Türkçe konuşur.” dedi Kaan Bey bir kez daha koluma girdikten sonra. “Şuradaki de Lawrence Millhouse ya da Hüseyin Abd-el Faruk; aramızda Arabistanlı Lawrence Jünyor deriz ona...”</p>

    <p class="normal">Bendeniz, artık hiçbir şey söylememeye karar vermiş, şaşkın şabalak kendimi doktorun yönlendirmesine bırakmıştım. ‘Bu deliler evinden nasıl çıkarım ya da çıkmalı mıyım?’ veya ‘öğrenmem gereken gerçekten önemli bir şey var mı burada? Ayrıca, kim ulan bu tipler?’ gibi soruların arasında, esrarengiz havaların zirvesinde taklalar atan Doktor Kaan’ın yeni yumurtalarını bekliyordum. Dedim ya, adam hevesliydi konuşmaya.</p>

    <p class="normal">“Hiçbir şey anlamadınız, değil mi?” dedi bir iki adım sonra. Anlamamıştım elbette. Kafamı salladım. “Dedektiflik yapıyorsunuz ama bu konuda eğitimli değilsiniz, yanılıyor muyum?” dedi. Bilmemek değil öğrenmemek ayıp ne de olsa: “Değilim,” dedim düşman karşısında çaresiz kalınca can tatlı deyip eller yukarı yapan korkak asker sesimle. Dememe de gerek yoktu zaten.</p>

    <p class="normal">Birkaç adım sonra, kafasını sallayarak “Yazık,” dedi doktor. Bazı şeyleri o söylemeden anlayabilseymişim daha iyiymiş. Aslında, ‘Eğlencen miyim lan senin, pezevenk!’ deyip oracıkta yatırmam gerekirdi herifi ama baktım kedi-fare yapmak ister gibi bir hali, daha doğrusu böyle bir şeye hevesi var, aptalı oynamak daha iyi göründü gözüme; hem o konuda donanımım da fena sayılmazdı.</p>

    <p class="normal">Odasının bulunduğu idari binaya geri döndük; sekreterine çay getirmesini söyledi ve odasına girdik. Çaylar gelene dek konuşmadık. Sekreter çayları getirince sigara ikram ettim, yaktık. Doktor Kaan koltuğunda kaykıldı, anın zevkini çıkarıyor gibiydi. Tırnaklarına baktı, öyle bir iki uyuz hareket daha yaptı. Aha, dedim, bir zeki daha.</p>

    <p class="normal">Biraz daha sustuktan sonra, tam ben bir, ‘E?’ patlatacakken, “Pekâlâ,” dedi, koltuğunda dikildi, iç çekti, parmaklarını masada tıkırdattı, “özel dedektif Vedat Kurdel: Madem çözemeyeceksiniz anlatayım bari. A, bu arada sizi buraya yollayan–”</p>

    <p class="normal">“Başkomiser Emin Aziz,” diye tamamladım.</p>

    <p class="normal">“Evet. Burası hakkında hiçbir şey söylemedi herhalde.”</p>

    <p class="normal">“Söylemedi… Yani buranın, zihinsel özürlülerin bakıldığı özel bir klinik olması dışında bir şey söylemedi.”</p>

    <p class="normal">“Neden acaba? Yani sizi buraya yollamakta sakınca görmediğine göre… Hım, belki ben de söylememeliyim… Ama canım söylemek istiyor. Öhöm, pekâlâ: Demin gördüğünüz adam, Pascal, yani Mehmet, aslen Fransızdır. Öteki de?”</p>

    <p class="normal">“İngiliz mi?”</p>

    <p class="normal">“Evet. Ve konuklarımız arasında Türk vatandaşı olmayan… eee, on dört kişi daha var.”</p>

    <p class="normal">“Uluslararası bir klinik yani?”</p>

    <p class="normal">“Öyle.”</p>

    <p class="normal">“Ve konuklarınız sıradan insanlar değil.”</p>

    <p class="normal">“Öyle,” dedi gene. Sırıtmaya devam.</p>

    <p class="normal">“Ve onlar…”</p>

    <p class="normal">“Haydi, ama söyleyin.”</p>

    <p class="normal">“Ne? Casus… mu?”</p>

    <p class="normal">“Bravo!” dedi arkamdan, askeri istihbarattan Binbaşı Ergin Aziz.</p>
  </div>

  <div class="calibre1" id="calibre_pb_77"></div>
</body>
</html>
