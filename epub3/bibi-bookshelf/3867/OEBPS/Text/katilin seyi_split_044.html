<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_40">39- Al Eline Kuponu</h1>

    <p class="normal">“E, buyur buradan yak,” dedi Tefo telefonda. Kızmış gibiydi. “Yani, diyorsun ki,” diye devam etti: “Seks manyaklığı söz konusu değil, ha?”</p>

    <p class="normal">“Öyle görünüyor,” dedim.</p>

    <p class="normal">Aysel Hanım hiç sakınmadan tonla şey anlatmıştı. “Yıldız çok yanlış yaptı,” dediği zaman ben hemen ‘Aha işte!’ demiştim ve hevesle beklemiştim ama hiç de beklediğim şeyleri anlatmamıştı.</p>

    <p class="normal">Kadın, ne Crom biliyordu ne de seks töreni. Olsaydı mutlaka bilirdi çünkü liseden beri Yıldız Hanım’la görüşmeyi hiç kesmemişti. Çok yakın arkadaştı ikisi ve her hafta mutlaka bir kere buluşurlardı. Böyle şeyler olmadığına emindi –hattâ ben bahsedince en tepeden bakan cinsinden bir adet kahkaha bile atmıştı.</p>

    <p class="normal">İşin daha da beter yönleri vardı: Aysel Hanım, kurbanlardan ikisini, Zuhal ve Nilgün Hanım’ları tanımıyordu ve Yıldız Hanım’ın da tanımadığına emindi. Öznur’u hatırlıyordu elbette, aynı sınıftaydılar ama galiba kızın başına trajik bir şeyler gelmiş, liseye başlarken okulu bırakmıştı. Hayır, yakın arkadaşları değildi o; Yıldız Hanım’la görüşüp görüşmediğini de bilmiyordu. “O kadınları tanımıyorum ama cinayetleri gazetelerde okudum elbet. Aralarında bir bağ olmadığına eminim. Yani, tanışma anlamında. Yıldız, Öznur’la görüşüyor olsaydı onu da bilirdim. Bakın, Yıldız’ın iki tane gerçek arkadaşı vardır: biri ben, diğeri de Sezen. Sezen, yıllar önce Marmaris’e yerleşti. Hâlâ görüşürüz tabii. Yazlarda, bayramlarda... Ayrıca birkaç günde bir telefonlaşırız. Ama Yıldız’la hiç ayrılmadık biz. Ve diğer kadınları da arkadaştan saymazdı, anca vakit geçirmek için görüştüğü tiplerdi onlar.” demişti. Diğer kadınlar dediği, Yıldız Hanım’ın altın günü yaptığı komşularıydı.</p>

    <p class="normal">Peki, neydi o ‘çok’ yanlış dediği? Ah, o… O, uzun hikâyeydi. Aslında anlatmaması gerekirdi ama bu saatten sonra bir anlamı yoktu kendine saklamasının.</p>

    <p class="normal">“Yıldız hoş kızdı. Hepimizden fazla ilgi çekerdi–erkeklerin ilgisini demek istiyorum, anlarsınız,” diye başlamıştı anlatmaya. Eh, Yıldız Hanım’ın yıllıktaki resmini ve hakkında yazılanları biliyordum. Ayrıca kadının güzelliği ve havası Vildan’a da geçmişti. Meğer sırf güzelliği değilmiş kızına geçen: Yıldız Hanım pek bir ayran gönüllü, pek bir eğlencesine düşkünmüş o zamanlar. Karşı cins üzerindeki etkisini bilir, çokça da faydalanırmış bundan. Hoş, böyle deyince Vildan’ın da ayran gönüllü olduğunu söylemiş oldum ki elimde kendinden on beş yaş büyük bir adamla –benimle– tıkırdaması dışında bu karara varmama yarayacak bir bilgi yoktu ve kızı böyle damgalamam haksızlık tabii ama demek istediğim, Yıldız Hanım’ın da gençliğinde Vildan gibi kendini pek kasmadığını öğrendiğimdi. Neyse.</p>

    <p class="normal">“Biz de öyle şeyler yapardık ama Yıldız biraz aşırıya kaçardı,” diye devam etmişti kimonolu Aysel Hanım. Sonra bir gün, orta yaşlı bir adamla takılmaya başlamış Yıldız Hanım. Okulu asmaya, neredeyse adamla beraber yaşamaya başlamış. Ailesinden gizli tabii. “Biz bunu çok uyardık o zaman ama dinlemedi işte.” diye eklemişti Aysel Hanım. Adamın adını hatırlıyor muydu peki? Hangi adamın? Yıldız Hanım’ın sevgilisi işte… Ne alakası varmış adamın konuyla? Yıllar yıllar önceki olay; adam şimdiye ya dede olmuştur ya da ölmüştür. Belli mi olur canım, siz hatırlıyor musunuz, onu söyleyin. Cık, hatırlamıyormuş. Neyse, günün birinde Yıldız Hanım, bu adı hatırlanmayan ve sorulduğunda ‘ne alakası var şimdi?’ diye terslenilen adamdan hamile kalmış. Sonrası klasik: Aile durumu öğrenmiş; bir sürü rezillik... Çocuğu aldırmışlar; kızı eve kapamışlar ve tanıdıkları bir ailenin onu isteyen oğluyla, lise biter bitmez başgöz etmişler.</p>

    <p class="normal">“O adam ne oldu peki?” demedim. Neme lazım…</p>

    <p class="normal">“Hıyarın tekidir.” demişti Aysel Hanım Mesut Bey’den bahsederken. “Zengin değildi evlendiklerinde. Sonra iyi bir yere kapak attı, yükseldi. Kötü davranırdı Yıldız’a. Biliyordu tabii hikâyeyi… Midesiz herif!”</p>

    <p class="normal">Bu muydu yaptığı yanlış yani? Olur mu canım? Elbette bu… Ama bir tane daha vardı. Esas bunu söyleyip söylememek konusunda emin değildi işte.</p>

    <p class="normal">“Lütfen,” dedim, en ciddi ses tonumla, “arkadaşınızın katilini bulabilmemiz için, onunla ilgili bildiğiniz ne varsa bilmeliyim.”</p>

    <p class="normal">Yüzüme baktı. İçinden ‘Sen beni aptal mı sanıyorsun?’ dediğini düşündüm. En ciddi sesimle sarf ettiğim cümlenin aptallığının farkındaydım ama eh, dolambaçlı yollara sapasım yoktu açıkçası.</p>

    <p class="normal">Sonunda kararını vermiş olacak: “Yıldız,” dedi, bir an durakladı ve sonra, “âşık olmuştu… Yani, bir sevgilisi vardı.” diye mırıldandı.</p>
  </div>

  <div class="calibre1" id="calibre_pb_85"></div>
</body>
</html>
