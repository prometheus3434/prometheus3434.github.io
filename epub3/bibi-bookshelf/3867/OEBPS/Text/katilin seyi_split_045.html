<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_41">40- Güleryüz Apartmanı</h1>

    <p class="normal">Tefo telefonda, “Vay vay vay,” dedi, ben olanları anlatmayı bitirdikten sonra. “O zaman tez elden sevgiliyi bulmak lazım.” diye devam etti. “Tabii, bu kadının, Yıldız Hanım’ın diğer kurbanları tanımadığını söylemesine çok bel bağlamamak lazım,” diye ekledi. “Bence de,” dedim. Yıldız Hanım’ın ne kadar yakını olursa olsun, sandığının tersine, onunla ilgili her şeyi bilmiyor olabilirdi. “O zaman Crom meselesi de gerçek olabilir tabii,” dedi Tefo, “kadın bilmiyordur sadece.”</p>

    <p class="normal">İşin güzel tarafı, en başta düşündüğümüz şeye gelmiş olmamızdı: Kadının bir sevgilisi vardı. Yani, elimizdeki kıskançlık cinayeti bile olabilirdi. Ama elbette tek başına kıskançlık, seri cinayet sebebi olarak biraz sallantıda kalıyordu.</p>

    <p class="normal">Hayır, Aysel Hanım, Yıldız Hanım’ın sevgilisinin kim olduğunu bilmiyordu; Yıldız Hanım, kadına adamdan bahsetmiş ama herhalde ne olur ne olmaz diyerek kimliğini gizli tutmuştu. Zaten bu, yani en iyi arkadaşı olduğunu iddia eden birine bunu söylememesi, kadının diğer şeyler için ‘olsa bilirdim,’ demesini havada bırakan unsurlardan biriydi. Aysel Hanım, lafının sonunda, “Mesut öldürmediyse, o herif öldürmüştür,” dedi ya, ben pek kulak asmadım buna: Yıldız Hanım’ın esrarengiz sevgilisinin, Yıldız Hanım’ı öldürmek için bir nedeni olsa bile, tanımadığı diğer üç kadını öldürmesi için bir sebep görünmüyordu ortalıkta. Lafın sonunda, tam kalkarken, bunları polise de anlatıp anlatmadığını sordum. Anlatmamış; zaten polis onu aramamış bile. “Hem neden anlatacaktım ki?” dediği zaman, ‘Hani en yakın arkadaşıydınız?’ gibisinden şeyler söylemem lazımdı ya, hiçbir şey demedim. Hımlayıp konuyu kapattım.</p>

    <p class="normal">“Polisi aramaması da enteresan. Gerçi, kocasının politik konumunu düşünmüş olabilir.”</p>

    <p class="normal">“Valla, ben de öyle düşündüm ama kadını görseydin öyle olmayabileceğini de düşünürdün.”</p>

    <p class="normal">“Nasıl yani?”</p>

    <p class="normal">“Bilemiyorum… His sadece… Kadın sanki iddia ettiğinin tersine, Yıldız Hanım’dan hoşlanmaz gibiydi–yok, daha doğrusu kızgın gibiydi. Yani, bunu belli edecek bir şey demedi ama bana öyle geldi işte.”</p>

    <p class="normal">“Olabilir. Belki de sen Yıldız Hanım’ın diğer kurbanlarla ilişkisinden bahsedince bozulmuştur.”</p>

    <p class="normal">“Ha, yani, hani en yakın arkadaşıyım diye geçinirken bilmediği şeylerin ortaya çıkmasından diyorsun.”</p>

    <p class="normal">“Evet–zaten kadın da buna sevgilisinin adını hiç söylememiş ya. Neyse, bence biz gene de dört kurbanın birbirini tanıdığı fikrinden ayrılmayalım. Yoksa işin içinden çıkmak zorlaşacak.”</p>

    <p class="normal">“Haklısın.” dedim ben de. Bir yandan kafamda taşları yerlerine oturtmaya çabalıyordum. O da öyle yapıyordu elbette.</p>

    <p class="normal">“E, ne yapmayı düşünüyorsun şimdi?”</p>

    <p class="normal">“Bilmem.”</p>

    <p class="normal">“Karakola uğrasan bir… Şu giysilerle ilgili bir şeyler çıkmış mı, diye–hani parmak iziydi falan.”</p>

    <p class="normal">“Tamam, uğrarım.”</p>

    <p class="normal">Karakola giderken acıktığımı fark ettim, Şaşkınbakkal’dan girdim, caddeyi geçip Öznur Hanım’ı can çekişirken bulduğumuz Güleryüz Apartmanı’nın önünde, bulduğum ilk boş yere park ettim. Sonra gerisingeri yürüyüp caddedeki büfelerden birine girdim. İki hamburgerle bir ayran yuvarladım. Elimde sigara, gevşek adımlarla tekrar arabaya dönerken, artık ilham perisi midir, içgüdü müdür, şeytanın dürtmesi midir, ne derseniz, bir şekilde, soruşturma listemize aldığımız halde, Öznur Hanım’ı can çekişir halde bulduğumuz apartmanın sakinleriyle görüşme işini atladığımızı fark ettim; hazır buradayken bir bakayım bari diye düşünüp yolumu değiştirdim, karşı kaldırıma geçtim. Güleryüz Apartmanı’nın bahçe kapısından girdim. Gündüz gözüyle, Öznur Hanım’ın cesedini bulduğumuz bahçeye baktım. Sonra tekrar sokağa çıktım, etrafı inceledim. Katilin cesedi oraya nasıl getirmiş olabileceğini anlayabilir miyim acaba, diyordum kendi kendime. Binalara, binaları birbirinden ayıran kimi alçak, kimi yüksek bahçe duvarlarına falan baktım. İsteyen, bahçeden bahçeye geçerek, kaldırıma hiç çıkmadan tüm sokağı boydan boya geçebilir, diye düşündüm. Sonra da bunu bilmemin ne işe yarayacağını. ‘Katil,’ dedim, ‘eğer biz sokağın başından bu yana doğru gelirken cesedi buraya bıraktıysa, bize görünmeden kaçıp gitmiş olabilir.’</p>

    <p class="normal">Biraz daha dolandım, sonra tekrar Güleryüz’ün bahçesine girdim, gene etrafa bakındım. En sonunda, binaya girip o saatte şansıma kimi evinde bulursam konuşmaya karar verdim.</p>

    <p class="normal">Apartman kapısında, kapıcı yazan bir zil yoktu. Kapıcısız apartmanda kapıcının üstlendiği işler nasıl hallediliyor acaba diye düşünmeyi es geçip en alttaki zile bastım. Kapı açıldı, girdim. Aynı anda da birkaç adım ötede, sağda, bastığım zilin ait olduğu dairenin kapısı açıldı ve eşofmanın üzerine hırka giyen yurdum sıradan insanı modelinin, kırk beş yaşlarında, uzun boylu, soldan sağa inek yalamış modeli taranmış koyu renk saçlı, küçükken şişe dibi dediğimiz cinsten gözlüklü, kambur duruşlu, çökük omuzlu, hokka burunlu ve epey sert ifadeli bir versiyonu göründü.</p>

    <p class="normal">“İyi günler,” dedim, gülümseyerek.</p>

    <p class="normal">Adam da cevaben, “Buyurun, birine mi bakmıştınız?” dedi.</p>

    <p class="normal">Adamı sanki daha önce görmüş gibiydim ya, nerede, ne zaman gördüğümü çıkaramıyordum.</p>
  </div>

  <div class="calibre1" id="calibre_pb_87"></div>
</body>
</html>
