<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_8">7- Şekil ve Araştırma</h1>

    <p class="normal">Perşembe günü Vildan’la hangi şekillere girdiğimizi anlatacağımı sananlar fena halde yanılıyorlar: Tek bilmeniz gereken, gerekli ve gereksiz tüm şekillere girdiğimizdir. Bu şekillere, hem de evlerinde girdiğimiz için, evi kurcalamak konusunda gerekli fırsatları yarattığımı da söyleyeyim. Acı karizmamın kurbanı Vildan, sigara almaya bakkala gidince yaptım yapacağımı. Acı karizma konusu yalan tabii; Vildan, eve zırt pırt girip çıktığım görülmesin diye kendi gitti bakkala. Ha, sigara yokluğu ayarlamasını ben yaptım, o ayrı. Tabii o konuda da biraz şansım vardı: Giderken yanıma sigara almamıştım (Valla planladım bak bunu; aklıma başka şey gelmemişti, yani kızı bir şekilde ayakaltından çekmek için diyorum) ve şansıma da evde içinde dört adet sigara bulunan bir mentollü sigara paketi vardı. Rahmetli içermiş. Harbiden sevmem mentollü sigara –adam gibi sigara içen de sevmez zaten. Girer girmez (eve) bir tane yaktım bunlardan ve pek sevmediğimi söyledim, yüzümü buruşturdum vesaire. Tabii Vildan önce umursamadı ama durum dallı budaklı hale geldikten sonra, hem şekillerin devamı için keyfimin yerinde olması gerektiğini gayet de ustaca kendisine hissettirdiğim hem de bir nefes uğruna her şeyi bırakıp bakkala sigara almaya gideceğimi aynı ustalıkla belli ettiğim için, ‘Ne olur-ne olmaz, konu komşuya reklâm olmayalım’ düşüncesiyle canını dişine taktı, hormonlarının isyanına dayandı ve bir koşu bakkala gitti.</p>

    <p class="normal">Vildan’la görüşme işini ayarladığımı söylediğim zaman Tefo, “Fazla zamanın olacağını sanmam. Onun için, en olmayacak yerlere bakmalısın bence. Çekmecelere, dolaplara falan değil yani. Bir şey gizlenebilecek yerlere; dolap üstlerine, komodin ile duvar aralarına mesela,” demişti. Bir şeyleri gizleyebilecekleri fikrinin tek müsebbibi filmler ve kitaplardı.</p>

    <p class="normal">Pazar günü aramıştım kızı, öğlen beraber yemek yiyelim diye. Ayrıca, aramamın ve yemek teklifimin sebebinin annesinin öldürülmesiyle ilgili olmadığını da söylemiştim. Kız, hınzır pırıltılı gözleri konusundaki izlenimimi haklı çıkardı; Pazar için önceden bir arkadaşıyla sözleştiğini, pazartesi okula gidip kayıt işlemleriyle uğraşması gerektiğini, salının zafer bayramı nedeniyle sallanacağını, çarşambanın kim bilir ne işe ayrılmış olduğunu ama perşembe gününün şimdilik boş kaldığını, üstüne üstlük, babası işe, ağabeyi de kim bilir nereye gideceği için evin boş olacağını ve istersem evde takılabileceğimizi söyledi.</p>

    <p class="normal">Neyse, ben aynen Tefo’nun dediğini yaptım işte. Vildan sigara almaya çıkar çıkmaz hızla, hani çizgi filmlerde olur ya ‘tubutubutup–vijjjuvvv’ efekti, aynen o şekilde yüklendim arama işine. Üstüme bir şey giyip vakit de kaybetmedim. Bu halde evin içinde koşturmayı deneyin bir, ne kadar matrak oluyor anlatamam –engellenemeyen sallanmalar, falan. Tahmin edersiniz. Bir de odadan odaya koşuştururken sağ ayağımın küçük parmağını Mesut Bey’in odasındaki komodinin kenarına çarptım ki bilen bilir, çok pis acır bu.</p>

    <p class="normal">Neyse, uzatmadan sadede gelelim: Baktığım yerlerde işe yarar bir şey bulamadım. Tabii sağa sola sıkışmış, düşürülüp unutulmuş çoraptı, kalemdi ıvır zıvır hariç. Pek çok yerli malı evde olduğu gibi, evin herkese açık kısımları pek düzenliydi; kalan yerler ise kullanana bağlı olarak az düzenliden dağınığa doğru gidiyordu. Mesela, Mesut Beyin odasına bakarak adamın ömür boyu ev işi konusuna pek kafa yormadığını anlamak mümkündü. Tabii, adamın eşini kaybetmesinin şokuyla iyice dağıldığı da düşünülebilirdi. Vildan’ın odası –şekil olayıyla da destekli– daha dağınıktı haliyle. Bu durumda Vildan’ın da ev işleriyle arasının pek hoş olmadığını söyleyebilirdiniz. Oysa bir-iki kahvaltı artığını hesaba katmazsan mutfak temiz sayılırdı. ‘Demek ki’ dedim filleri hasedinden çatlatacak denli ince zekâmla, ‘haftada bir falan, eve kadın geliyor.’ Emre’nin odası diğerlerine oranla daha derli topluydu ama öyle şaşırtıcı derecede değildi. Tabii, o dağınıklığa güvenerek çekmeceleri, kışlıkların tıkıştırıldığı bavulları, torbaları, hurçları falan da üstünkörü karıştırdım, hani nasılsa etraf fazla düzenli değil, karıştırıldığı fark edilmez diyerek.</p>

    <p class="normal">Vildan’ın anahtar sesini kapıda duyar duymaz karizmatik âşık oturuşuma geri döndüm. Sigara emeğinin ödülü olarak şekil konusu yine açıldı, vesaire.</p>

    <p class="normal">Sonra bir ara tuvalete gittim. Yıllık aynı yerde duruyordu hâlâ. Gene kurcaladım. İsimlere ve tiplere baktım. Hızlı hızlı: son sınıflar, lise ikiler, lise birler… Nalân Yeşilada, Tufan Dilipak, Arzu Orhaneli, Kerim Ali Karadurmuş, Cemal Cimbel –isme bak, herhalde Çimbel ya da Çimbeli gibi bir şeydi, hele fi’li tarihlerde, nüfus memurlarının yaptığı bu hataların pek meşhur olduğunu hatırlarsak, Çamlıbel bile olabilirdi aslı; ha, ayrıca bunca seneden sonra isimleri nasıl aklımda tuttuğumu merak edersiniz diye söylüyorum, yıllık hâlâ dava dosyalarımızın arasındadır; yani bunları yazarken diyorum, açıp baktım… Neyse işte, isimlere, yüzlere hızlı hızlı bakıp Harun Turunç, Ergin Aziz, Neveser Tunaoğ–diye geçiyordum, durdum. Üzerine bir, ‘Ana!’ demişim, hem de bağırarak. Vildan, muhtemelen peklik derdimi hatırlayıp hemen kapıya geldi, “İyiyim, yok bir şey,” dedim.</p>

    <p class="normal">Lise Bir, Be şubesi: sekiz yüz on altı Ergin Aziz. Büyüt, yaşanmış yılların çizgilerini ekle, şakakları kırlaştır azıcık: al sana Başkomiser Emin Aziz… Ama isim Ergin?</p>

    <p class="normal">Mal bulmuş mağribi edasıyla tuvaletten çıkıp Vildan’a yıllığı bir iki günlüğüne almak istediğimi söyledim. Neden diye sormadı bile. “Al,”’ dedi, “yokluğunu kimse fark etmez; ben bakıyordum zaten arada.”</p>

    <p class="normal">Şekiller vazgeçilecek gibi değildi ama aklım artık bulduğum ipucundaydı. İpucuysa tabii. Gitmem gerek dedim, illa gene geleceğim dedim, görüşelim, sinemaya falan gidelim dedim, çıktım. ‘İş bitti, haydi eyvallah,’ demek âdetim değildir, ayıptır da… Ama eh, kızın buna aldıracağını sanmıyordum.</p>

    <p class="normal">Vildan’ın yanından ayrılır ayrılmaz Tefo’yu aradım, heyecanlandı haliyle. Büroda buluştuk. Ergin Aziz’in resmine baktık.</p>

    <p class="normal">“Bu bir şey,” dedi.</p>

    <p class="normal">“Ne yapacağız?”</p>

    <p class="normal">“Kim bu Ergin Aziz, onu bulacağız tabii.”</p>

    <p class="normal">“Nasıl? Gidip Emin Bey’e soramayız. Ne halt karıştırdığımız ortaya çıkar. Babana da soramayız.”</p>

    <p class="normal">“Duran ağabey sağolsun.”</p>

    <p class="normal">“Ha, tabii…”</p>

    <p class="normal">Duran ağabey bu sefer işe yaramadı. Hiç duymamış böyle birisini. “Gerçi,” dedi, “Başkomiserin eşini dostunu pek bilmeyiz biz. Karakol açılalı, adamı tanıyalı ne kadar oldu şurasında zaten? Adam da oturup anlatacak değil ya.” Orası öyleydi tabii. Koskoca başkomiser, büyük kısmını yeni tanıdığı memurlarına neden aile bireylerinden bahsetsin?</p>

    <p class="normal">“Peki,” dedi Tefo, “Başkomisere ait kayıtları nasıl bulabiliriz ağabey?” Duran ağabey de Tefo’ya, “En iyisi Nezih Başkomiser’ime sorun bunları çocuklar; en iyisini o bilir.” deyip, bazı şeyleri kurcalarken dikkatli olmamız gerektiğini ısrarla belirterek konuyu ve telefonu kapadı.</p>

    <p class="normal">“Babam kızabilir ama onun ilişkilerinden faydalanamayacaksak bu işte varlığı neye yarar, değil mi?” dedi karafatmam, telefonu kapadıktan sonra.</p>

    <p class="normal">“Öyle valla.”</p>

    <p class="normal">Bu arada, hınzır okurlar için bir parantez açayım: Hani, ne biçim iş, büroya az gidiyorsunuz, boş bırakıyorsunuz diyen olursa diye. Evet, büroya pek uğramıyorduk artık. İlk başlarda hevesle her sabah besmele çekerek açar, genelde fazla bir iş çıkmadığı için bütün gün pineklerdik. Dedim ya, tüm yaz boyu topu topu dört kıskanç eş işi yapmıştık; hoş o kadarını da yapamayan çoktu, biliyor ve halimize şükrediyorduk elbette ama gene de hevesliydik işte; fazlasını umuyorduk, onu demeye çalışıyorum. Yani diyeceğim, bir iki ıvır zıvır şey dışında, ne gelen olmuştu ne arayan. Her dedektifin olmazsa olmazı, kapıdan giren esrarengiz sarışının yokluğundan hiç söz etmesem daha iyi. Sonraları ufak ufak işe geliş saatlerini, çıkışları gevşettik. Bir ara, sekreter alalım bir tane demiştik, sonra boşuna maaş öderiz diye caydık bu fikirden.</p>

    <p class="normal">Kısacası, büroya uğramadığımız günler çoğalmıştı. Telesekreter sürekli açıktı tabii; arayan olsa bilirdik elbette. O yüzden dert etmiyorduk yani büroya gitmemeyi. Nezih amca da pek üstelemiyordu bu konuda. Ha, şimdi çok şükür, hem her eve lazım cinsinden bir sekreterimiz var hem de sağa sola saldığımız araştırma elemanlarımız, o ayrı.</p>

    <p class="normal">Esrarengiz sarışın da geldi sonunda; anlatırım yeri gelince.</p>

    <p class="normal">Sonuçta, kafamıza göre davaya dahil olmamız üzerine yiyebileceğimiz her türlü fırçayı göze aldık, akşam Nezih amcayla konuşmaya karar verdik.</p>
  </div>

  <div class="calibre1" id="calibre_pb_19"></div>
</body>
</html>
