<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_21">20- Will Done Again</h1>

    <p class="normal">Beş sene önce olsa, ortaokulda öğrendiklerimden ve filmleri izleye izleye kafamda yer edenlere güvenip İngilizce bildiğimi iddia etmem ayıp olurdu ama işte o, bugünden beş önceki yıl, ta Londra’ya gidip Scotland Yard’a yetmiş takla attıran ‘Shish Kebab’ cinayetlerinin failini Brighton’da yakalarken aslında İngilizcemin çok da kötü olmadığını anlamıştım. O yüzden, Vildan ve bulduğu şeyi anlatacağım bu bölümün başlığında böyle bir kelime oyunu yapmakta sakınca görmedim –Londra hikâyesini de başka zaman anlatırım; gerçi basına epey yansıdığı, yani, katilin kimliği ya da sonunda aldığımız madalya bilindiği için meraklı bir hikâye olmaz ama… Neyse, onu ileride düşünürüm.</p>

    <p class="normal">Efendim, Vildan’ın telefonu üzerine hemen evine gittik. Yalnızdı gene ve tahminen benim de yalnız geleceğimi umuyordu. Eh, işin zamanı ayrı, başka şeylerinki ayrı, değil mi? Hoş, bozulduysa da fazla belli etmedi. Ben de kafamdaki deftere bir telafi ziyareti notu düştüm zaten.</p>

    <p class="normal">Vildan bizi salona buyur ettikten sonra biraz beklememizi söyledi. Öyle yaptık. Bir dakika geçmeden elinde bir torbayla geldi. Torba dediğim de öyle çevre düşmanı naylon süpermarket torbalarından değil, itibar uğruna masraftan kaçmadan, muhtemelen dönüşebilir kâğıttan yapılmış, gayet afili, alışveriş merkezlerinde bulunan pahalı butiklerden alınan şeylerden… Hani üstünde mağazanın logosu vardır, sapları iptendir, falan filan.</p>

    <p class="normal">Biz merakla bakarken Vildan torbayı önümüzdeki sehpanın üstüne bıraktı. Bizim aval aval bakmaya devam etmemiz üzerine heyecanını paylaşmadığımız hissine kapılmış olacak, ellerini iki yana açarak, “Eee?” dedi, “Ne olduğuna bakmayacak mısınız?”</p>

    <p class="normal">Bakacaktık tabii. Tefo’dan önce davrandım, kalkıp torbanın içine elimi soktum ve saten, tafta ya da o tip serinlik hissi veren kumaş her ne olursa işte, o cins bir kumaşa dokundum. Vildan’a baktım; ellerini budist rahiplerin dua etmesi gibi dudaklarına götürmüş, dudaklarını büzmüş, heyecanla bakıyordu. Kaşlarımı kaldırdım. “Çıkarsana,” dedi. Çıkardım.</p>

    <p class="normal">İlk seferde ne olduğu anlaşılmıyordu tabii ama omuz kısmını bulup iki elimle üzerimde nasıl duracağını görmek istermiş gibi kaldırdığımda, torbadan çıkardığım şeyin, üzeri gümüş işlemelerle bezeli, siyah, parlak, uzun ve kapüşonlu bir elbise olduğu anlaşıldı. Kabaca, kıyafet baloları için hazırlanmış büyücü kıyafeti özentisi gibi bir şeydi diyebilirim.</p>

    <p class="normal">Parlak siyah kumaşın üzerinde hoş pırıltılar yaratan işlemelere baktım: İyimser biri, rasgele işlenmiş görünen desenleri, herhangi bir kutlamada havaya atıldıktan sonra düşmekte olan konfetilere benzetebilirdi ama tahminen –hani illa esrarengiz şeyler ararız ya– genel kanı bunların yılanları temsil ettiği yönünde olurdu. Neden bilmem, bana yılandan çok, solucan gibi görünüyorlardı ya, bu fikri kendime saklamayı tercih ettim o an.</p>

    <p class="normal">Tefo, “Bir de ön tarafına bak,” deyince giysinin diğer tarafını kendime çevirdim ve göğüs kısmında, tam ortadaki desenle göz göze geldim. Desenle göz göze gelmemi metaforik bir tanımlama olarak almayın –bu lafı da bir cümlede kullandım ya– cidden öyle oldu çünkü giysinin göğsündeki desen ya da sembol ya da ona her ne denirse işte, orta boy bir tabak büyüklüğünde, gene gümüş renkte ipliklerle işlenmiş, nazar boncuğunu andırır cinsten bir gözdü–ya da ilk bakışta bana öyle geldi, diyeyim. Öyle geldi çünkü biraz daha dikkatli bakınca şekil gözden ziyade, çöreklenmiş bir yılana benziyordu. Gerçi ayan beyan yılan olduğunu söylemek de zordu ya… Belki spiral, girdap, burgaç ya da o şekle başka ne denebilirse onu demek daha doğru olurdu.</p>

    <p class="normal">Neyse, giysiyi sehpaya serdim ve bakmaya devam ettik. Vildan, belli ki sabırsızlanıyordu, “E?” dedi bir kez daha. Ben de, “Ne esi?” dedim cevaben. Vildan salaklığıma inanamıyormuş gibi gözlerini devirip, “Yani ne diyorsunuz buna?” dedi.</p>

    <p class="normal">Tefo’ya baktım; eli çenesinde dikilmiş giysiyi seyrediyordu. Bir süre öylece dikildik giysinin başında. Neden sonra Tefo, “Nereden buldun bunu?” diye sordu.</p>

    <p class="normal">“Annemin eşyalarını karıştırıyordum, valizlerden birinde buldum–biraz duygusal bir andı, bilirsiniz…” dedi kız omuz silkerek. Tefo cevap vermedi, giysiye bakmaya devam etti. Ben de bir şeyler söyleme ihtiyacı duydum, “Annen maskeli baloya gitmiş miydi?” dedim.</p>

    <p class="normal">“Annem ve maskeli balo? İmkânsız,” dedi Vildan.</p>

    <p class="normal">“Neden?” dedim.</p>

    <p class="normal">“İmkânsız işte. Babam böyle şeyleri hiç sevmez, zaten gitmiş olsalardı bilirdim.”</p>

    <p class="normal">“Hiç yemeğe falan çıkmazlar mı yani?”</p>

    <p class="normal">“Çıkarlar canım. Ama öyle balo, parti gibi yerlere gitmezler. Genelde işle ilgili yemeklere, o da, babamın, annemin yanında olması gerektiğine karar verdiği zamanlarda çıkarlar–yani çıkarlardı.”</p>

    <p class="normal">“Eski gibi görünmüyor gerçi ama iyi korunmuş olabilir. Belki çok önceden, siz küçükken gitmiştir böyle bir baloya; o zamandan kalmadır bu?” diye araya girdi Tefo.</p>

    <p class="normal">“Valla onu bilemiyorum ama öyle bir şey varsa şaşarım. Dedim ya, babama hiç uymaz böyle şeyler.”</p>

    <p class="normal">“Belki liseden kalmadır–ne bileyim, okul balosu falan?” diye atladım ben de.</p>

    <p class="normal">“O kadar eski gözükmüyor,” deyiverdi Tefo ve ekledi: “Bence bu giysi yakın zamanda kullanılmış.”</p>

    <p class="normal">“Ne yani? Rahmetli bunu giymiş mi diyorsun? Yani yakın zamanda?”</p>

    <p class="normal">“Öyle diyorum–ölmeden önce tabii. Zaten Vildan’ı heyecanlandıran şey de bu aslında, değil mi?” dedi kıza dönerek. Vildan, gözleri daha bir parıldayarak kafasını salladı.</p>

    <p class="normal">“Nereden çıkarıyorsunuz bunu dedektif bey?” deyiverdim. Kızın yanında beni bozuyormuş gibi bir hisse kapılmıştım çünkü. Tabii, Tefo böyle bir niyete sahip değildi ama bir sonraki hareketi daha yaralayıcı oldu: Eğildi, giysiyi aldı ve bana uzatıp, “Koklayıver şunu burunsuz bey,” deyiverdi.</p>

    <p class="normal">Ters ters bakarak giysiyi aldım ve kokladım: Haklıydı, burnum hiç hassas değildir; gerçi o zamana dek bunun kötü bir şey olabileceğini hiç düşünmemiştim; hattâ çoğu kişinin öğürdüğü ortamlarda rahatsızlık çekmememin iyi bir şey olduğunu da düşünürdüm ya, eh işte, insan bilemiyor. Ve gene haklıydı, biraz önce önümde tutup işlemelerine baktığım giysi gayet belirgin bir şekilde parfüm kokuyordu. Giysiyi kokladığım anda da hiç olmazsa son dakikada bir beraberlik fırsatı yakaladığımı düşünerek, “Elusive,” diye mırıldandım ve topu ağlardan çıkaran arkadaşıma ve ‘arkadaşım pek zekidir ama ben de boş değilim; hem zaten bunu biliyor olman gerekir,’ konulu mini şovumu takdir ettiğini umduğum Vildan’a baktım.</p>

    <p class="normal">İşin doğrusu, dediğim gibi burnum koku alma ve ayırt etme konusunda odundan farksızdır ama kadın kokularından ikisini, konuyla ya da en azından bu konuyla ilgili olmadığı için anlatmayacağım nedenlerden ötürü, hem de adıyla, bilirim. Biri de, şansıma elbette, buydu.</p>

    <p class="normal">Neyse, dedim ya, Tefo, o birkaç dakikalık zaman diliminde kendisiyle giriştiğim kızı kaptırmama mücadelesinin farkında bile değildi. Ben de zaten kendimi buna kaptırıp esas meseleden uzaklaştığımı çabucak fark ettim ve hemen çark ettim. (Kafiyeli oldu, böyle bırakıyorum.)</p>

    <p class="normal">“İyi, peki,” dedim, bu üç kısa paragraflık ama aslında topu topu bir, bilemedin bir buçuk dakikalık sürenin sonunda. “Ne demek bu şimdi?”</p>

    <p class="normal">“Bu, Yıldız Hanım bunu neden giymiş ve bu giysi ne giysisi onu bulabilirsek belki de başka bir yerlere çıkabiliriz demek.” dedi Tefo kayıtsızca. Sonra tekrar Vildan’a döndü ve “Herhalde sen de bunu ilk kez görüyorsun?” dedi. Vildan bir daha omuz silkip gözlerini devirerek, “E, herhalde,” dedi, “yoksa niye heyecanla çağırayım ki sizi?”</p>

    <p class="normal">“Tabii garip bir durum da var… Annen… eee, kusura bakma, öleli üç ay oluyor…”</p>

    <p class="normal">Vildan bir şey diyemeden atılıp, “Eee?” dedim enayice.</p>

    <p class="normal">“E’si, o kadar zaman sonra koku hâlâ duruyor…”</p>

    <p class="normal">“Annem feci parfüm sıkardı.” dedi Vildan.</p>

    <p class="normal">“Hım… Peki, ya polis?””</p>

    <p class="normal">“Anlamadım?” dedi Vildan gözlerini hafifçe kısarak. Ben de anlamamıştım polisle parfümün ilişkisini.</p>

    <p class="normal">“Polis evinizi aramadı mı?”</p>

    <p class="normal">“Neden arasın?”</p>

    <p class="normal">Tefo, “Bilmem–sanki öyle yapması gerekirdi gibi…” deyince lafın ucunun bana da dokunduğu hissine kapıldım. Ama ‘Bre düdük, on dakikada tüm evi taramaya, hem de çıplakken ve şey ettikten sonra sen çalış bakalım, ne bulabileceksin?’ demedim.</p>

    <p class="normal">Vildan cıkladı. Polis, cinayet hakkında sorular sormaya gelmişti ama evi aramaya kalkmamıştı.</p>

    <p class="normal">Bir an için fazla suskun kaldığımı düşünerek gene kenara itilmişlik hissine kapıldım ve hemen “Üzerindeki işlemelerin bir anlamı olmalı,” diyerek bir kez daha ‘buradayım’ mesajına giriştim.</p>

    <p class="normal">“Yılana benziyorlar,” dedi Tefo.</p>

    <p class="normal">“Bence de,” dedi Vildan.</p>

    <p class="normal">“Bir sürü küçük yılan–” diye devam etti dostum.</p>

    <p class="normal">“Ve ortada bir tane de büyük yılan,” diye tamamladı bir kere beraber oldum diye el koyabileceğimi sandığım kız.</p>

    <p class="normal">“Ona doğru gitmiyorlar ama…” diyerek pozisyon aldı dostum.</p>

    <p class="normal">“Evet, etrafında dolaşıyorlar gibi,” diyerek pozisyondan hoşlandığını belirtti aşüfte.</p>

    <p class="normal">“Evet, doğru,” dedi hain.</p>

    <p class="normal">Hani vardır ya, gün gelir, başka zaman ve ortamlarda edindiğiniz iki dostunuzu tanıştırırsınız ve aralarında bir… eee, nasıl denir, çekim oluşuverir ve birdenbire o ikisi, sanki sizin tüm sırlarınızı paylaşıyorlarmış ve bunların en utanç vericilerini birbirlerine fısır fısır anlatıp arkanızdan gülüşüyorlarmış gibi bir durum olur. Ya da ne bileyim, buna benzer bir şeydir… İşte ben de, giysi hakkında konuşmaya başlamamızdan beri böyle bir hisse kapılmıştım: Hani kızı kaptırmak falan bir yana ki dediğim gibi Tefo’nun böyle bir niyeti yoktu, hem olsa anlardım ve açıkçası hiç de aldırmazdım ya, nasıl olduysa artık, fena halde alınganlığım tutmuş, yaptıkları her harekette, sarf ettikleri her cümlede hoşuma gitmeyen bir şeyler görür ve duyar olmuştum.</p>

    <p class="normal">Yılan şekli üzerinde hemfikir olmaları da battı bana, “Solucan da olabilir.” deyiverdim, çok matah bir gözlemmiş gibi. Vildan sırıttı, Tefo da hiç sanmadığını söyledi. Daha da kızdım ama bir şey demedim.</p>

    <p class="normal">Tefo, sürekli söylüyorum ya, bunların farkında bile değildi ve bu yazdıklarımı fikrini almak için ona verdiğim zamana kadar da farkında olmadı. İşte o farkında olmama haliyle Vildan’a, “Maskeli balo dediğimizde babanın böyle şeylerden hiç hoşlanmadığını söylemiştin, biraz daha açar mısın bunu?” dedi.</p>

    <p class="normal">“Nasıl yani?” dedi Vildan, ben tam, ‘Dur, açmaaa!’ diye haykırırken içimden.</p>

    <p class="normal">“Babandan bahset biraz, demek istiyorum. Yani, ilk görüşmemizden aklımda kaldığına göre baban, korumacı yönü ağır basan biriydi…”</p>

    <p class="normal">“Kıskanç demek daha doğru… Evet, babam sinirlidir–ne bileyim, ters adamdır işte.”</p>

    <p class="normal">“Annene karşı?”</p>

    <p class="normal">“Hepimize karşı. Gerçi şimdi burada Emre olsa daha doğru yorumlayabilirdi. Sanki hayattaki her şeye karşı öfkelidir babam; ne yaptığımıza karışır, sürekli, neredeydin, kiminleydin diye sorar; oraya-buraya gitme der, şöyle giyinme der–anneme de böyle karışırdı. Gerçi çok karışması gerekmezdi ya; annem de öyle çok gezen biri değildi yani… Bahsetmiştik galiba, günlere giderdi en fazla… Ayda bir falan da anneanneme… Ya, işte öyle bir şeyler; daha nasıl anlatayım bilemiyorum.”</p>

    <p class="normal">“Kavga ederler miydi? Babanla yani…”</p>

    <p class="normal">“Yok. Yani, biz doğmadan öncesini bilemiyorum… Küçüklüğümden hiç hatırlamıyorum; sonra da kavga ettiklerini ne duydum ne de gördüm.”</p>

    <p class="normal">“Hiç mi tartışmazlardı yani?”</p>

    <p class="normal">“Ya, öyle ufak tefek şeyler olmuştur herhalde ama en azından bizim önümüzde olmadı.”</p>

    <p class="normal">“Görücü usulü evlenmişlerdi, değil mi?”</p>

    <p class="normal">“Evet.”</p>

    <p class="normal">“Ve evlendiklerinde annen–”</p>

    <p class="normal">“On sekiz yaşındaymış.”</p>

    <p class="normal">“Ailesi nasıldır? Annenin yani? Muhafazakâr mıdır, ya da ne bileyim, görücü usulü evliliği isteyecek tipler midir?”</p>

    <p class="normal">“Yok canım; hiç de bile. Dedem rahmetli, hatırladığım kadarıyla sevimli, tontiş biriydi. Yüksek dereceli memur emeklisi işte. Maliye bakanlığında müfettiş miymiş ne, öyle bir şey. Anneannem desen, pek eğlenceli kadındır. Gençliğinde epey hareketliymiş–dedemle dans yarışmalarına katılmalar falan… Ne bileyim, eğlenceli kadındır işte. Bir de gezici kumarbaz gibidir, o ev senin bu ev benim, her gün konkendedir. Ayrıca kokoşun önde gidenidir.”</p>

    <p class="normal">“Hım… Peki ya, dayı, teyze?”</p>

    <p class="normal">“Dayım var, yurt dışında… Ben doğduğum sene gitmiş, yerleşmiş; hiç görmedim, ne arar ne sorar.”</p>

    <p class="normal">“Neden gitmiş?”</p>

    <p class="normal">“Okumaya… Sonra da kalmış orada işte… Fazla bir şey bilmiyorum.”</p>

    <p class="normal">Tefo, komiser Columbo tadına ulaşırken ben de kendimi onları dinlemeye kaptırdım ve alınganlığımın ne derece gereksiz olduğunu kavradım. Arkadaşımın ilk defa ciddi, kafasındaki belli bir amaca yönelik olduğu söylenebilecek bir sorgu yaptığını anladım ve söze karışmamaya karar verdim. Neye varmak istediğini merak ediyordum.</p>

    <p class="normal">“Görücü usulü,” diye mırıldandı benimki. Çenesini kaşıdı, bir iki adım attı ve “Baban da buralı değil mi?” dedi.</p>

    <p class="normal">“Evet, her iki taraftan da bilmem kaç göbek İstanbulluyuz; annemler Modalı, babamlar Üsküdarlı.”</p>

    <p class="normal">“Ve anneni liseyi bitirir bitirmez evlendirmişler. Hem de tanımadığı biriyle.”</p>

    <p class="normal">“Valla Teyfik Bey–”</p>

    <p class="normal">“Tefo.”</p>

    <p class="normal">“Evet… eee, bilemiyorum ki… O dönemler hakkında pek konuşmazlar. Yani, annem konuşmazdı; babam, hâlâ konuşmaz–herhalde.”</p>

    <p class="normal">“Sen hiç sormadın mı? Ya ağabeyin?”</p>

    <p class="normal">“Yok. Açıkçası şu ana kadar merak bile etmemiştim.”</p>

    <p class="normal">“Otoriter biri midir? Baban yani…”</p>

    <p class="normal">“Öyledir. Maço diyemem gerçi ama terliği, yemeği falan, hep önüne gelsin ister.”</p>

    <p class="normal">“Annenin yokluğu o bakımdan da dokunuyordur adama.”</p>

    <p class="normal">“Evet… eee… Ben elimden geldiği kadar yapıyorum bir şeyler ama işte, pek de bir şey gelmiyor elimden–yemek falan, hiç beceremem yani…”</p>

    <p class="normal">“Ev işlerini kim yapıyor peki? Etraf gayet derli toplu da…”</p>

    <p class="normal">“Kadın var… Haftada üç gün geliyor. Onu da pek beğenmez babam ama eli mahkûm şimdilik. En azından yemek yapıp çamaşırı hallediyor. Etrafı ben topluyorum… Buraları ama… İçeriyi görseniz…” deyip bana doğru gülümsedi. İçeriyi her anlamda görmüş kişi sıfatıyla, bahsettiği şeyi bildiğimi ama istenenden fazlasını söylemeyeceğimi belirtir bir havada kafa sallayıp gülümsedim.</p>

    <p class="normal">Vildan, elbette Tefo’nun aramızda geçenleri bildiğini tahmin edebilirdi; erkekler aralarında konuşur, değil mi? Kadınlar konuşmaz mı peki? E, tabii ama genel kanı, erkeklerin arkadaşları arasında pek gevşek çeneli davrandıkları yönündedir. Neyse, ben gene de fazla gevşek davranmamayı tercih ettim. Hem nedir, kırk yıllık arkadaşıma yirmilik bir kızla bir defa beraber oldum diye hava atacak değildim ya…</p>

    <p class="normal">Tefo, “Peki,” dedi, “annenle babanın ilişkisine dönelim: Fazla bir şey bilmesen bile herhalde evliliklerinin mutlu olup olmadığını söyleyebilirsin.”</p>

    <p class="normal">“Valla bilemiyorum,” dedi Vildan. Dediğine bakılırsa, babasının ilgili-ilgisiz her şeye karışması ve üniversite çağına geldikten sonra pek takmadıkları bir sürü yasak koyması dışında, genelde sakin bir aileymişler. Hafta içi zaten adam işte, bunlar da okulda olurlar, akşam döndüklerinde de her zaman hazır sofra ve düzenli bir ev bulurlarmış. Yani annesi hamarat bir ev kadını mıymış? Hayır canım, kadın geliyor demişti ya... Yıldız Hanım, fazla abartılı olmasa da ki bunda herhalde babanın yasakçılığı etkenmiş, süsüne, giyimine, formuna dikkat edermiş. Her daim, olabildiği ölçüde tabii, şık ve bakımlıymış. Haftada bir kuaförü varmış mesela, falan filan.</p>

    <p class="normal">“Valla,” dedi sonunda Tefo, “bu anlattıkların, bu giysinin varlığına hiç uymuyor.” Sonra derin bir nefes aldı ve “Bana kalırsa,” dedi, “annenin, hiçbirinizin farkında olmadığı gizli bir hayatı varmış.”</p>

    <p class="normal">Sanki Tefo’m yasak odanın anahtarını bulup kapıyı açmış ya da insan kılığına girip türlü dümen çevirmekle meşgul yılan adamları ortaya çıkaran ünlü sözü söylemiş gibi, cümlesini bitirip noktayı koyduğu anda dışarıda çakan bir şimşeğin anlık ışığı doldu içeri; hemen ardından da gök gürledi.</p>
  </div>

  <div class="calibre1" id="calibre_pb_47"></div>
</body>
</html>
