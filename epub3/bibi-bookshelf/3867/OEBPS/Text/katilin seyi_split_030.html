<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_26">25- Vur Başını Taşlara</h1>

    <p class="normal">Deneyim çok önemlidir. Olmazsa olmaz. Mesela, her takımda en az iki tane çok deneyimli adam bulundurulur, şirket yönetimlerinde illa çok deneyimli birileri vardır, hiçbir şey yaptırılmasa bile bulunması gerekli görülür, falan filan. Tabii tek başına deneyim yetmez; o en fazla refleks güçlendirir –tek başına fiziksel refleksten bahsetmiyorum, anladınız zaten. Kafa da iyi çalışacak ki yaptığın hatayı bir daha yapmayasın. Tarih, tekerrürden ibarettir hesabı, hayat, ayrıntıları farklı olsa bile sonuçta sürekli benzer şeylerle karşı karşıya bırakır insanı. Bunu bilmek bile bir şeydir.</p>

    <p class="normal">O yüzden, o geceden beri, böyle gizli kapaklı bir yerlere girerken hep önden giderim ben. Hani, tamam akıllı bıdıktır, şudur, budur, ayrıca cüssesine aldırmaz ve kavgadan kaçmaz ama sonuçta Tefo’yu devirmek zor değildir.</p>

    <p class="normal">İşte bizim olayda da, maymuncukla kapı açmayı başarmanın gazıyla, kapının neden kilitli olmadığını düşünmeden destursuz içeri dalan Tefo, daha ilk adımıyla beraber yere inivermişti. Karanlıktı ya içerisi, hem hareket hem de apartman otomatiğinin içeriyi yarım yamalak aydınlatan ışığı sayesinde üzerine birinin atladığını hemen anladım ve gol sevinci yığınına dalarcasına kendimi atıverdim önümdeki ikilinin üzerine. Holün ışığının yarı yarıya neyin ne olduğunu belli etmesi ve altta kalanın Tefo olması gereğine dayanarak üstteki elemanı kavradım; güreşteki künde başlangıcı hesabı belden yakalayıp kaldırdım. Kaldırdım dediğim de öyle havaya atacak kadar değil; savurmaya yetecek kadar. Eleman da okkalı bir tip değildi zaten, kolayca savruldu. Yere indiğinde çıkan seslerden anladığım kadarıyla da anahtar ya da başka ıvır zıvırın konduğu sehpamsı bir şeye çarpıp devirdi.</p>

    <p class="normal">Saldırıdan kurtulan Tefo, çabucak ayağa kalkıp genel yapı kuralları gereği hemen girişe yerleştirilmesi gereken elektrik düğmesini bulup ışığı açınca orta boy bir antrede bulunduğumuzu gördük. Saldırgan, savurduğum yerde, sağımızda, bar taburelerine benzer, devrilmiş yüksekçe bir sehpanın yanında, dizlerinin üstünde, iki büklüm halde, sırtı bize dönük duruyordu. Işıkla birlikte hemen yanına gittim, omzuna dokunup, “Sakin olalım arkadaşım, tamam mı?” dedim.</p>

    <p class="normal">“Ananı sikeyim,” diye cevapladı.</p>

    <p class="normal">Eh, geniş adamımdır ve küfre, hakarete para vermem ama anneyi konu alanlara da hiç gelemem; kan beynime sıçrayıverir. Gene öyle oldu, etraftan duyarlar diye düşünmeden ki zaten bir an önceki kısa arbede de gürültüsüz değildi, iki büklüm duran elemanı atkuyruğundan yakaladım, önce kafasını geri çektim sonra da yüzünü, hafifçe kaldırıp kıvırdığım bacağımın sivri ve sert yeriyle, dizimle tanıştırdım. Fena bağırdı herif; kim olsa bağırır o darbeyi yiyince zaten.</p>

    <p class="normal">Birkaç saniye içinde de arkamızdan bir adet ‘ne oluyor burada?’ duyduk. Beklemediğimiz bir şey değildi ya, Tefo önce davrandı; elinde demir ayakkabı çekeceği, üstünde atlet, altında piknik klasiği çizgili pijama altı ve terlikleriyle hesap almaya gelen adamla aramıza girdi ve “Polis işi,” deyiverdi. Kimi utanmaz, böylesine beyaz yalan der; hani amaca ulaşmak için, zararsız, falan filan diye. Yalan, yalandır oysa: Herkes söyler. Tabii niyet önemli ama hiç söylememek en iyisidir. Yalan söylememeyi ben de beceremem ha, hava basmıyorum yani.</p>

    <p class="normal">Tefo, müdahalecinin herhangi bir şey demesine kalmadan adamın önünden, içerideki manzarayı gösterecek şekilde hafif çekilerek devam etti: “Siz kimsiniz? Bu şahsı tanıyor musunuz?”</p>

    <p class="normal">Adam, Tefo’nun kendinden emin tavrına kanmış olacak, bir bana, bir de hâlâ tuttuğum atkuyruğunun sahibine baktı, “Ee… Evet,” dedi. “Bu bey, burada oturan… Yani… Öldürülen hanımın kardeşidir… İsmen tanımıyorum ama…” derken Tefo sözünü kesti, “Evet,” deyip bize döndü, “demek Özgür Karaçay sensin. Nihayet!” Eh, pişkinlikse, pişkinin önde gideniydik–ya da yavaş yavaş pişmeye başlamıştık işte.</p>

    <p class="normal">Öznur Hanım’ın komşusu elindeki çekeceği hafiften arkasına doğru alırken Tefo sertçe, “Size kim olduğunuzu sormuştum.” dedi. Böylesi bir bıdıktan gördüğü böylesi bir tavrı, muhtemelen, sağdan soldan duyduğu polis yöntemleri hakkındaki bilgilerle birleştirip ‘Ulan kim bilir neyin nesi bu, neme lazım’ diye yoran adam deminki babalanma havasını unuttu, çabucak adını ve yan dairede oturduğunu söyledi. Sesleri duymuşmuş da, falan filan, diye gevelerken, Tefo, “Tamam beyefendi, hassasiyetiniz için teşekkür ederiz, şimdi evinize dönün de işimize bakalım.” dedi. Bir eliyle de adamın kolunu tuttu ve gerekirse kendisiyle de görüşeceğimizi belirtti. Ne yalan söyleyeyim, ikna ediciydi dostum. Adam da fazla uzatmadı, döndü gitti. Muhtemelen, evine girip karısına ya da evinde her kim varsa ona olanları anlatırken, Öznur Hanım’ın öldürülmesinden sonra polis tarafından evin zaten araştırılmış olduğunu, kendilerine bir sürü soru sorulduğunu, bizden kimlik istemediğini ve bizim de polis olduğumuzu kanıtlayacak herhangi bir şey göstermediğimizi, üstüne üstlük, davayı inceleyen iki polisin nasıl olup da maktulün kardeşini tanımayıp ona sorduğunu düşünmüştür. Ya da düşünmemiştir; onu bilemem tabii. Neyse, dediğim gibi, sonuçta adam fazla uzatmadan çekip gitmişti.</p>

    <p class="normal">Apartmanın diğer dairelerinden gelen de olmamıştı. Sonradan kapıcının izin alıp köyüne gittiğini, ayrıca, binanın yarısının boş, gelen adam dışındaki sakinlerinin de yaşlı başlı insanlar olduğunu öğrendik. Eh, dedim ya, o gece şanslıydık. Hem zaten devir, artık komşuluğun dedelerimizin anlattığı gibi olmadığı boktan bir devirdi ve kendi halinde yaşamaya çalışan insanların durduk yerde başlarına bela almak istememeleri de gayet normaldi.</p>

    <p class="normal">Adam giderken Tefo kapıyı kapadı ve “Kaldır şunu,” dedi. Vay, dedim içimden, havaya girdik de rolleri paylaştık bile ha? İtiraz etmedim tabii, elemanın koluna girdim, kaldırdım ayağa. Yüzüne ilk o zaman baktım: ablasına benzemiyordu pek. Sarışındı gerçi ama kadından daha sert hatlı, karga burunlu, yanakları çiçek bozuğu bir tipti. Kaldırırken ses çıkarmadı, bir eliyle burnunu tutuyordu. Tabii, avucuna dolan ve bileğinden sızan kan falan, pek hoş değildi görüntü. Muhtemelen burnunu kırmıştım ya, fazla düşünmedim o anda bunu. Banyoyu sordum, başıyla işaret etti. Kolunu bırakmadan sürükledim ben de. Yüzünü yıkarken lavabonun yanındaki paketten pamuk çıkardım, “Şunları tıkıver burnuna,” dedim sertçe. Aslında buz koymak gerekirdi ya, hiç uğraşmadım bununla; çocuk değildi karşımdaki, buzunu akıl etmeliydi.</p>

    <p class="normal">Elemanın canı yanıyordu elbette ama burnunu dizime yapıştırdığımda attığı çığlık dışında başka ses çıkarmamıştı. Metin elemanmış diye düşünüp takdir ettim. Pamukları kabaca yuvarlayıp burnuna sokarken, “Burnum kırıldı galiba,” diye mırıldandı. “Kırılsaydı o pamukları tıkıştırırken ağlardın,” dedim, “hem kendin kaşındın.” diye de ekledim. Aslında o darbeye, sahiden kırılmış olması gerekirdi ya, üzerinde fazla düşünmedim bunun. İşinin bittiğine karar verince tekrar kolunu yakaladım, banyodan çıktık.</p>

    <p class="normal">Tefo, çoktan içeri dalmış, salonun ışıklarını açıp cam kenarındaki üçlü koltuğun köşesine kurulmuştu. Bir de sigara yakıp bacak bacak üstüne atmıştı ki o halini gören herkes onun götten bacaklı zalim patron, benim et kafalı sadık fedai olduğumu düşünürdü.</p>

    <p class="normal">Salona girdikten sonra Özgür’ün kolunu bıraktım. İnceden etrafı kestim: orta karar mobilyalar, televizyon vesaire. Öznur Hanım’ın iyi bir maaşı olduğunu biliyordum da zevksiz olabileceğini hiç düşünmemiştim açıkçası. Salonda, hani insan evini döşerken dikkat eder diye söylüyorum, renk uyumu, mobilyaların takım olması gibi şeylere rastlamak imkânsızdı. Sanki görünen her eşyayı ayrı zamanlarda, ne bileyim, mesela parasını denkleştirebildiği zaman almıştı.</p>

    <p class="normal">Televizyonun karşısındaki sehpada günlük gazeteler, epey dolu bir kül tablası ve üçü boş, biri yarısına kadar dolu dört bira şişesi vardı. Herhalde, kapıyı kurcaladığımızı duyup kapının yanında pozisyon almadan önce karanlıkta oturmuş kafa çekiyordu, diye düşündüm. İyi cesaretti aslında yaptığı; başkası hemen polisi aramaya çalışır ya da imdat diye bağırıp komşuları ayağa kaldırırdı.</p>

    <p class="normal">Ben bunlara takılmışken Tefo, Özgür’e, “Geç bakalım şöyle,” dedi. Özgür gene ses etmeden Tefo’nun işaret ettiği koltuğa oturdu. Ben de biraz berisinde dikilmeye devam ettim; ani bir hareket yaparsa diye. Kısa bir sessizlikten sonra Özgür, “Siz polis değilsiniz,” dedi. Ben, buyur bakalım, diye düşünürken Tefo, “Zeki, öyle değil mi, Vedat?” dedi. Ağırımdır ya kafa işletme konusunda, bu sefer, herhalde havaya girdiğimden, hızlı davrandım, “Öyle patron,” deyiverdim.</p>

    <p class="normal">Tefo, cevabımı, tıpkı sorusunda kendi yaptığı gibi, Star Trek’in ‘A Piece of the Action’ bölümünden aldığımı fark edip gereksiz şeylerde son derece işlek olan hafızamı, cevap hızımı ve uyumumuzu takdir etmiş olacak, bana bakmadan gülümsedi. “Pekâlâ,” dedi, “madem zekisin, açık olalım. Kaç yaşındasın sen?”</p>

    <p class="normal">Özgür, önce ‘ne alakası var şimdi?’ türünden şaşkın şakın baktı, sonra da “Otuz beş,” dedi.</p>

    <p class="normal">“İyi,” dedi Tefo. Sigarasından bir nefes çekti, dumanı da dudaklarını ‘O’ yaparak dışarı verdi. Havanın bini bir paraydı herifte.</p>

    <p class="normal">“Aranızda epey yaş farkı varmış,” diye devam etti dumandan yaptığı ‘O’su havaya karışırken.</p>

    <p class="normal">“Kiminle?” dedi yaşıtımız Özgür, şaşkın şaşkın.</p>

    <p class="normal">“Ablanla tabii. Sen bizim burada ne yaptığımızı sanıyorsun?”</p>

    <p class="normal">“Bilmem… Ben… Kapının kurcalandığını duyunca hırsız sanmıştım.”</p>

    <p class="normal">“Oldu,” dedi Tefo alaylı bir vurguyla. Sonra ciddileşti ve “Pekâlâ, otuz beş yaşındaki Özgür Bey: Diyelim ki biz, dediğin gibi polis değiliz ama yasadan yanayız ve ablanın öldürülmesini araştırıyoruz.” dedi.</p>

    <p class="normal">“Ve evime gizlice girdiniz. Özel dedektif gibi bir şey misiniz yoksa?”</p>

    <p class="normal">“Ukalâlık etme bence,” deyip gözleriyle beni işaret etti: “eli ağırdır, biliyorsun.”</p>

    <p class="normal">Özgür durakladı, kafasını salladı, “İyi,” dedi, “ne söylememi istiyorsunuz? Saklayacak bir şeyim yok; bildiğim her şeyi polise anlattım zaten.”</p>

    <p class="normal">“Sen gene de anlat: Mesela, kimsin, ne iş yaparsın, ablan nasıl biriydi, falan filan… Soracağımız bir şey olursa sorarız. Öt bakalım.”</p>

    <p class="normal">En sondaki ‘öt bakalım’ın fazla kaçtığını düşünüyordum ama Özgür’e öyle gelmemiş olacak, başladı anlatmaya. Meğer doluymuş herif. Gündüzleri müzik aletleri satan bir dükkânda çalışıp geceleri de bu yakadaki barlarda gitar çalmasından başladı; söz ablasına geldiğinde baktım ağlıyor, içim burkuldu. Kolay değil; baba genç yaşta ölmüş, birkaç yıl sonra da anne, herifin biriyle kaçmış; bir daha da ne görmüşler ne de haberini almışlar. Buna ablası bakmış, büyütmüş, annelik etmiş. Çok severmiş, çok da iyi biriymiş ablası. Annesi kaçtığında lise birdeymiş Öznur Hanım; kardeşine bakmak için okulunu bırakıp çalışmaya başlamış. Akrabalar da kısa sürede yardımı kesmişlermiş. Bunlar abla-kardeş mücadele etmişler. Epey zaman babaannelerinde kalmışlar; kadın rahmetli olunca da evini bir müteahhite satıp burayı almışlar. Şimdi de Özgür, görmeye dayanamayacağı için bunu satacakmış. Ben, tüm fesatlığımla içimden ‘Yerim senin duygusallığını, kim bilir kime borcun var ki evi satıyorsun,’ derken Tefo, abla-kardeşin büyüdüğü eski evin nerede olduğunu sordu. Uzak değil, derenin öbür tarafında, Yoğurtçu Parkı’nın oradaymış. Ablası, yeni ve umut dolu bir hayata başlayacaklarını söylemişmiş o evi satıp buraya taşındıklarında. Öyle de olmuş hem: Öznur Hanım okutmuş Özgür’ü. Müziğe merakını görüp gitar almış. “Bir bok olamadım sonunda ya, ondan gözü açık gitti ablam.” dedi arada. Kızarmış Özgür’e; hani o kadar okudun, ettin, hâlâ bar köşelerinde sürünüyorsun diye. Kavga etmişler en son, bir ay kadar önce. Baltaya sap olamama meselesi yüzünden tabii. Küsmüşler sonra, bir daha da görüşmemişler. Keşke olsaymış şimdi burada da, Özgür’e daha çok kızsaymış, bağırsaymış. Ölümler böyledir, arkada kalana, kederin yanında bir sürü pişmanlık bırakırlar.</p>

    <p class="normal">Sevecen, güleryüzlü vesaire bir kadınmış Öznur Hanım. Ne fedakâr olduğundan söz etmeye bile gerek yokmuş. Çevresi? Pek iyi bilmemekle beraber birkaç arkadaşını tanırmış Özgür. Bu evde toplandıkları zamanlardan biliyormuş. Sonra, kendine kıytırık bir daire bulup taşınmış; o yüzden, son yıllarda arkadaşlarıyla ne kadar görüştüğünü ya da yeni arkadaşlar edinip edinmediğini bilmiyormuş. Zaten ayda bir, hal hatır sormak için uğrarmış buraya. Çoklukla da paraya sıkıştığı zamanlara denk gelirmiş bu ayda birler. Bu da pişman olduğu bir başka şeymiş zaten. Ya ilişkiler? Erkek arkadaş falan? Özgür’e bakacağım diye evlenmemişmiş hiç; beraber olduğu erkekler varmış herhalde ama son bir iki yıldır kimseyi görmemiş ablasıyla. Zaten böyle şeyleri merak da etmezmiş hiç; hattâ bilmemeyi tercih edermiş. Kıskanıyordu herhalde; erkek çocuklar annelerini, kızlar da babalarını kıskanır derler ya…</p>

    <p class="normal">Özgür kaptırmış anlatırken ben de dikilmekten yoruldum, elemanın da ters bir hareket yapmayacağına kanaat getirdiğim için gidip diğer koltuğa oturdum. Tefo, Özgür’ün lafını kesti ve ablasının fala, büyüye, vesaireye meraklı olup olmadığını sordu.</p>

    <p class="normal">Özgür güldü, “Dalga mı geçiyorsunuz? Bayılırdı o şeylere,” dedi. Tefo’ya baktım, renk vermeye niyetli değil gibiydi. Özgür, ortağıma bakışımı yakalamış olacak, “Nereden çıktı bu şimdi?” dedi. Cevap vermedik. Eleman anlattıkça ağlamış, ağlarken de açılmıştı ya, birden daha da canlanır gibi oldu, “Bir dakika durun, size ne göstereceğim,” diye ayağa kalktı. Ben, bekçi köpeği rolüme uygun olarak, hemen davrandım. Özgür şaşırdı, Amerikan filmlerine has bir hareketle, “Hey,” dedi, “bir saçmalık yapacağım yok; sadece yatak odasından bir şey getirecektim.” Bir, ‘Sakin ol ahbap, tamam mı?’ demesi eksik kalmıştı.</p>

    <p class="normal">Tefo, “Tamam,” dedi ve oturmamı işaret etti. Oturdum. Zaten Özgür’ün bir numara çekeceğini düşündüğümden değil, dedim ya, rol icabı davranmıştım. Neyse, eleman salondan çıktı ve hemencecik döndü.</p>

    <p class="normal">“Şuna baksanıza,” dedi sırıtarak, “içeride bundan bir tane daha var. Komik değil mi?”</p>

    <p class="normal">Elinde, eğer o kısa sürede aşağı inip, gece karanlığında, sağlı-sollu park etmiş onca araç arasında müthiş bir tahmin yürüterek arabamızı bulup camını kırdıktan sonra alıp gelmediyse, Vildan’dan aldığımız hokkabaz giysisinin bir eşi vardı.</p>

    <p class="normal">Tefo, bu sefer otuz iki dişini sergileyerek güldü; Waterloo’yu henüz yaşamamış Napoléon edasıyla kalktı, Özgür’ün yanına gitti. Ben de kalktım yerimden tabii. Tefo, elbiseye dokundu ve “Ablan hangi lisedeydi? Yani okulunu bırakmadan önce,” dedi.</p>

    <p class="normal">Özgür, tıpkı bendeniz beyinsiz fedai gibi, sorunun nedenini anlamadı elbette ya, gene de katilin tabutu için hazırlanan tahtaların yanına çivi paketini koymaktan geri durmadı: “Bahariye koleji; bizim eski mahalleye yakın, bilirsiniz herhalde yerini.”</p>
  </div>

  <div class="calibre1" id="calibre_pb_57"></div>
</body>
</html>
