<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_47">46- Maaile Beyin Fırtınası</h1>

    <p class="normal">Kalkan tava, rakı, aile muhabbeti, bir şekilde –artık ne olduysa– yumuşayıp benle konuşmaya tekrar başlayan babamın aşka gelip anneme takılmaları, Behice teyzenin anlatılan her şeye ‘A-a, öyle miymiş?’ demesi ve kafalanmaya her daim açık iyi niyetliliğine sevgiyle gülüşülmesi falan derken epey gevşemiş, Moda çay bahçesindeki rezilliğimi ve rezilliğime neden olan şeyleri daha bir kabullenir hale gelmiştim.</p>

    <p class="normal">Yemekten sonra babalar koltuklara, anneler masa toplamaya ve çay-kahve faslı için mutfağa derken, ben de Tefo’ya omuz verip kardeşimi yatağına götürdüm. Reklam ajansından sonra ne yaptığımı sordu, Kadıköy’e inip sahafların orada biraz dolandım dedim, kusma işini anlatmadım.</p>

    <p class="normal">Eve gelir gelmez yıkanmış, sonra da yemek için üst kata çıkmıştım. Tabii o hay huy arasında davayla ilgili meseleleri konuşamamıştık ve çok iyi biliyorum, Tefo’m bir an önce yemeği bitirip hasbıhal işine girme derdindeydi. Tam konuya girecekken Nezih amca geldi, yatağın ucuna oturdu ve “Ee?” dedi, “anlatın bakalım.” Neyi anlatmamızı istediğini biliyorduk ve hemen başladık anlatmaya.</p>

    <p class="normal">Durum hiç iyi değildi; ortada bir sürü bilgi vardı ama bunlardan bir şey çıkaramıyorduk ve kafamız karışmıştı. E, Nezih amca hem bizim patronumuz hem de polis değil miydi? Ha bire gelip, rapor vermiyoruz, ona bir şey anlatmıyoruz diye kızmıyor muydu? İyi, işte; hattâ daha da iyi: Ocağına düştük hesabı.</p>

    <p class="normal">Nezih amcaya profilimizi, görüşmelerimizi, Mesut Bey’in son kurbanı tanıması ve üçüncüyü muhtemelen tanıyor olmasını ortaya çıkarmamızı ve diğer meseleleri anlattık. Posbıyık patronumuz sonunda, “Valla aferin.” dedi; bu kadarını beklemiyormuş bizden; olayı epey didiklemiş, hattâ neredeyse çözmüşmüşüz. Şaşırdık tabii. Nasıl yani, dedik.</p>

    <p class="normal">“Bütün mesele,” dedi, “hep söylüyorum ya, aklınız bir karış havada gezmeniz.” Sonra, şu bahsettiğimiz profili ve tuttuğumuz notları istedi. Verdik. Sayfaları hımlaya hımlaya karıştırırken baktım, hani gördüklerini takdir ediyor mu ya da pek mi salakça buluyor diye. Pek renk vermedi ama. Sonunda kâğıtları düzeltti, bir kenara koydu ve “İyi çalışmalar ama çok karıştırmışsınız olanı biteni… Hep hayalcilikten bunlar, onca Tommiks-Teksas okumanın, filmlere dalmanın sonu; hâlâ yeniyetme veletler gibisiniz.” diye söylendi, sonra, “Neyse, en baştan alalım.” dedi, hemen kulak kesildik.</p>

    <p class="normal">“Yalnız,” diye başladı, “ilk kurbanın kocasının dördüncü kurbanı tanıyor olmasını polise söylememeniz yanlış, onu söyleyeyim.”</p>

    <p class="normal">İtiraz ettim, “Daha bugün öğrendik onu.”</p>

    <p class="normal">“Neyse, bu saatte rahatsız etmeyelim, sabah ararız Emin’i. Şimdi, en baştan demiştik, değil mi? Peki, dava, bir seri katil davası; bunun aksini gösteren bir şey var mı?”</p>

    <p class="normal">“Yok,” dedi Tefo.</p>

    <p class="normal">“Neden?” dedi Nezih amca, hafifçe gülümseyerek.</p>

    <p class="normal">“Eee… Aynı yöntemle öldürülen dört kurban var.”</p>

    <p class="normal">“Güzel.”</p>

    <p class="normal">Güzel mi? Eee? Nezih amcaya baktım, bizimle dalga mı geçiyor diye. Evet, sırıtır gibiydi ama öyle açık açık değil de, bıyık altı dedikleri türden… Ulan, dedim, acaba seri katil işi değil miydi bu? Yok canım, değilse ne olacaktı? Şaşılası denip geçilemeyecek kadar büyük bir tesadüf mü?</p>

    <p class="normal">“Başka?” dedi Nezih amca.</p>

    <p class="normal">“Dört kurbana da ölümlerinden sonra yapılan o şey var… İmza gibi yani.”</p>

    <p class="normal">“Ölümden sonra yapıldığı ne belli?”</p>

    <p class="normal">“Adli tıp raporunda öyle yazıyor…” diye girdim araya, Tefo da başıyla onayladı: “Kan, ancak bir insan, canlıyken yaraladığında akarmış ama öldükten, yani, kalbin pompalaması bittikten sonra açılan yaradan, eğer yaranın yüzü yere dönük değilse, kan akmazmış.”</p>

    <p class="normal">“Zaten o yüzden katilin üçüncü, yani bizim bulduğumuz kurbanı, bulduğumuz yerde değil başka yerde öldürdüğüne karar verdik… Kasıklarındaki kandan… Katil zavallıyı sırtlamış olsa gerek dedik. Adli tıp raporu da aynı şeyi söylüyor,” diye katıldım kankama.</p>

    <p class="normal">“Peki,” diye devam etti Nezih amca, “kurbanlar arasında ilişki?”</p>

    <p class="normal">Bildik şeyleri sıraladı Tefo; aynı yaşta olmaları, fiziksel benzerlik vesaire…</p>

    <p class="normal">“O zaman… Hım…” dedi Nezih amca, durdu, sonra aklına bir şey gelmiş gibi bana dönüp, “Şuradan bir kâğıt kalem alıver,” dedi. Kalkıp Tefo’nun masasından ajandasını aldım, dostuma verdim; kendi defteri, neresine ne yazacağını kendi bilir diye.</p>

    <p class="normal">“Şimdi yaz: bir, dört kurban var. Ortak yanları… Önce fiziksel benzerlik–yazdın mı? İyi. Şimdi bunun yanına eksi koy.” Niye, der gibi baktık. “Koy sen,” dedi. “Tamam mı? İyi. Ortak yanlar… Hım, söyle bakayım.”</p>

    <p class="normal">“Aynı şekilde, zehirlenerek öldürülmüş olmaları?” dedim eksi mi artı mı gelecek diye çekinerek. Sanki sonuna eksi konacak bir şey söylersem notum düşecek gibi gelmişti.</p>

    <p class="normal">“Evet. Yaz, ölüm şekli; yanına artı koy.”</p>

    <p class="normal">“Ölüm tarihleri arasındaki ilişki... Ay’ın evreleri,” diye atıldı Tefo ve aynı anda, eğitim sırasında Yoda’dan değneği yiyen Luke Skywalker misali, fikrinin yanına eksiyi yedi.</p>

    <p class="normal">Aferini almakla kalmayıp rakibimin eksisiyle coşmuştum ya, gene de sağlamcı olayım dedim:</p>

    <p class="normal">“Dördü de kadın.”</p>

    <p class="normal">“Yaz, artı.”</p>

    <p class="normal">“Dördü de yaşıt.”</p>

    <p class="normal">“Artı.”</p>

    <p class="normal">“Ama...” dedi Tefo, ilkokulda herkesin cevaplayabileceği ama cevap alenen ortada durduğu için cevaplamayı gerekli bile bulmayacağı şeyleri cevaplayarak öğretmenin gözüne giren haylaz karşısında yenilgiye, öğretmen ve sınıf gözünde yerini kaybetmeye itiraz eden sınıf birincisinin telaşıyla.</p>

    <p class="normal">“Yazsana sen,” dedi Nezih öğretmen.</p>

    <p class="normal">“Evet, yazsana,” dedim ben de pişkin haylaz rolüme uygun sırıtışımla.</p>

    <p class="normal">“Öf,” dedi Tefo.</p>

    <p class="normal">“Başka?” dedi Nezih amca. Tefo’ya baktım, bir daha sırıttım. ‘Iyy, aman, aferin,’ der gibisinden kaşlarını kaldırdı. “Tören kıyafetleri,” dedim şişinerek.</p>

    <p class="normal">“Tamam. Yaz, yanına eksi koy.”</p>

    <p class="normal">Tefo sırıttı bu sefer. Nezih amca aramızdaki sessiz ilkokul didişmesinin farkında mıydı bilmem ya, farkındaysa bile hiç aldırmıyormuş gibi devam etti, “Yaz bakalım?ne tanrısıydı?”</p>

    <p class="normal">“Solucan,” dedi Tefo.</p>

    <p class="normal">“Tövbe yarabbi... Evet, solucan. Büyü, ayin, fal. Yaz ve yanlarına eksi koy.”</p>

    <p class="normal">“Dördü de bu yakada oturuyor,” dedi Tefo son bir gayretle.</p>

    <p class="normal">“Artı,” dedi Nezih amca. “Devam edin, başka?”</p>

    <p class="normal">“Başka ortak nokta yok,” dedi Tefo, “yani dördünü birden kapsayan,” diye ekledi hemen.</p>

    <p class="normal">“Tamam, peki. Dördünü kapsamayan ortak noktalar?”</p>

    <p class="normal">“Birinci kurbanla üçüncü kurban lise zamanından tanışıyor,” dedi Tefo.</p>

    <p class="normal">“Güzel. Ona da eksi koy. Yok, dur: Eksi kalsın, yanına bir de artı koy. Başka?”</p>

    <p class="normal">“Diğerleri arasında, Mesut Bey’in üçünü… Yani, haliyle karısını, bir de üçüncüyle dördüncü kurbanı tanıması dışında başka bir bağlantı bulamadık,” dedim.</p>

    <p class="normal">“Üçüncü kurbanı tanıdığını tahmin ediyoruz,” diye düzeltti Tefo.</p>

    <p class="normal">“Ha, evet,” dedim ben de.</p>

    <p class="normal">“İyi,” dedi Nezih amca. “Şimdi de tek tek ele alalım: yaz, birinci kurban?”</p>

    <p class="normal">“Yıldız Kuskun.”</p>

    <p class="normal">“Evet. Ev kadınıydı değil mi? Güzel. Yaz, ev kadını: artı; iki çocuk?”</p>

    <p class="normal">“Baba,” diye lafını kesti Tefo: “ya, kusura bakma ama böyle Poirot’culuk oynamasan? Nedir bu artı-eksi meselesi söylesen, biz de bilsek.”</p>

    <p class="normal">Tefo’nun benzetmesinden Nezih amcanın Poirot’yla tanışıklığı olduğunu düşündüm; eh, Hammer’dı, Spade’di, Holmes’dü, hep onların devirlerinin meşhurlarıydı; Tefo yenilerden birini söylese herhalde tanımazdı babası.</p>

    <p class="normal">Nezih amca kızmadı, tersine, “Haklısın,” dedi ve açıkladı: Zamanında Urfa’da tanıdığı bir komiserin yöntemiymiş bu. “Gerçekler ve palavralar,” dedi; hemen bir yerlerde buna benzer bir laf okuduğumu hatırladım: ‘Facts and Fantasies,’ diye bir şey kalmıştı aklımda. Ayrıntılı hatırlamıyordum ama ‘Vay,’ dedim kendi kendime, ‘aklın yolu bir dedikleri bu olsa gerek.’</p>

    <p class="normal">Nezih amca, “Davalara bakarken öncelikle gerçekçi olmak lazım” diye devam etti: “İlkin davanın akla yatkın, gerçekliği kesin öğelerini görmek gerekir. En ufak ayrıntısına kadar. Çünkü cinayet gerçektir, suç gerçektir ve gerçek şeyler, ancak gerçek şeyler yüzünden gerçektir.”</p>

    <p class="normal">Bu son cümlesi karşısında bir daha ‘vay’ dedim içimden; gerçeğin iğrençliği karşısında kusmuştum ama bu açıklama daha da beterdi. Yok, midem bulanmadı, insaf artık. Bulanmadı, hattâ kafamın iyice –biraz da babaların izniyle fazladan alınan dublelerle destekli– uyuşmuş olması gerekirken cümleyi gayet net algıladığımı görünce kendime şaştım. Işığı mı görüyordum, ne?</p>

    <p class="normal">Ben Jake Blues misali ışığı gördüm derken, Nezih amca, “Gerçekliği şüpheli şeyleri kenara ayıracaksın,” diye devam etti: “onlar sonra; işin içinden çıkamazsan–gerekirse yani. Önce basit, yalın gerçek. Eğer eldeki gerçeklerden bir şey çıkmıyorsa anca o zaman başka şeylere girmek gerekir. Ama önce gerçekler.”</p>

    <p class="normal">“Mantıklı olan elendikten sonra geriye kalan neyse.” diye nerede duyduğumu hatırlayamadığım cümleyi yumurtladım, hazır ışığı görmüşken hocayı biraz destekleyeyim, göze yeniden gireyim hesabı. Artının tadını aldık ya bir kere.</p>

    <p class="normal">“Süslü lafları unutun,” dedi öğretmen bey hiç bana bakmadan. Devam etti: “Tek tek gidelim. Mesela, kurbanların fiziksel benzerlikleri?”</p>

    <p class="normal">“Eksi koyduk ona,” diye itiraz etti Tefo.</p>

    <p class="normal">“Öyle… Sizce gerçek mi?”</p>

    <p class="normal">“Nasıl yani?” dedim hayretle, “değil mi?”</p>

    <p class="normal">“Kadınların fiziksel özellikleri gerçek canım. Gerçek olmayan ya da olmayabilecek olan, benzerlik meselesi.”</p>

    <p class="normal">“Ama” dedi Tefo, “resmen benziyorlar işte. Yani, tıpatıp denemez tabii ama…”</p>

    <p class="normal">Ben Tefo’nun, İspanyollar’ın noktalama işaretlerini cümlenin hem başında hem sonunda kullanması misali cümlesini ‘ama’yla başlatıp aynı bağlaçla bitirmesine, daha doğrusu yarım bırakmasına takılmışken Nezih amca cıkladı, “Kurbanların birbirine benzemesi tamamen tesadüf de olabilir.”</p>

    <p class="normal">“Ama olmayabilir de,” dedi Tefo; ‘ama’ onun itiraz ünlemiydi sanki.</p>

    <p class="normal">Ben bu dilbilgisi durumuyla gereksizce uğraşırken, “Tam anlatamadım galiba,” dedi Nezih amca, “öncelikle somut şeylere bakmak lazım. Olabilir diyorsan olmayabilir de dersin. Bize önce ‘olan’ lazım. Mesela aynı yaşta dört kadının aynı şekilde öldürülmesi, gayet somut.”</p>

    <p class="normal">“Hiçbir şey anlamadım,” diye ağzımdan kaçırıverdim. Tefo’nun ‘ama’larına saplanmış, konudan uzaklaşmıştım; ışık mışık da kalmamıştı.</p>

    <p class="normal">“Normal,” dedi Nezih amca. “İşiniz gücünüz hayal kurmak çünkü. Hep o filmlerdeki inanılmaz planlara, ince hesaplanmış hareketlere takılıyorsunuz. Oysa öncelikle mantıklı şeylere bakmak gerekir.”</p>

    <p class="normal">“Tesadüf mantıklı değil mi yani?” dedi Tefo.</p>

    <p class="normal">“Tesadüfün mantıklı olması tesadüfîdir,” deyince Nezih amca, içimden ‘Aha,’ dedim, ‘ucunu kaçıracağım bir ip daha işte.’ Gene de belki kafam daha fazla karışmaz, aydınlığı bir kez daha bulurum umuduyla, becerebildiğimce dikkat kesildim.</p>

    <p class="normal">“Peki ya tarikat? Ayinler, o elbiseler? Onlar gerçekten vardı?” dedi Tefo.</p>

    <p class="normal">“Tarikata ya da solucan mıdır nedir, ona dair herhangi bir şey buldunuz mu? İnternetten aldığınız bilgileri demiyorum, somut şeyler–resmi kayıtlarda falan… Bu konuya dair bir şey, gazetelere geçmiş bir olay? Hayır. Eminlere söylediniz bunları; onlar bulmuş mu? Hayır. Böyle bir tarikat varsa bile ki olmadığına bahse girerim, bir yerlerde kaydı-kuydu bulunmaz mıydı? Devletin polisinin, istihbaratını o kadar boş mu sanıyorsunuz? Hem ayrıca siz bana demin, Emin’den o giysilerin gayet yeni olduğunu ve üzerlerinde giyilmişliklerine dair herhangi bir belirtiye rastlanmadığını öğrendiğinizi söylemediniz mi?”</p>

    <p class="normal">“Daha da fazlası,” dedim, “Yıldız Hanım’ın evinde bulduğumuz dışındaki diğer üçünde parmak izi bile yokmuş. Güzelce yıkanmışlar–tek bulunan deterjan artıkları ve ütü izleri. Ötekinde de sadece Yıldız Hanım’ınkiler varmış zaten. Parmak izleri yani.”</p>

    <p class="normal">“Ya, gördünüz mü? Demek ki kadınların giysilerle ilgileri olmayabilir. Belki de hayatlarında hiç görmediler onları. Giysilerin nereden alınmış olabileceği gibi analizleri yapmışlar mı? Sordunuz mu?”</p>

    <p class="normal">Hafif sıkılarak hayır anlamında dudaklarımı birleştirip kafa salladım.</p>

    <p class="normal">“Ama,” dedi Tefo, gözünde aynı itiraz pırıltısıyla, “giysileri giydikten sonra yıkamış ve ütülemiş de olabilirler.”</p>

    <p class="normal">“Olmayabilirler de,” dedi posbıyıklı üstat. Sonra gülümsedi, “Ya,” dedi, “şimdi anladınız mı demek istediğimi?”</p>

    <p class="normal">Anlamıştık. Yani ben anlamıştım; eh, o zaman Tefo zaten anlamış demekti. Utangaçça kafa salladık.</p>

    <p class="normal">“Peki ya Yıldız Hanım’ın evinde bulunan giysideki parfüm?” dedim.</p>

    <p class="normal">“Kadının parmak izi varmış ya. Demek ki en azından o, giysiyi biliyormuş,” dedi Tefo.</p>

    <p class="normal">“Hattâ kullanmış olabilir bile…” deyip gözlerimi kırpıştırarak karşıladım Nezih amcanın sessiz aferinini. ‘Olabilir’i italik yazılacak şekilde vurgulamıştım.</p>

    <p class="normal">Üstattan takdir beklerken, Nezih amca geldiğinden beri hafif aralık duran ve içeridekilerle bizi ayıran kapı açıldı, babam elinde iki kahve fincanıyla içeri girdi. Nezih amca benden önce davrandı: “Aman Turhan Bey, ne diye?”</p>

    <p class="normal">“Valla, baktım geleceğin yok, kahven soğumadan ben getireyim dedim. Merak da ettim ne konuştuğunuzu bu kadar zaman…”</p>

    <p class="normal">Nezih amca, biz karta kaçmış haylazlarla lafa daldığı için özür dilerken babamın elinden kahvesini aldı ve “Buyur, otur,” dedi. Babam da, hayatımda ilk defa, yaptığım işi işten saydığını gösterir bir laf etti, şaştım kaldım.</p>

    <p class="normal">“Yok, ben rahatsız etmeyeyim, kafanızı karıştırmayayım.”</p>

    <p class="normal">“Hiç olur mu, aşkolsun,” dedi Nezih amca; ben de aynı anda kalktım, babama yerimi verdim ve gidip Tefo’nun ayakucuna, Nezih amcanın yanına oturdum.</p>

    <p class="normal">Nezih amca, “Biz de çocuklarla şu seri cinayetlerle ilgili araştırmalarını konuşuyorduk.”</p>

    <p class="normal">“E, becerebiliyorlar mı bari?” dedi babam ilk höpürtüsünden sonra.</p>

    <p class="normal">“Hiç fena değiller–tabii biraz kafaları karışmış.”</p>

    <p class="normal">“Normal,” dedi babam tıpkı Nezih amca gibi bıyık altından sırıtarak.</p>

    <p class="normal">Tefo’ya baktım. Otuz beş yaşında hâlâ baba ocağında yaşayan ve kendilerini kurt bellemiş iki ana kuzusuna babalarının yeniyetme muamelesi yapması ilk elde hoş gelmeyebilirdi ya, yaptıklarımız düşünülünce çok da haksız bir şey olmamalıydı. Tefo’nun gülümsemesinden düşüncelerimi paylaştığını anladım.</p>

    <p class="normal">“Pekâlâ, nerede kalmıştık?” diyerek konuya döndürdü bizi Nezih amca.</p>

    <p class="normal">“Giysilerde.”</p>

    <p class="normal">“Tamam… aaa, Turhan Bey, şimdi bu haytalar, kafalarının dikine gidiyorlar malûm. Polisten habersiz, hattâ bazen polis numarası yapıp maktullerin yakınlarıyla görüşmüşler, evlerine girmişler. Ya, sorma. Neyse, sonunda bir yerde enselendiler–şanslarına tabii, bizim karakolun başkomiseri Emin enseledi bunları. Hani odasında arbede çıkardılar ya, o işte. İyi çocuktur, bunların itlik peşinde olmadığını anlamış, affetmiş. Hattâ affetmekle kalmamış işe devam etmelerine de göz yummuş. Bunlara bakılırsa cinayet birimiyle arasında bir rekabet varmış da ondanmış.”</p>

    <p class="normal">Baktım, babam hem sırıtıyor, üstelik bıyık altından değil, alenen hem de kafa sallayıp hafifçe cıkcıklıyor, eh, dedim, babamı karıştırınca olacağı buydu.</p>

    <p class="normal">Neyse, bu şekilde, babam sırıtıp kafa sallarken Nezih amca güzel bir özet yaptı, hani konuşulanlara yabancı kalmasın diye.</p>

    <p class="normal">Özet kısmı bitince Nezih amca, “Pekâlâ,” dedi, “madem bu cinayetlerin seri cinayetler olduğuna inanılıyor, o yönde ilerleyelim.” E, biz ne yaptık zaten, demedim.</p>

    <p class="normal">“Şimdi seri katiller nasıl tiplerdir, ona bakalım,” deyince Tefo’nun masasında duran kitaba davrandım, alıp Nezih amcaya uzatarak, “Burada var bir şeyler,” dedim. Nezih amca, kitaba baktı, ‘Tamam, bizde seri katillere pek rastlanmaz ama siz gelirken ben çoktan gitmiştim, âlâsını bilirim’ türünden kaşlarını kaldırdı ve kitaptakileri hatmetmişçesine devam etti: “Birincisi, psikopattırlar ve genelde çok akıllı olurlar. Yani, kendilerini kolayca toplum içinde gizler ve şüphe çekmezler. Sosyal ilişkileri kuvvetli olabilir. Çevrelerinde sevilen, hattâ sayılan insanlar olarak tanınabilirler.”</p>

    <p class="normal">Tefo, herhalde babasının kitaba bakışını görmemiş olacak, “Bunlar var işte burada, okuduk.” dedi.</p>

    <p class="normal">Nezih amca da, “İyi, madem okudunuz, hattâ profil bile çıkardınız, o zaman nedir uymayan, onu söyleyin.” dedi. Hafiften kızmış gibiydi.</p>

    <p class="normal">Tefo tınmadan cevapladı: “Şimdi, sana da anlattığımız gibi, ilkin kurbanlar arasında bağlantı aradık. Gayet açık şeyler dışında, hani senin bağlantıdan saymadığın yaş ve fiziksel benzerlik meseleleri diyorum, önce, birinci kurbanla üçüncü kurbanın ortaokuldan tanıştıklarını bulduk. Sonra da bu sabah, Mesut Bey’in, yani birinci kurbanın eşinin, dördüncü kurbanı tanıdığını anladık. Aynı şekilde, karısının arkadaşı olduğu için üçüncü kurbanı da tanıyabileceğini düşünmüştük, şimdi daha kuvvetle düşünüyoruz. Ayrıca, adamın son kurbanı tanıdığını polise bildirmemesi son derece şüphe çekici. Fakat adamın ikinci kurbanı tanıdığına dair hiçbir bulgumuz yok.”</p>

    <p class="normal">“Bir de şey var aslında,” diye araya girdim, hepsi bana baktı. “İkinci kurbanın zehirlenmesi… Diğer üçünden farklı... Yani diğerleri içtiklerine zehir karıştırılarak öldürülmüş, kullanılan zehir de aynı ama ikinci kurbanın durumu farklı: Yüzüne solunum yoluyla etki eden farklı bir zehir püskürtülmüş.” Baktım pek takdir eder bakıyor babalar, sonuncuyu da söyledim: “Dahası, ikinci kurbana ait olsa gerek dediğimiz elbiseyi üçüncü kurbanın evinde bulduk.”</p>

    <p class="normal">“Yani,” diye araya girdi babam, “Üçüncü kurbanın evinde iki elbise buldunuz.”</p>

    <p class="normal">“Evet, oysa birinci ve dördüncünün evinde birer adet bulmuştuk ve ikinci ile üçüncü arasında şimdilik bir ilişki yok. Hattâ Mesut Bey bağlantısına bakacak olursak, ikinci kurbanla diğer üçü arasındaki bağlantıların hiçbiri yok.”</p>

    <p class="normal">“Kısacası,” dedi Tefo, “ikinci cinayet her şekilde diğer üçünden ayrı duruyor.”</p>

    <p class="normal">“Sırayı bozuyor,” diye ekledim hemen. Tefo da kafasını salladı.</p>

    <p class="normal">Babam, biraz sonra uyuklamaya başlayacağından habersiz, “Ne diyorsun Nezih Bey?” dedi. Ulan, dedim içimden, esas ateş babamın içindeymiş!</p>

    <p class="normal">“İlginç,” dedi Nezih amca kısaca. Kısa bir sessizlik oldu; herkes bir şeyler düşünür gibiydi. Sonra Nezih amca, “Peki,” dedi, “bu üçüncü kurbanın kocası–”</p>

    <p class="normal">“Birinci,” diye düzeltti Tefo, “Mesut Bey.”</p>

    <p class="normal">“Evet, neyse. Bu adam sizin profile uyuyor mu?”</p>

    <p class="normal">“Kısmen.”</p>

    <p class="normal">“Yüzde yüz uyması gerekmez zaten,” dedi Nezih amca. “Nesi uymuyor?”</p>

    <p class="normal">“Saçı, boyu ve sesi,” dedim ve Kurthan’ın Yıldız Hanım’la beraber kayık kiralayan adamla ilgili anlattıklarını özetledim.</p>

    <p class="normal">Gene hımladı Nezih amca. “Ses dert değil, değiştirilerek kullanılabilir. Saç da perukla halledilir. Ama boy olmaz tabii. O zaman, eğer sandalcının anlattığı adam katilse ki birinci kurbanla son görülen kişinin o olduğunu düşünürsek katil olması kuvvetle muhtemel, Mesut Bey’i şüpheli listesinden silmek gerekir.”</p>

    <p class="normal">“Kabarık bir liste yok zaten,” dedim ve listedeki diğer üç isimden bahsettim: üniversite hocası, tahminen borsacı olan tip ve ressam.</p>

    <p class="normal">“Bunlar da birebir uymuyor zaten,” dedi Tefo. “Ayrıca bu üçü sadece üçüncü cinayetle ilgili tipler. Yani, üçüncü cinayet işlendiğinde ki otopsi raporuna göre kadıncağız, bizim bulmamızdan yaklaşık yarım saat kadar önce öldürülmüş, üçü de uyuduklarını söylüyor ama bu konuda tanıkları yok.”</p>

    <p class="normal">“Diğer cinayetlerde nerede olduklarını sordunuz mu?”</p>

    <p class="normal">“Sordum,” dedim. “Üçü de ‘şurada olabilirim, bunu yapıyordum galiba,’ türünden kesin olmayan şeyler söylediler. E, zaten şimdi sana tutup ‘20 Haziran günü öğlen iki cıvarında ne yapıyordun?’ desem, hatırlar mısın?”</p>

    <p class="normal">“Doğru. O anca filmlerde olur. Peki, bu ifadeleri araştırdınız mı?”</p>

    <p class="normal">“Yok–yani, kime sorabileceğimi bilemedim açıkçası.”</p>

    <p class="normal">Nezih amca yine hımlarken Behice teyze geldi. Kahveleri tazelemesini ister miymiş babalar ya da biz, çay ve yanında kek, tatlı veya başka bir şey ister miymişiz diye sordu. Ben, ‘Hepsini boş ver, babamları çıkarsan da bir sigara yaksak,’ demeyi tercih ederdim ya, çay istedim. Diğerleri bir şey istemediklerini söyleyince Behice teyzeye zahmet olmasın diye kalktım, mutfağa gidip çayımı kendim aldım.</p>

    <p class="normal">Odaya döndüğümde Tefo, “O zaman belli bir nedenle seçmiş olduğunu düşünürsek…” diyordu. Ben yokken konuya devam etmelerine bozulmuş bir tavırla, “Kim, neyi seçiyor?” dedim. Tefo, hemen açıkladı: “Katilin kurbanlarını neye göre seçmiş olabileceğini konuşmaya başlıyorduk.”</p>

    <p class="normal">“Ha,” dedim elimde çay, yerime oturuken. “Neye göre peki?”</p>

    <p class="normal">“Dış görünüşe göre, demek isterdim ama o kadar basit olacağını sanmıyorum. Ha, kurbanlar arasında başka ilişki bulmasaydık, amenna–o zaman dış görünüşlerine göre derdik.”</p>

    <p class="normal">“Haklı olabilirsin,” dedi Nezih amca. “Başka bir şey olması gerek.”</p>

    <p class="normal">“Ben gene de Mesut Bey’den kıllanmak gerekir diye düşüyorum,” dedim. “Tamam, katilin tanımına uymuyor ama gene de şüpheli bence.”</p>

    <p class="normal">“Belki katili tanıyordur,” dedi Tefo.</p>

    <p class="normal">“O zaman, adam karısını mı öldürttü yani?”</p>

    <p class="normal">“Neden olmasın?”</p>

    <p class="normal">“İyi de diğer üçü?”</p>

    <p class="normal">“Eee…” dedi ve sustu Tefo’m. Susmasına hepimiz katıldık. Sonra ben, “Mesut Bey adamı, yani katili tanıyordur belki ama katil olduğunu bilmiyordur, olamaz mı?” deyince Tefo hemen atıldı, “Öyle olsa bile bu, Zuhal Hanım’ı tanıdığını polise neden söylemediğini açıklamıyor,” dedi.</p>

    <p class="normal">“Başka bir sebep vardır.”</p>

    <p class="normal">“Ne?”</p>

    <p class="normal">“Ne bileyim–gerçi adamın sağlam ayakkabı olmadığını ben de düşünüyorum ama en azından yaptığı iş falan, yasal. Hattâ devlet ve orduyla iş yaptığını düşünürsek, fazladan yasal. Yani herhalde bu tip ticaretin kontrol mekanizmaları daha sıkıdır…”</p>

    <p class="normal">“Muhakkak,” dedi Tefo. Ardından bir ‘ama’ getirmedi ya, olduğunu biliyordum. Aynısı benim de dilimin ucundaydı. Ucundaydı da ardından gelecek şeyi bulamıyordum.</p>

    <p class="normal">Gene kısa bir sessizlik oldu. Sonra “Baba,” dedi Tefo, “polisin araştırmalarının ne safhada olduğunu öğrenebilir miyiz? Hani, belki onlar bizim bulduğumuz şeylerden farklı şeyler bulmuşlardır… Ne bileyim, olay mahalli araştırmalarında bulunanları bile bilmiyoruz. Belki eksik parçalar polisin elindedir, bizim elimizdekileri bilmediklerinden onlar da böyle tırmalayıp duruyorlardır.”</p>

    <p class="normal">“Mümkün,” dedi Nezih amca. “Sabah bir-iki yeri arayabilirim.”</p>

    <p class="normal">“Peki, ya bu tarikat hikâyesine ne diyorsun?” diye araya girdim, “gerçi onlara eksi koydurduydun ama… Ayrıca, dört kurbanı bağlayan şey bu olamaz mı?”</p>

    <p class="normal">“İkinci kurbanın evinde bulsaydınız giysiyi, olurdu. İkinci kurban üçüncüyü, yani evinde ikinciye ait olması gerektiğini düşündüğünüz giysiyi bulduğunuz kadını tanıyor olsaydı, gene olurdu.”</p>

    <p class="normal">“E, ama o zaman bu giysilerin anlamı ne?”</p>

    <p class="normal">Birden, “Dekor!” diye bağırdı Tefo elini alnına vurarak. “Tabii ya!” diye devam etti. Baktım, Tefo’nun kafa üstü ampulü pırıl pırıl, Nezih amca da gülümsüyor. Haydi, hayırlısı dedim içimden; baba-oğul anlamamıştık biz ama Dağdelen yiğitleri bir şey yakalamış gibiydi.</p>

    <p class="normal">Tefo, durakladı, biraz düşündü ve “O zaman,” dedi, “belki de katil… Şaşırtmaca vermek istedi… Ve tüm bunlar, giysiler, tarikat… Hepsi polisi yanlış yöne sürüklemek içindi! O zaman… Tabii ya! Kurbanların birbirlerini tanımamaları falan…”</p>

    <p class="normal">“Ya,” dedi Nezih amca en gevrek sesiyle.</p>

    <p class="normal">“İyi ama giysiler?” dedim ben inatla, “birinde olmasa bile diğer kurbanların evinde bulunmadı mı?”</p>

    <p class="normal">“Katil giysileri aldı–hayır, daha güzeli, yaptırdı... Sonra iz kalmasın diye yıkadı, ütüledi ve hepsinin evine girip birer tane koydu,” dedi Tefo. Hızlı hızlı konuşuyordu.</p>

    <p class="normal">“Neden?”</p>

    <p class="normal">“Cinayetlere şeytani tarikat süsü vermek için.”</p>

    <p class="normal">“Peki, nasıl koydu? Giysileri, evlere yani…”</p>

    <p class="normal">“Bilmem ama zor olmasa gerek. Maymuncukla, evler boşken girip koymuştur. Ay’ın evreleri de aynı hikâye olabilir… Yani Ay’ın durumuna göre işlenen cinayetler, kurbanların çıplak-giyinik olmaları… Hepsi tıraş olabilir!”</p>

    <p class="normal">“İyi de,” dedim, “bunca zahmet neden? Yani polisi şaşırtmak için falan, tamam da… Dört kadını öldürüyorsun sonra da polisi şaşırtmak için kırk dümen çeviriyorsun… Yakalanmamak için parmak izi ya da başkaca iz bırakmamak yetmez mi? Ayrıca, Yıldız Hanım’ın giysiyi giydiğini de biliyoruz–kapı gibi rapor var. Hem bak, gene <span class="ideitalik1">olabilir</span>e geldik.”</p>

    <p class="normal">“Öhöm,” diye girdi araya Nezih amca. Bıyıklarını sıvazladı ve “<span class="ideitalik1">Olabilir</span>le-<span class="ideitalik1">olmayabilir</span>den bir sonrası var: olur ve olmaz.”</p>

    <p class="normal">Babam iyice öne eğilmiş, merakla Nezih amcanın ne diyeceğini beklerken tutamadım kendimi, “E, ama Nezih amca,” dedim, “sen de böyle taksit taksit vereceksen dersi...”</p>

    <p class="normal">“Doğru. Peki; olayların olabilirliğiyle olurluğu arasında, evet, ince bir ayrım var. Sizin anlayacağınız bir örnek vereyim: Dünya’ya bir meteor çarpar mı, çarpabilir mi?”</p>

    <p class="normal">“Çarpar,” dedi Tefo. Eh, bilimsel bir gerçekti bu.</p>

    <p class="normal">“Peki, o meteor ikiye ayrılıp içinden bir peri kızı çıkar mı?”</p>

    <p class="normal">Kız lafını duyunca antenlerim daha iyi çalıştı tabii, “Çıkabilir, neden olmasın?” deyiverdim. Der demez de ne demek istediğini anladığımı fark ettim ve Nezih amcanın elini öpmeye ta Siirt’ten gelen Özel Harekâtçı Komiser Şehsuvar’ın heyecanının nedenini daha iyi kavradım.</p>

    <p class="normal">“Güzel,” dedi eli öpülesi insan. “O zaman geri dönelim. Katilin tüm yaptığı şeyler, imzası dediğiniz o rezillik, giysiler, solucan hikâyesi vesaire–ne demiştin oğlum?”</p>

    <p class="normal">“Hepsi tıraş olabilir, demiştim.”</p>

    <p class="normal">“Olabilir. Hattâ fazlası, olur.”</p>

    <p class="normal">“Ama niye? Bu kadar alengir... Dekorasyon?” diye daldım araya.</p>

    <p class="normal">“Esas meseleyi, gerçek cinayet sebebini gizlemek için,” dedi Tefo; baktım Nezih amca gidişattan iyice hoşlanmış gibi duruyor; diğer yanda babam, uykusu açılmış, takdirle kafa sallıyor, “Peki neymiş sebep?” dedim salak salak.</p>

    <p class="normal">“Acele etmeyin,” dedi Nezih amca. Yavaş yavaş gidecekmişiz. Sağlam adım atmalıymışız. Her şey sıraylaymış.</p>

    <p class="normal">“Pekâlâ,” dedi sonra: “Elimizde bir fikir oluştu. Katil, cinayetlerdeki esas maksadı gizlemek niyetinde olabilir. Evet, varsayım bu–ama oluru olan bir varsayım. Tamam mı? Güzel. Bu durumda, cinayetlerin işleniş şekli dâhil, her şeyin düzmece olduğunu kabul edebiliriz. Ya da bu konu üzerinde düşünebiliriz.”</p>

    <p class="normal">“O zaman, peşinde olduğumuz adam klasik bir seri katil olmayabilir…”</p>

    <p class="normal">“Ama,” dedim gene, “neden? Yani, neden bu kadar alengir… Böyle bir vahşet?”</p>

    <p class="normal">“Dekor işte,” dedi Tefo.</p>

    <p class="normal">“Anlamıyorum,” dedim bir daha. Anlamıyordum da: Tamam, seri katiller manyaktı, zekiydi, cinsel hazdı, zevkti, şuydu buydu, biliyorduk. Ama böyle olmayan biri ne demeye bu haltları yesindi?</p>

    <p class="normal">Bu fikrimi beyan edince Tefo, gözleri parlayarak, “Belki de katil manyak falan değil ama onu öyle sanmamızı ve ona göre araştırma yapmamızı istiyor,” dedi. “O zaman, hepsinin polisi yanıltmak için yapılmış olduğunu kabul edersek cinayetlerin işleniş şeklinin katilin polise kendini sapık göstermek istemesi gibi, kadınlara soktuğu şeyin de bu düzmeceye uygun olarak… Yani, katil Crom hikâyesini uyduruken resmi de gördü elbette ve… Öyleyse katilin şeyinin özellikle yapılmış bir alet olduğunu… Ve… Ama o resime benzer bir şeyse vajina ağzında tahribat yapmaması… Cık, bu önemli değil ki… Evet, evet… Sadece ayrıntı… O zaman, üzerinde uzun uzun düşünülmüş ve ayrıntıları hesaplanmış bir plan–ama baba, bu durumda senin en başta dediğin, filmlere layık planlar söz konusu olabilir.”</p>

    <p class="normal">Kankam resmen gaza basmıştı, fikirler beynine, oradan ağzına hücum ediyor, dışarı çıkıp kulacıklarımıza dolmak için birbirlerini itekliyorlardı sanki.</p>

    <p class="normal">“Yani,” dedim bir şeyler anlar gibi miydim, emin olamıyordum ama gene de lafa girmiştim, “katil, birbirini tanımayan ama bir şekilde aralarında benzerlikler bulunan dört kadını hem de aynı şekilde öldürüyor. Seri katil tanımında yer alan şeyler bunlar. Kurbanlar arasında bağlantı, falan. Ama siz, diyorsunuz ki bu başka bir şey olabilir… O zaman, belki de kurbanlarını seçerken… aaa–karıştırdım gene ya… Ama dediğin gibiyse… eee, olur yani. Peki, bu, seri katil işi ki seri katillerin genelde manyak olduğunu biliyoruz, ne bileyim, sapıklık falan değilse, nedir?”</p>

    <p class="normal">“Acele etme,” dedi Nezih amca.</p>

    <p class="normal">“Bir şey gizlemek için… Tamam, ama neyi gizlemek için? Dört cinayet–?</p>

    <p class="normal">“Giysilerden sadece birinin kullanılmış olduğunu düşün,” diye el verdi Nezih amca.</p>

    <p class="normal">“Evet! Tabii! O zaman belki de çözüm Yıldız Hanım’ın öldürülmesindedir!” dedi Tefo.</p>

    <p class="normal">“Olabilir,” dedi Nezih amca, gülümsemesini kesmeden. Ben, olurlarla olabilirler arasında serseme dönmüştüm.</p>

    <p class="normal">“Ve o zaman… Belki de… Yıldız Hanım’ın öldürülmesiyle ilgili bir sır var ve onu gizlemek için böylesi bir plan… Ama o zaman diğer üç kurbanın öldürülmesi de?”</p>

    <p class="normal">“Amacı maskelemeye yönelik olabilir, evet,” dedi Nezih amca.</p>

    <p class="normal">“Ama…” dedi Tefo, “kafam karıştı şimdi… Eğer böylesine düşünülmüş, uğraşılmış, falan filan yapılmış bir planla işlenmişse bu cinayetler… Bir de o alet–yani, sapıklık değil de soğukkanlıklıkla… eee, böyle bir şeyle kim uğraşır? Kim, bir şeyi gizlemek uğruna dört kadını, soğukkanlılıkla ve ayrıntılı bir planla öldürebilir?”</p>

    <p class="normal">“Unutuyorsunuz; bir soru daha var: bildik… yani istatistiklere konu olmuş ve ona göre profil çıkarılmış türden bir seri katil işi değilse, cinayetlerin gizlenmesi gereken bir amacı olmalı.”</p>

    <p class="normal">“O zaman bizim profil kafadan yatar.”</p>

    <p class="normal">“Bir de şu var,” dedi Nezih amca gülümsemesini kesmeden: “Cinayetler kime fayda sağlıyor?”</p>

    <p class="normal">“Evet, bir de o mesele var,” dedim ben de.</p>

    <p class="normal">“Dört cinayetin dördünden de fayda sağlayacak birini bulamadık,” dedi Tefo.</p>

    <p class="normal">“Tek tek baksak,” dedim ben de.</p>

    <p class="normal">“Bakalım. Ama bir şey çıkmaz gibi geliyor bana... Mesela, Yıldız Hanım’ın ölmesi kimseye yarar sağlamıyor bildiğim.”</p>

    <p class="normal">“Mesut iti, karıdan kurtulmak istemiştir... Ya da sevgilisini öğrenmiştir.”</p>

    <p class="normal">“Uymuyor... Uysa bile diğerleri ne olacak? Hani, Yıldız Hanım’ın yasadışı bir ilişkisi vardı, tamam, bunun öldürülmesi için bir sebep olabileceğini kabul edelim ama ya Nilgün Hanım?”</p>

    <p class="normal">“Doğru valla. Onu öldürüp de kâra geçecek kimse olduğunu sanmam.”</p>

    <p class="normal">“Ya diğerleri?” dedi Nezih amca ya, bana iş olsun diye soruyormuş gibi geldi o an.</p>

    <p class="normal">“Öznur Hanım’ın ölümü anca kardeşine yarar herhalde; evi... Yani ablasının evini satılığa çıkardığını biliyoruz. Bence borcu var. Kumar falan. Belki uyuşturucu. Ama ablasını öldürmesi–ı-ıh, sanmam. Diğeri ise... eee, Zuhal Hanım’ın ölmesi, olsa olsa ajansta yerine geçecek kıza yarar.”</p>

    <p class="normal">“Hepsi fasa fiso bence.” dedi Tefo. “Ayrıca, her bir ölüm ayrı ayrı birilerinin işine gelse bile ki bulduklarımıza göre saydıklarımız son derece zayıf, dördünden de fayda sağlayacak kimse görünmüyor... Tabii, Şark Ekspresinde Cinayet hesabı, dört ölümden ayrı ayrı kazançlı çıkacak dört ayrı kişi bir araya gelip böyle bir eylemi planladılarsa, o başka–zaten böylesinin olabileceğini düşünmek de saçma olurdu.”</p>

    <p class="normal">Haklıydı tabii. Sıkıntıyla kafa salladım; baktım Nezih amca sus pus, babam deminki hevesinden kopmuş, hafiften göz kapaklarını dinlendirme safhasına geçmiş; Tefo desen gözleri kısık, belli ki kafa yoruyor, ‘Hah,’ dedim, saplandık iyice.</p>

    <p class="normal">Suskunluk uzamaya başlamıştı ki “Gene de,” dedi Tefo dalgın dalgın, “böyle ayrıntılı bir plan… Yani, eğer mesele bir cinayeti örtmekse… Bu derece dolambaç… Solucan tanrı, giysiler, Ay’ın evreleri, kadınlar öldükten sonra yapılan o iğrençlik, falan… Hepsi esas cinayet sebebini gizlemeye yönelik olsa bile, tüm bunlarla kim uğraşır?”</p>

    <p class="normal">“Manyak işte,” diye yineledim.</p>

    <p class="normal">“Ayrıca, bir konu daha var elinizde; unutuyorsunuz,” dedi Nezih amca dudaklarını büzerek: “Cinayetlerde kullanılan zehirler, öyle herhangi bir eczaneye ya da kimya laboratuarına gidip alınacak şeyler değil.”</p>

    <p class="normal">“Evet,” dedi Tefo, “katil, o işleri iyi bilen biri olmalı. Eczacı falandır belki. Ya da kimyager…”</p>

    <p class="normal">Tam, ‘Manyak bir kimyager, hattâ dur lan, dur: sakın Doktor Jekyll olmasın?’ diye teşhisimi koyacaktım, aynı anda bende ne zamandan beri kesik cereyan geldi, ampulüm yanıverdi ve daha önce yaptığım süper buluşu, sanki yeni bir şeymiş gibi bir daha ortaya sürdüm:</p>

    <p class="normal">“Bir casus… Olabilir mi?”</p>

    <p class="normal">Babamla Tefo şaşkın şaşkın bakarken, Nezih amca bana döndü, kocaman eliyle omzuma hafifçe vurdu ve “Artı,” dedi.</p>
  </div>

  <div class="calibre1" id="calibre_pb_101"></div>
</body>
</html>
