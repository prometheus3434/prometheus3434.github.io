<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_16">15- Dersimiz Cinayet</h1>

    <p class="normal">İnsanın bir ortağının olması, pek çok alt, yan, dış, iç, artık ne derseniz o etkene bağlı olarak iyi ya da kötü diye değerlendirilebilir belki ama o ortak aynı zamanda can kardeşiyse iş değişir: Tefo, üç günlük ev hapsi ve yoğun anne bakımı arasında çatlamamam için elinden geleni yaptı. Bir kere, soruşturmaya devam etti ve bulduğu her şeyi sanki mecburmuş gibi gelip anlattı. Hani başkası olsa yapmayabilirdi diye söylüyorum çünkü Tefo’nun zekâsına sahip birinin benden kafa işletme konusunda yardım istememesine hiç şaşırmazdım. Ayrıca, gün boyu televizyonda yayınlanan zırvalardan ve iç karartıcı haberlerden delirmeyeyim diye, o zamanlar pek revaçta olan ve her yerde kaçak olarak satılan kopya DVD’lerden tonla getirdi sağolsun.</p>

    <p class="normal">Ben evde henüz gösterime girmemiş filmlerin kötü altyazılı kopyalarını izleyip kaşınadururken Tefo, daha önceden karar verdiğimiz gibi Nilgün Hanım’ın çalıştığı okula gitmişti. Dediğine göre, dişe dokunur bir bilgiye ulaşamamıştı. Okul müdürüyle, birkaç öğretmen ve öğrenciyle konuşmuştu ve söylenenler, genel hatlarıyla hep aynıydı: Kendi halinde, neşeli, yardımsever, pek sevilen ve falan ve filan bir öğretmenmiş Nilgün Hanım. Özel hayatını da pek bilen yokmuş çünkü öğretmen arkadaşlarının birkaçıyla okul dışında görüşse bile kendinden fazla bahsetmezmiş. Tefo, bunca öğrendiği arasında garip denebilecek tek şeyin bu olduğunu düşünüyordu. Ona da gariplik denebilirse tabii: Kişi, mesai arkadaşlarıyla çok samimi olacak diye bir kural yoktu sonuçta.</p>

    <p class="normal">Tefo, üçüncü kurban Öznur Hanım’ın çalıştığı şirkete de gitmişti. Orada da birkaç kişiyle konuşmuş ve gene dişe dokunur bir bilgi edinememişti. Görünüşe göre, Öznur Hanım da diğer ikisi gibi çevresiyle fazla haşır neşir olan biri değilmiş. Gerçi Tefo, firmanın muhasebe müdürü, servis şoförü ve çaycısıyla konuşabilmişmiş sadece ama anladığı kadarıyla, kadının belirgin, daha doğrusu, hani dosyayı ilk incelediğimizde yumurtladığı cinsten dikkate değer ölçüde belirgin denebilecek bir özelliği yokmuş ve kanaatine göre, zaten başkalarıyla da görüşebilseymiş de fark etmeyecekmiş. Bunların yanı sıra, yalnız yaşayan kadının akrabaları olup olmadığını da soruşturmuş. Aldığı bilgiye göre Öznur Hanım’ın –tabii şirkette bilindiği kadarıyla– bir erkek kardeşi varmış ama nerededir, ne yapar, onu bilen yokmuş. Sadece adını öğrenebilmişti Tefo: Özgür.</p>

    <p class="normal">Tefo, daha sonra telefon rehberinden ve internetten Özgür Karaçay’ı arayıp bulamayınca gene Duran ağabeye uğramış ve soruşturma dosyalarına bir daha bakmıştı: Eh, artık nasıl olduysa, ilk sefer bakarken gözden kaçırmışız; meğer elemanın adı, adresi, telefonu, vesairesi dosyada varmış; polis onunla da görüşmüşmüş; zaten cesedi teşhis için ilk başvurulan kişiymiş. Tabii, biz de görüşmeliydik; hemen listeye aldık.</p>

    <p class="normal">Bir de Papik tayfası vardı artık: Tefo’nun akıl vermesiyle bunları affetmiştim ya, üstüne de karakolda bunlara benim, artık ne derece abarttılarsa, süper önemli biri olduğumu fısıldamışlardı herhalde. Tabii, bir de bunların üçünü birden tepelemiş olmam vardı ya, artık bu saydıklarım yüzünden midir yoksa başka bir nedeni var mıdır bilemiyorum, elemanlar karşıma binbir özür ve ‘emret, yakalım kendimizi,’ havasında çıkmışlardı. Eh, etinden, sütünden ve yününden faydalanmayacaksan koyun beslemezsin: İşte ben de bunların karşısında anında havaya girip iki üç hoşbeşten sonra, doğrudan kayık kiralama ve Yıldız Hanım konusuna girmiştim. Kısa süre sonra da, sahil şeridinde ne kadar kayıkçı varsa tek tek araştırmaya söz verip koşar adım gitmişlerdi. Böylece gayrıresmi de olsa Papik Necmi ile ekibi bizim için ilk işlerine başlamış oldular. Daha sonra Tefo’ya bunu bildirdiğimde bir adet aferin almıştım ki yaptıklarımın yemeyip de yanında yatılacak cinsten olduğuna karar vermiştim sonunda.</p>

    <p class="normal">O zamandan beri bizi ilgilendiren yasa epey değişti, eksikleri giderildi falan filan; yani, şimdi önemli değil ama o dönemde, atıyorum, Amerika’da değil de Türkiye’de bu mesleğe kalkışmamıza seviniyorum: Artık, muasır medeniyet seviyesine henüz erişememekten midir yoksa milletçe halimizden midir orasını tam bilemiyorum, kapısını çaldığımız herkes, fazla kurcalamadan ya da itiraz etmeden bizimle rahat rahat konuşuyordu. Hattâ konuşmaya hevesli olanı bile vardı. Hani, biliriz ya, gâvur ellerinde olsa adam arama izni ister, kapıyı açmaz, üstüne bir de yasal yetkin olmadığı için seni şikâyet eder, içeri bile tıktırabilirdi. Ama eh, bizde işler böyle gitmiyordu (açıkçası onca yıldan ve kapısında nafile takla attığımız Avrupa Birliği’nin dayattığı ki tümü değilse de bir kısmının faydalı olduğunu inkar edecek değilim, uyum yasalarından sonra hâlâ böyledir) ve iyi ki de öyleydi.</p>

    <p class="normal">Artık ayağa iyice kalkıp fazla canım yanmadan yürümeye başladığım gece Nezih amca uğradı. Hal-hatır, vesaire derken söz dönüp dolaşıp yaptığımız soruşturmamsı şeye geldi. Biz, o güne dek yaptıklarımızı anlatırken Nezih amca, babama dönerek, “Ben bunlara bu işi nasıl öğreteceğim, Turhan Bey?” dedi. Babam, zaten baştan beri, ne zaman dedektiflik konusu açılsa homurdanmaya başlıyordu ve bıçaklanmamdan sonra iyice tersleşmişti ya, bu sefer sırıttığını görünce şaşırdım. “Valla işin zor; çok çaylak bunlar,” dedi gülerek.</p>

    <p class="normal">Biz, ‘Ne diyor bunlar?’ diye birbirimize bakarken Nezih amca boğazını temizledi, çayını sehpaya bıraktı ve “Bu işi kurcalamanızı istemiyordum aslında ama bir yandan da hevesiniz hoşuma gitmiyor değil.” dedi. “Pekâlâ,” diye devam etti, “madem bu aralar bir iş de çıkmıyor, uğraşın. Ama önce biraz ders çalışalım. Kağıt-kâlem alın bakalım.”</p>

    <p class="normal">İyi, peki. Ben davranırken, Tefo bana oturmamı işaret edip odama gitti; not defterim ve bir kalemle döndü. Nezih amca tekrar babama bakıp, “İzninle Turhan Bey,” dedi. Babam da estağfurullah çekti. Bunun ardından Nezih amca da bize dönüp bıyıklarını sıvazladı ve “Söyleyin bakalım,” dedi, “cinayet işlemek için ilk ne gerekir?”</p>

    <p class="normal">Haydi, buyur! Aslında cevabı zor bir soru değildi ama eh, soran pek çok anlamda saygı, sevgi ve kim ne derse desin, azıcık korku duyduğun biri olunca–hani ne bileyim, askere ilk alındığın gün, henüz gerçek anlamda hiçbir şey bilmiyorken, bir ay içinde muhtemelen pek çok huyunu öğrenip ona göre davranabileceğin komutanlardan biri sertçe, “Sen, kocaoğlan! Öne çık! Birden iki yüz doksan sekize kadar üçer üçer say!” dediğinde istenen şeyin anlamsızlığını bile düşünmeden, sanki çoktan unuttuğun organik kimyadan bir şey sorulmuş gibi elin ayağın dolaşır ya, öyle bir şeydi işte. Gerçi otuz beşine dayanmış tiplerin babadan tırsması ya da on beşlik yeni yetmeler gibi karşısında ağzı açık beklemesi, siz bugünün gençlerine saçma gelebilir ama hep diyorum ya, biz dinozorlar çağının çocuklarıyız.</p>

    <p class="normal">Neyse, Nezih amcanın sorusu karşısında geveledik tabii. Biraz kem-kümden sonra ben, ‘neyse ne, bilemezsem canımı almayacak ya’ kestirmesine sapıp, “Silah,” deyiverdim. Tefo, “Çıplak elle de adam öldürülebilir,” diye mırıldandı. Ben de ona dönüp, “E, olsun, o da silah işte,” dedim. Tefo, sanki çok aptalca bir şey söylemişim de beni kırmamak için duymazlıktan geliyormuş gibi babasına bakıp: “Neden,” dedi. Nezih amca başını salladı ve “Evet,” dedi, “ilk önce bir neden olmalı. Yani kasıt. Sonra?”</p>

    <p class="normal">İtiraz ettim –çok bilirim ya… “İlla neden gerekmez ki,” dedim. “Nedensiz cinayet yok mudur?” Nezih amca kafasını salladı, “Ona kaza denir–ki o da bir nedendir. Kasıtsız adam öldürmeye girer. Eldeki verilere göre, konumuz bu değil. Yaz şimdi: bir, neden; iki, nasıl?”</p>

    <p class="normal">“Gazetecilikteki şeye benziyor,” dedim araya girip. Tefo tamamladı: “Beş eN bir Ka.”</p>

    <p class="normal">Nezih amca gözlerini devirdi: “Yeni moda şeyler bunlar. Enmiş… Sayenizde kırk yıllık “Ne” de “En” oldu ya… Bu aynı şey değil. Sen yazdın mı söylediklerimi?” Yazmıştım; kafamı salladım ve Nezih amcadan yeni inciler beklemeye başladık. Kısa bir suskunluk oldu, sonra Nezih amca “E?” dedi. Tefo da, “E, ne? Seni bekliyoruz işte,” dedi. Nezih amca babama baktı; babam sanki bu işin kitabını yazmış da biz umutsuz vakaymışız pozlarında gözlerini kapayıp ağzını büzerek kafasını salladı. İçimden ‘biraz daha kafa sallarlarsa çıkıp gideceğim ben’ dedim. Neden sonra Nezih amca, “Bekleyecek başka şey yok,” dedi. “Elinizdeki vaka, bir seri katil vakası, o kadar. Nerede olmuş kısmı az biraz belli zaten. Haritaya bakın. Seri katillerin ortak özelliklerini araştırın. Yarın sabah Emin’i arayacağım, gidip dava dosyalarına bakmanıza izin versin diye. Sadece karakoldakilere ama–cinayet birimini unutun. Neyse, yavaş yavaş işi öğrenin bakalım. Ha, bir de üçüncü madde; yaz, cinayet kime yarar sağlar? Tamam mı? Ders bitti, ödev başına! Biraz kafa çalıştırın!”</p>

    <p class="normal">Nezih amca ve babamdan aldığımız muhteşem ilhamla işe koyulduk diyeceğim, yalan olacak. İşe koyulduk ama: ikisini salonda sohbete bırakıp odama gittik ve şaşkın tavuklar gibi birbirimize bakarak oturduk. “E,” dedim Tefo’ya, “ne yapacağız şimdi?”</p>
  </div>

  <div class="calibre1" id="calibre_pb_35"></div>
</body>
</html>
