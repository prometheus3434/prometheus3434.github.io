<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_51">51- Senin En Güzel Yerin...</h1>

    <p class="normal">Dışarıda yağmur ya da –tercihen– kar yağarken, evde –tercihen dağ evi ya da onun gibi bir yerde– gürül gürül yanan şömine başında, yere serilmiş postların üzerinde sevişmek, sonrasında şarap falan, hepsi Playboy ya da benzeri Amerikan menşeli cinsel hayal tacirlerinin insanların kafasına seks ve de saire üzerine soktuğu en büyük palavralardan biridir. Bu tip görüntülere hedef olan insanlar seksin böyle, bulutlar üzerinde dolaşılan, saatlerce süren, anca Ken ile Barbie’nin arasında yaşanabilecek sınıfına girerse zevk alınabilecek bir şey olduğuna inanırlar. O yüzden, tabii sırf bu yüzden öyle diye iddia edecek değilim, pek çok başka şey gibi, seks konusunda da Dünya, hayal kırıklığıyla yaşayan insanlarla doludur. Oysa seks, diğer her gerçek şey gibidir: Nasıl bir yemeğin görünüşü lezzetiyle doğru orantılı olmak zorunda değilse ya da nasıl ataların deyişiyle eşek, altın semer vurulduğunda bile eşek kalıyorsa, seks de öyledir. Diğer bütün meseleler satışla ilgilidir.</p>

    <p class="normal">Ama eh, biraz süs, biraz dekor, biraz bilmem nenin varlığı da kafadan tukaka edilecek şeyler değildir; onu da teslim etmek gerek. Aksi takdirde sanat ne derece var olabilirdi, salt gerçekle hayata ne derece katlanılabilirdi ya da doğrudan olanı biteni anlatmanın neresi roman yazmak olurdu türünden konulara girecek değilim–isteseydim girerdim; girerdim de çıkabilir miydim, meçhul. Zaten biraz da o korkuyla… Aman, neyse ne: Efendim, Playboy’da yayınlanacak derecede badanalı olmasa bile, Vildan’la koyun koyuna, kıyıya vuran Karadeniz dalgalarını izlediğimiz villanın yatak odası, seks için gayet güzel bir dekordu. Ama işin içinde bolca hüzün, utanç, gözyaşı, pişmanlık, yorgunluk, falan ve filan varken açıkçası ne seks vardı ortada, ne yorgan… Ne de kat kaloriferi dışında ısıtıcı başka bir şey.</p>

    <p class="normal">Villayı Zekeriya ayarlamıştı. Bizim sahtekâr medyum canım; Gül Zekeriya işte. Burada kendisinden sahtekâr diye bahsedince bozulur diye bir derdim de yok; yıllardır her karşılaşmamızda ki bunlar, birkaç tesadüf dışında tamamen iş icabı olan şeylerdir, yüzüne de söylemişliğim vardır sahtekârlığını. Kendi alanında epey bilgili olması ayrı konu tabii; o açıdan her daim takdir etmişimdir ayıcığı.</p>

    <p class="normal">Neyse, bu villa, Zekeriya’nın en zengin müşterilerinden birinin kaçamak yeriymiş. Gazetelerin tam da şanlarına uygun bir şekilde fazla gri hücre harcamaya zahmet etmeden taktığı isimle, dört kadını soğukkanlılıkla öldüren, izleyen yıllarda daha fazla sapıtacak vatandaşlarımız ve onların yetiştirdiği çocuklar yüzünden kabaracak olan milli seri katillerimiz listesinin o yılki ilk ve son maddesi olan ‘Erenköy Canavarı’nın yakalanmasındaki katkısının abartılı bir şekilde basına yansımasındaki payımıza karşılık bir ‘dile benden ne dilersen’e cevaptı burası. Zekeriya, “Kırk yılda yapamayacağım reklâmı yaptınız,” demişti telefonda.</p>

    <p class="normal">Tefo’nun fikriydi bu da: Katilin yakalanmasından sonra –tam iki gün sonra– olayla ilgili tüm resmi hayhuy bitince basına açıklama yapılmış ve cinayet birimine verdiği muazzam destekle olayın çözülmesine büyük katkı sağladığı için bir de madalya alması gündeme gelen sıradan mahalle karakolu başkomiseri gururuyla, yanında bütün ihtişamıyla gülümseyen Emniyet Müdürüyle beraber basın mensuplarına gerekli açıklamayı yapan Emin Bey, konuşmasında bizden bahsedince bir anda manşetlere çıkmıştık. Hatırlayan vardır herhalde. Çıkmış ve anında röportaj konusu olmuştuk. İşte o zaman, daha önceden bahsettiğim ‘vitrin adam’ görevim başlamıştı. Kuklacı zat da bana, Nezih Dağdelen ve Ort. Özel Araştırma Ltd.Şti. adına katılacağım ilk röportajda bir fırsatını bulursam Zekeriya’dan da bahsetmemi söylemişti. Necmiler’de olduğu gibi, işimize yararmış.</p>

    <p class="normal">İşte, biri televizyonda, diğer üçünden ikisi, iki gazetenin pazar eki, biri de haftalık haber dergilerinden birinde olmak üzere yayınlanan ve adımızın güzelce duyulmasının yanı sıra, basın hakkındaki genel kanaatimi doğrulamaya da yarayan, pek azı ciddi ama çoğu, burcum, en sevdiğim şarkı, televizyon dizisi vesaire türünden ebleh sorulara verilmiş ebleh yanıtlardan oluşan dört röportajımın dördünde de kendisinden bahsetmem üzerine, zaten iyi giden işleri tam anlamıyla patlayan Zekeriya telefonda, ‘Canlarım benim, dileyin benden ne dilerseniz,’ diye bağırınca ilk aklıma gelen şey bu olmuştu: Birkaç günlüğüne herkesten kaçabileceğim, rahatsız edilmeyeceğim bir yer arıyordum. Zekeriya kıkırdayarak niyetimi tahmin ettiğini belirtmişti ya, yanılıyordu: Evet, gerçekten biraz kafa dinlemek istiyordum ama esas düşündüğüm, bir hanım bulup gönül eğlendirmek değil, tüm o hengâme arasında fırsat bulup da göremediğim ve görmek istediğim Vildan’la birlikte olmaktı. Şekilli sahneler için değil, dedim ya, teselli etmek, becerebilirsem, üzüntüsünü paylaşmak için. Eh, şu dakikaya kadar anlattıklarımdan belki size pek sığ görünmüşümdür ama bedensel orta sahamın sol iç mevkiinde mantar taşımadığımı beni tanıyanlar iyi bilir.</p>

    <p class="normal">Vildan, Karadeniz kıyısında hafta sonu teklifimi hiç ses çıkarmadan –işin aslı hiçbir tepki göstermeden; ne ‘ne münasebet!’ tarzında bir itiraz ya da tersine, ne sevinç, ne başka bir tepki– kabul etmiş ve aynı akşamüzeri evinden almamdan itibaren ta buraya gelene dek yaşananlarla ilgili hiç konuşmamıştı. Karadeniz kıyısına yolculuğumuz, seksenlerin mecburen karamsar yerli filmlerindeki uzun ve sessiz sahnelere benzemişti ama eh, dedim ya, sığlıkta birinci lig oyuncusu değilimdir; kızın üzüntüsünü, annesinin kaybetmesinin ardından babasını da epey uzun bir süre anca ziyaret ettiğinde görebilecek olmasının şokunu ve sonrasını yaşadığını gayet iyi biliyordum. Zaten onu buraya getirmemin amacı da buydu: Teselli; belki de paylaşmayı denemek… Biraz ağabeylik ya da en azından babasının durumunda bir miktar pay sahibi olmamdan gelen vicdan azabı… Artık ne derseniz.</p>

    <p class="normal">Öte yandan, Özgür’ün, çift T’li Attila’nın, Nedim Bey ve Berk’in ve kurbanların, Yıldız Hanım’ın eşi dışında, tüm sevenlerinin, sevdiklerinin hiç yoktan, sırf pis bir casusluk meselesini örtmek için öldürüldüğünü öğrenmeleri halinde yaşayacakları derin şokun yanında, sandığından farklı çıkacak gerçekleri öğrendiği zaman Vildan’ın çekeceğinin hepsinden ötede olduğunu söylemek benim haddimi aşıyordu elbette; o yüzden, ne yapmam gerektiğini tam bilemiyordum ama kızcağız için bir şeyler yapmam gerektiğini hissediyordum. Eh, sonuçta, acıyı sadece çeken bilir.</p>

    <p class="normal">Tabii, dediğim gibi benim de böyle bir şeye ihtiyacım vardı; ülke tarihinde, sadece ilgilisinin haberdar olduğu, çoklukla kenarda kalanların aksine manşetlere çıkan ilk önemli özel dedektiflik başarısının mimarlarından biri sıfatıyla gurur, sevinç, heyecan vesaireyle dolup taşıyordum taşmasına ama öte yandan, yaşadığım tüm o hayhuy boyunca çektiğim sıkıntı, korku vesaireden de yorulmuştum. Hem önden hem arkadan yaralı kafam, iyi-kötü tonla şeyle doluydu; tanıdığım herkes ve her yerden, kısa süre de olsa, uzak kalmaya ihtiyacım vardı. Zekeriya ile konuşurken aklıma geliveren fikri uygulayabileceğimi görünce, önce bir şekilde yanında olmam gerektiği fikrine kapıldığım Vildan’ı, sonra da Tefo’yu aramıştım. Kız, dediğim gibi, herhangi bir tepki göstermeden ‘Olur’ demiş, Tefo da düşüncemi iyi bulup bunu fazlasıyla hak ettiğimi söylemişti.</p>

    <p class="normal">Villanın yakınındaki kasabadan önümüzdeki üç gün için gerekli olacağını kestirdiğim ıvır zıvırı aldıktan sonra geceyi neredeyse hiç konuşmadan oturarak geçirmiştik. Başta bahsettiğim Playboy hikâyesi falan, söz konusu bile değildi. Dediğim gibi, böyle bir niyetim zaten yoktu ve o gece boyunca aklıma bile gelmedi.</p>

    <p class="normal">Pek az kelam edip, şarap eşliğinde Karadeniz’in karanlık ufkunu seyretmekle yetindiğimiz gecenin sabahı, Vildan daha bir neşeli gibiydi; yataktan çıkmak istemediğini söyledi. Dışarıda yağmur, kıyıya vuran dalgalar, kurşuni hava… Hiçbir şey yapmadan bütün gün yatmak, bacakları yatak boyu uzatıp gerinmek, vücudun her hücresinden taşan yorgunluğu sızım sızım yatağa bırakmak… Bunlar güzeldi elbette. Hattâ o an için her şeyden çok istediğim şeylerdi ama içim rahat değildi işte… Kıza bir şeyler anlatmak, ne bileyim, sihirli bir söz bulup hüznünü silivermek istiyordum. Bir yandan her şeyi öğrenmesi gerektiğini düşünüyor, öte yandan, öğrenince de daha fazla üzüleceğini biliyordum. Tamam, daha yirmi yaşındaydı ve o günün yirmi yaşı benim yirmi yaşımdan farklıydı; olana bitene bakış, yorum, önem verme falan, hep değişmişti; ayrıca, elbette zaman her şeyin ilacıydı ama dedim ya, her şeyin yanında, olan bitendeki rolümü düşünüyor ve belki de kimine gereksiz, ne bileyim, eski kafalıca görünebilecek bir durumdaydım: Vicdan azabı çekiyordum.</p>

    <p class="normal">İyi de neyi anlatacaktım? Ve ne kadar anlatmalıydım? Vildan da, ilgilisi dışında, yani adli birimler ve askeriye dışında kalıp olayları basından öğrenen herkes gibi, babasının devleti dolandırdığı için tutuklandığını sanıyordu. Birinci dereceden ilgililerin dışında kalan herkes gibi o da babasının başına gelenle annesinin öldürülmesini ayrı olaylar sanıyordu ve annesini ve diğer üç kadını öldüren adamın babası ve babasının tutuklanmasıyla ilgisinden bihaberdi. Eh, belki günü geldiğinde mahkemede her şeyi duyacaktı ama milli güvenlikle ilgisi yüzünden, uygun bir kılıf bulup mahkemeyi basına ve halka kapalı yapacaklarını düşünüyordum ve bu tipte bir oturuma onu alırlar mıydı, bilemiyordum.</p>

    <p class="normal">Gerçekten her şeyi bilmesi ya da benim söylemem gerekir miydi, ona da karar veremiyordum.</p>

    <p class="normal">Karar verebilseydim, “Vildan’cığım,” diyebilirdim, “aralarında anneciğininkinin de bulunduğu cinayetleri araştırırken, Nezih amcanın, Nezih amca, Tefo’nun babası ve bizim patronumuzdur, sayesinde ufaktan ayılıp dört cinayetin dördünü birden kovalamak yerine, sadece annenin katledilmesi üzerine yoğunlaştığımız sırada, babanla görüştüğümde öğrendiğim halde bir türlü üzerinde düşünmediğimiz şeyi Tefo fark edince babanın çalıştığı şirketi kurcalayalım dedik ve gerisi çorap söküğü misali geldi: Biliyorsun, babanın çalıştığı şirket, ordunun açtığı ihalelerde, rüşvetle bağladığı bir tuğgeneral vasıtasıyla kendine avantaj sağlıyor, iş üstüne iş bitiriyordu. Baban da, genel müdür yardımcısı olarak doğrudan işin içindeydi; rüşvetçi paşa ile ilişkiyi şirket adına o yürütüyordu. İşin daha da fenası, babanla paşa arasında, babanla beş-altı senedir yakın arkadaş olan bir iş adamı daha vardı: Bu adam, babanın şirketi vasıtasıyla orduya mallarını satan yabancı bir firmanın sözde temsilcisiydi. Sözde diyorum, çünkü aslında adam, bir casustu. E, işte… Bildiğin gizli ajan yani. İhalelere fesat karıştırma ve orduya mal satma meselesi sadece bu herifin esas amacını gizlemeye yarıyordu. Temsilcisi olduğu şirket, bulunduğu ülkenin haberalma örgütünün bu tip işlerde kullandığı paravan şirketlerden biriydi. Adam, babanın şirketi ve paşayla kurduğu ilişki sayesinde, temsilcisi sıfatını taşıdığı şirketin mallarını satmak ayağıyla ordudan bilgi toplamak ve kimi yerlerde ya da durumlarda, hizmet ettiği kurumun menfaatine kararlar alınmasında etkili olmakla görevliydi. İşte, yolsuzluk vesaire bir yana, baban ve şirketin diğer yetkililerinin tutuklanmasının esas nedeni bu. Elbette, olayın milli güvenlikle ilgisinden dolayı gerçek açıklanmadı ve gazetelere bir yolsuzluk meselesi olarak yansıdı; yolsuzluğun da devletle ilgili olduğu söylendi, fazla ayrıntı verilmedi ve ne orduyla ne de cinayetlerle bağlantısından bahsedildi. Dikkat ettiysen, hiçbir yerde işin nedeni, nasılı üzerine fazla bir yorum yapan olmadı. Davanın devletle bağlantısını da ‘ilgili soruşturma kapsamında’ türünden laflarla geçiştirdiler. Herhalde gazete ve televizyonların üst düzey yöneticilerine bir şeyler söylendi; babanın şirkette çalışan diğer elemanlara da ağızlarını sıkı tutmaları tembihlendi, falan filan. Birkaç güne kalmaz her şey unutulur gider zaten. Yani, diyeceğim, kimse bu herifin bu işle ilgisini bilmiyor. Herkes dört kadını katleden manyak katili biliyor; babanı da, hem eşi manyak bir üniversite hocası tarafından katledilmiş bir bahtsız hem de devletle ilgili bir yolsuzluğa karışmış bir şirketin ahlaksız genel müdür yardımcısı diye tanıyor. Kızacaksın belki ama açıkçası baban için üzüldüğümü söyleyemem. Bahse girerim, iki olay arasında, baban dışında, dördüncü kurbanın varlığı da ortak nokta olarak görünse bile, bağ kurmaya kalkan çıkmayacaktır. Hoş, çıksa da hallederler herhalde, ne bileyim… Ne diyordum? Ha, tutuklamalar… Babanlarınki yolsuzluk işine bağlanıp açıklandı ama dediğim gibi orduyla bağlantıya dair bir bilgi verilmedi. Yani, tuğgeneralin tutuklanması hiç açıklanmadı. Zaten açıklanamazdı; o da hem milli güvenlik dalgasından hem de eh, takdir edersin, ordunun şanına böylesi bir leke sürülmesi, hele sene başında bir başka paşanın benzer dalgalarının ortaya çıktığını da hatırlarsan, kabul edilir bir şey olmadığından. Adamcağız –ki yediği boktan dolayı adamcağız demek yakışıksız aslında– bildiğim kadarıyla öyle çabuk derdest edildi ki tahminen kendi bile ne olduğunu anlamamıştır. Bilgi sızdırma ve ordunun alacağı bir takım kararlarda hileli yönlendirme yapılmasına karışması söz konusu olduğu için muhtemelen vatana ihanetten bile yargılanabilir. Ama ne o, ne de babanlar neye alet olduklarını biliyor; o yüzden, en ağır cezadan kurtulabilirler belki. Yok, bunların hepsini biz ortaya çıkarmadık elbette; biz, biraz da şansa, cinayetlerle bu olayın arasında bağlantı bulduk, gerisini askeri istihbaratla polis beraber halletti. Resmi soruşturma falan–bize düşmez zaten o kısımlar. Evet, elbette: Anneni öldüren adam, yani ‘Erenköy Canavarı’ diye gazetelerde okuduğun, entelektüalizmin zaten entellik denip hor görüldüğü memlekette, okumuş olanın millet gözündeki yerini daha da alçaltan o herif, sadece üniversite hocası değil, aynı zamanda babanı bok yoluna gönderen iş adamı arkadaşıydı. Casus olan canım. İşin en kötü tarafı da o zaten: Öf, nasıl söylesem bilemiyorum… Peki: Adamla annen arasında ilişki varmış… eee, sevgiliymişler anlayacağın. Ya… Hem de üç seneden beri. Evet, kendi anlattı bana–yani, annenin evlilik dışı bir ilişkiye girdiğini Aysel teyzen söylemişti ama bu haltı kiminle karıştırdığını o da bilmiyordu. Tabii canım, onunla da görüştüm… Havalı kadın… Neyse, casusluğu ayrı mesele, adam manyağın önde gideniydi–en soğukkanlısından hem de. Röportajda da söylemiştim ya, izlemiştin değil mi? Herif fena yakalamıştı beni. Yakalayıp bağlamıştı. Evet, öldürecekti tabii. Ama kendine o kadar güveniyor ve yediği haltın muhteşemliğine o kadar inanıyordu ki bana, izini bulmayı başaran tek kişiye, yaptıklarını anlatıp hava basma –ya da kendini tatmin etme de denebilir– işte öyle bir hevese kapıldı. Tabii, hepsini anlattı. Rezillik canım. Bu eleman, hem de öğretim görevlisi; iletişim fakültesinde–komik ha? İletişim dersi veren casus… Eh işte… Bak anlatayım ne dalgalar dönüyor, gör: Bu herif, yıllar önce okumaya gitmiş yurt dışına. Tabii, ailesi falan, zengin işte. Yok, burada okuyamayıp baba parasıyla gidenlerden de değil; bayağı parlak öğrenciymiş bu. Neyse, haberalma örgütleri malûm, hepsi çakal tabii; elemanı izlemişler ve vatanına bağlılığının zayıflığını, her türlü dalavereye meyilli kişiğini keşfetmişler bir şekilde–nasıl mı? Onu bilemem. Casus dünyası işte; Dünya’nın yetmiş yedi yerinde, yetmiş yedi bin dalavere çeviriyor bunlar; ona göre de adam seçmeyi biliyorlardır işte, ne? Neyse, bunu almışlar, bir şekilde ikna etmişler herhalde. Eğitmişler, falan filan. Sonra bir süre, gittiği memlekette, Türkiye ile ilgili artık masa mıdır, bölüm müdür, ne haltsa, orada çalıştırmışlar. Altı sene önce de buraya yollamışlar. Gelmiş bu, üniversiteye girmiş, hoca olmuş. Zaten okullar falan, bunlar için güzel yerler–ha, peki babanı nasıl bulmuş, buraya niye gelmiş, değil mi? Eh, ailece kabahatlisiniz kızım: eleman dayınla arkadaşmış. Yok, casusluğa başlamadan önce canım; aynı okulda mıymışlar ne... Hani oluyor ya, Türk dernekleri falan, yaban ellerde memleket havası hesabı; okulda mı yoksa öyle bir yerde mi tanıştılar, o kadarını bilmiyorum. Neyse, bu mezun olduktan sonra da dayınla görüşmeye devam etmiş. Tabii, dayın bunun ne iş yaptığını bilmiyor. Bunun da dayınla arkadaşlığında öyle alengirli bir durum yok ha–normal arkadaşlık işte. Ama geçen zaman içinde, memleket hasreti, aile muhabbetleri falan derken, adam dayından, babanın çalıştığı şirketin devlet ihalelerine girdiğini öğrenmiş; öğrenince de hemen aklına fikir düşüvermiş… Ne diyorum, anneannenin haberi yok ama annenle dayın görüşürlermiş… Ya… Hepinizden gizli… Telefonla, mektup falan yok yani… Tıpkı annenin Aysel teyzenle babandan gizli görüşmesi gibi. Tabii, dayının neden annesini aramadığını bilmiyorum. Kim bilir ne oldu da, çekip gitti adam… Onu anneannene sorman gerekecek. Neyse, dayından babanın işini ve orduyla bağlantısını öğrenince bu, üstlerine durumu anlatmış, bu bağlantı sayesinde işe yarayacak bir çalışmaya girebileceğini söylemiş. İşte o zaman, bunu buraya göndermişler. Haberalma örgütünün paravan şirketlerinden birinin temsilcisi ünvanıyla ve sahte kimlikle tabii. İstanbul’daki bir ekonomik işbirliği toplantısına konsolosluk davetlisi iş adamı hesabı katılmış. Bahsettiğim paşayı da orada tanımış, kısa sürede de kafalamış. E, adam insan sarrafı olduğu için mi paşayı yakaladı yoksa paşanın dalavereye meyli pek mi belliydi, o toplantıda ne demeye bulunuyordu falan, onları bilemiyorum tabii. Neyse, ne diyordum? Ha, memlekete kendi adıyla girmiş, o ayrı. Sahte kimliği işte kullanıyor; yazışmalarda, kontratlarda imza hesabı. Ya, tabii canım; ne diyorum sana: adamlar gezegenin her bucağında. Sahte kimlik falan, ne ki bunlara? Nüfus müdürlüğünün bilgi ağına bile giriyorlar… Tabii canım, herifin, Murat Hazar olarak resmi kaydı-kuydu var. Öteki kimliği gerçek zaten. Yapıyor adamlar işte… Hükümet deviriyor bunlar, işlerine gelmeyince. Zaten bu ya da buna benzer türlü şekilde yetiştirilip muhtelif yerlere yerleştirdikleri bir sürü adam varmış. Tabii canım, o konularda da ilgili her yer uyarıldı falan… Ama nedir, ne kadar önlem alırsan al işte… Kilidi yapan varsa açan da çıkar. Neyse, adam gelmiş memlekete; bir yandan sahte kimliğiyle iş adamı ayakları yaparken diğer yandan gerçek kimliğiyle üniversitede kadro bulmuş; tabii referansları sağlam–en baba üniversitelerden tavsiye mektupları, vesaire… Hepsi sahte tabii. Adamlar, gerekli belgeleri öyle hazırlıyorlar ki kimse kıllanmıyor… Hani, belki üniversite kurcalamıştır referanslarını ama adamlar sağlamcı: Referansı aldıkları ya da artık sahtesini nasıl ürettilerse… Ha, işte o üniversitelere de herhalde bir şekilde durumu bildiriyorlar ki buradan arasalar bile o taraf, ‘tabii, öyledir, böyledir’ diyor. Belki o üniversitelerin de ilgili makamlarındaki tipler bunların adamıdır, bilemem. Evet, işte, gelmiş, öğretim görevlisi olarak çalışmaya başlamış. Bir yandan da, iş adamı Murat Hazar kimliğiyle paşayı da bağladı ya, bir şekilde babana yanaşmış. Kısa sürede arkadaş olmuşlar. Sonra ufaktan babanın aklına orduyla iş yapma işini sokmuş. Baban da onu patronlarıyla tanıştırmış. Elemanlar dünden hazır zaten paralı teklife. Bu, ‘İşte şu paşayı da bağladım; paralar akacak,’ diyerek bunları, kendi mallarını satmak için ordu ihalelerine katılmaya ikna etmiş. Ha, dedim ya, babanın patronların gözü o derece paraya dönük ki, hiçbirinin aklına adama ‘E, madem şirketin temsilcisisin, neden kendin bu ihalelere katılmıyorsun?’ diye sormak gelmemiş. Neyse, seninki babanlara takıldığı zamanlar dışında Sermet Yaşar Yüceoğuz kimliğiyle Şaşkınbakkal’daki evde oturuyor, normal bir hayat sürüyormuş. Akrabaları var; hiçbirinin bunun yediği haltlardan haberi yok tabii; gariplerim, hem üzülmüş hem de sapık katil bir akrabaları olduğu için utanmışlardır herhalde. Ne diyecektim? Ha, Murat Hazar kimliğiyle ise hesapta sürekli yurt dışına gidip geldiğinden bir ev tutmamış herif. Otelde kalıyor–yani, hesapta yurt dışından Türkiye’ye geldiğinde diyorum… Aslında gittiği falan yok tabii; babanlara gidiyorum dedikten sonra hop, oteline dönüyor, kılık değiştiriyor ve doğru Şaşkınbakkal’a. Kaldığı otel de öyle sıradan değil ha; en lüksünden; göz boyayacak ya… Otelle de bir anlaşma yapmış, odasını yıllık tutuyormuş ve o yokken odayı başkasına vermiyorlarmış. Otelciler de ‘Egzantrik müşteri, iş adamı’ falan deyip aldırmamışlar, nasılsa parasını tıkır tıkır ödüyor diye. Hoş, kimin aklına bunun ne dümen çevirdiği gelecek, bir de o var tabii. Neyse işte… Dediğim gibi, herif babanı bulmuş, kafalamış, kazançlı iş hesabı, falan filan. Sonra, tezgahını kurmuş, tıkır tıkır da işletmiş. Hesapta temsilcisi olduğu şirketin mallarını –kızılötesi takip sistemlerinde kullanılan bir takım zımbırtılar dışında tıbbi malzemeler, kap-kacak misali sıhhi şeyler; altyapıya yönelik elektronikli bilmem neler, askeriyeye lazım olabilecek falan ve filanlar– babanın şirketi vasıtasıyla ve “rüşvetsever” paşa sayesinde elde ettiği bilgilerle ordu ihalelerine sokmuş. Ha, o şirket var sahiden ve gene sahiden, bu malları üretip satıyor. ‘Sayemde iyi para kazandılar,’ dedi laf arasında… İt! Tabii, bu arada da istediği birçok yere girip çıkmaya başlamış… Hattâ çok hayati şeyler olmamakla birlikte, kendi yararına–yani esas işverenleri yararına demek istiyorum, bir takım kararlar alınmasında etkili olmuş, bolcana da bilgi sızdırmış. Kararlar dediğim, ordu bünyesinde, canım. E, tabii, bizimkiler de salak değil. Bir yere kadar yani... Artık neler olduysa, bilgi sızıntısından kıllanmış ordu. Ergin Binbaşı da işe o zaman karışıyor. Ha, sen tanımazsın onu; iyi adam. Bizim Emin Başkomiser’in… Emin Başkomiser, bizim mahalle karakolunun amiri, onu da tanımıyorsun tabii… Hah, gazetelerde gördün değil mi? O işte. Ergin de onun amcaoğlu–kuzeni yani. Şakacı da kerata. Neyse, bir şekilde annenle de tanışmış Sermet hergelesi. Herhalde babanla beraber gittikleri bir yerde. Bir yemekte belki; onu söylemedi. Dediğine göre, tanıştıkları anda âşık olmuşlar birbirlerine. Hiç hesapta olmayan bir şeymiş bu–yani, öyle dedi herif. Bilemiyorum… Herhalde annenle babanın ilişkisindeki eksiklik… Tabii, onu yargılamak bana düşmez ama hani, annenin durduk yerde evlilik dışı ilişkiye girmesinin tek nedeni adamın yakışıklılığı değildir, onu demeye çalışıyorum. Her neyse, zaman içinde, nasıl gelişti bilemiyorum tabii, annenle buluşmaya başlamışlar… Sevgili olmuşlar işte. Sonra, geçen sene galiba, bir şekilde annen, adamın yediği haltlara uyanır gibi olmuş. Artık seninki ağzından ne kaçırdıysa… Onu da söylemedi. Açıkçası sormadım da... Eh, öyle elim kolum bağlı, ha öldürüldüm ha öldürüleceğim telaşıyla bazı şeyleri atlıyor insan. Sonra da sormadım. İyi, tamam; aklıma gelmedi işte. Neyse, ne diyordum? Ha, annen bir şeylere uyanmış uyanmasına ama casusluktan haberi yok tabii. Bilmiyorum nasıl uyanmış ya da neye uyanmış… Belki adamın, kendini kullanarak babana yanaştığını düşündü–ya da başka bir şey. Neyse, bir-iki tatsızlık olmuş aralarında. Anladığım kadarıyla… eee, tabii bu, onun söylediği… Bu… Şey… Annen… eee, ehm, babandan ayrılıp bununla evlenmek istiyormuş. Adamın işine gelmiyor tabii. İstemediğinden değil ama; dediğine bakılırsa, o da anneni seviyormuş. Artık ne derece doğru, bilemem… Ama görevi falan işte… Gel zaman git zaman, annen bunu tehdit etmeye başlamış, ‘Sen bir şey yapmayacaksan ben yapacağım; Mesut’a her şeyi anlatacağım,’ gibisinden. Herifi, bu dediğini yapacağına iyice ikna etmiş olacak, ilişkilerinin bir şekilde ortaya çıkmasının işini bozacağı kesin tabii, anneni devreden çıkarmaktan başka çaresi olmadığına karar vermiş. Üstlerinin ya da İstanbulda’ki konsolosluğun bunlardan haberi yok–yani yokmuş, o öyle söyledi; e, herhalde çalıştığı örgüte sormadım canım. Zaten bu tip elemanlar konsolosluklarından habersiz çalışırlarmış; doğrudan merkeze bağlı yani. Konsolosluk, bunu sadece merkezin desteklediği bir iş adamı olarak tanıyormuş... Tabii, kendilerine söylenmese bile herifin bir şeyler çevirdiğini illa ki tahmin ediyorlardır ya, üstlerine vazife değil sonuçta. Ayrıca, diğer kimliğinden, yani hocalığından da haberleri yokmuş. Neyse, casuslukta fazla duyguya yer yok, malûm. İşe engel olacak ne varsa ortadan kaldırmak gerekirmiş. Böyle dedi. İstese de istemese de böyle yapması gerekirmiş. Gerçi epey zorlanmış karar verirken. Karar verdikten sonra da uzun uzun düşünmüş, hesaplar yapmış, falan filan… Evet, evet meleğim… Anneni öldürmek için… Yani sırf işine engel olmasın diye… Puşt, en sonunda bu katliam planını hazırlamış işte. Tabii canım, gazetelere herifin sapık olduğu falan, bilerek öyle söylendi yani. Açıklama yapılmadan önce, iktidarsız olduğu için kendisini terk edip başka biriyle kaçan karısına benzeyen kadınları öldüren manyak bir seri katil profili hazırlandı, vesaire… Eh, herifin manyak olmadığını, diğer kurbanların hiç yoktan öldürüldüğünü açıklamak sadece sevenlerinin daha fazla acı çekmesine yol açardı–ne gerek var, değil mi? Gerçi yediği haltlara bakınca herifin manyak olduğu da rahatça söylenebilir. Neyse, işte, adam planını yapıyor ve uygulamak için zamanını kolluyor… Öyle de hesaplar yapmış ki amacını gizlemek için… Tabii, biz de yuttuk başta bunları… E, koca cinayet birimi falan uyanmıyor olaya yani. İlkin anneni hallediyor tabii–esas derdi o ya. Evet, işte o gün… 20 Haziran… Annenle buluşuyorlar, ‘Sürprizim var’ diyerek anneni sandal sefasına ikna ediyor. Küçükyalı’dan bir sandal kiralıyorlar. İçten takma motorlu… Oradan bir şeylere kıllandık zaten biz–hani adam, genelde günübirlik balık tutmaya gidenlerin kiraladığı motorlu sandallardan birini tercih ediyor… Malûm, sandal sefası falan… Erkek kürek çekecek ki aslanlığını görsün kadın… İlla bTüm bunları anlatabilirdim Vildan’a.</p>

    <p class="normal">Ama anlatmadım. Yattığım yerden manzaraya baktım, dalgaların sesini dinledim. Para uğruna kırk takla atıp memleketi –biraz da bilmeden– satan, üstelik karısını, her anlamda, iş ortağı ve arkadaşı sandığı dallamaya kaptıran ve kaybeden Mesut Bey ve diğer şirket elemanlarının sorguda tir tir titremelerini, ilk görüşmemizden sonra sadece Vildan’ı almaya gittiğimde bir kez daha görebildiğim Emre’yi, süklüm püklüm ve kıllı insan Nedim Bey ve mahdumu Berk’i, atkuyruklu Özgür’ü, iki Tli Attila’yı, Gül Zekeriya’yı, Necmi ve avanesini, Behzat babayı, Cengiz’i, Erhan’ı, geveze ve neşeli askeri psikiyatr Kaan Arslanyaşar’ı, Ergin binbaşıyı, her şeyini vatan için harcamış ama hangi vatan için harcadığına emin olamadığı için kafayı yemiş Pascal’ı ve tüm bunlardan habersiz olmalarına rağmen gazetelerde, televizyonlarda bu dava ve genel seri cinayet davalarıyla ilgili, çoklukla olan bitenden mağdur olanları iplemeden atıp tutanları, uydurulan hikâyeleri ve milletin, tıpkı naklen yayınlanan savaşlar ya da diğer korkunç şeylerdeki gibi tüm bunları insanlıktan uzak bir hevesle izlemesini düşündüm. Sonra, Sermet piçinin, Tefo’nun araması üzerine yalnız olmadığıma ve polisin gelebileceğine ayıp kafama tabancasını dayamadan önce, muhabbet arasında, beşinci cinayeti işlemeyi düşünmediği için elinde hazır zehir olmadığını, bu yüzden ne yazık ki bir daha kafamı patlatıp bayılttıktan sonra beni bagajına atarak ıssız bir yere götüreceğini, orada zımbırtısını hem de kayganlaştırıcı bile sürmeden kıçıma sokup içimde açarak çevireceğini ve kan kaybından ölmüş olarak bulunmam için beni o halde bırakacağını gülerek söylemesini hatırladım. Vildan’a baktım; ‘Ulan,’ dedim, ‘ne gerek var kızı daha fazla üzmeye? Bilmeyiversin.’</p>

    <p class="normal">Şimdi siz, ‘E, madem onca sene anlatmadın, pek vicdanlı, pek düşünceliydin de şimdi ne demeye yazıyorsun bunları?’ dersiniz. Hattâ ‘Vedat Bey, milli güvenliği ilgilendiren böylesi bir meseleyi böyle açık açık yazmak, bilemiyoruz yani,’ bile dersiniz.</p>

    <p class="normal">Eh, hepsine cevabım var: Birincisi, tüm bunları, kitabı bitirip yayıncıya teslim etmeden önce Vildan’a anlattım; daha doğrusu yazdım. Vildan’la bu olaylardan sonra, birkaç ay daha beraber olduk; daha sonrasında da, sık olmasa da görüşmeye devam ettik. Yedi sene önce yurt dışına gitti; dayısının yanına. Yüksek lisans diye gitti, bir daha da dönmedi. Ardından ağabeyi de gitti. İkisi de evlendi orada–oralı birileriyle. Yerleştiler, falan. Ama bağlantıyı koparmadık hiç; arada yazışırız böyle. İşte, bu davayı yazmaya karar verince, oturup uzun uzun yazdım, her şeyi anlattım ve iznini istedim; o da verdi. Ne istersem yazabileceğimi hattâ ondan başka bir isimle söz etmeme bile gerek olmadığını ve kitap basıldığı zaman mutlaka imzalı bir nüshasını istediğini söyledi.</p>

    <p class="normal">Aynı şekilde, diğerlerinin, sevdiklerinin, sırf katilin, kendi amacını gizlemek ve dinsel ve cinsel sapık bir seri katil tarafından işlenen cinayetlermiş gibi göstermek uğruna kurban edilen üç masum kadın olduğunu bilmemesi ama bunu benim bilmem, nasıl desem, bir tür… eee, vicdani bir ağırlık veriyordu bana… Biraz sanki… Haksızlık gibiydi. O yüzden, kitabı yayınlatmadan önce gidip hepsiyle tek tek görüştüm. Onca yıl sonra bu acı konuyu açmam biraz sarsıcı oldu elbette ama hiçbiri de bana, ‘Bunları bilmek istemiyordum, keşke anlatmasaydınız,’ ya da ‘Yazmayın lütfen.’ demedi açıkçası.</p>

    <p class="normal">İkincisi ise… Eh, davanın üzerinden on yıl geçti: Katil ve diğer ilgililerin hangi delikte ömür tükettiklerini biliyorum ve olayın açıklanmasında herhangi bir sakınca bulunmadığının teyidini ilgili makamlardan aldım. Ayrıca, ‘Ya o istihbarat örgütü?’ derseniz, onu da söyleyeyim: Ne olur ne olmaz diye –hani üzerinden on yıl geçti, ayrıca uluslararası boyutta ün salmışken kolayına dokunamazlar diyorum ama gene de bunların işi belli olmaz, malûm– adını vermediğim örgüt, doğal olarak Sermet zibidisiyle ilgisini reddetti. Hatırlarsınız, Görevimiz Tehlike dizisinin –daha genç olanlar Tom Cruise’un oynadığı, aynı konudan yola çıkılarak yapılmış filmleri hatırlar belki– klasik, ‘Yakalanırsan ne seni tanırız ne de adamlarını,’ cümlesi vardır ya, işte o hesap. Ayrıca, casusluk bir yana, işlediği cinayetlerden gerçekten haberdar olmadıklarına inansak bile, ajanlarının seri katilliğini resmen kabullenmelerini de bekleyemezsiniz, değil mi? Tabii, tüm bu reddetmeler falan, gayet gizli düzeyde yapıldı; dava da kapatıldı, gitti.</p>

    <p class="normal">Biz de bu hikâye sayesinde meşhur olduk, işlerimiz arttı; iyi para kazanmaya başladık. Hattâ ukalalık diye almamanızı umarak söylüyorum, bu olaydaki rolümüz sayesinde mesleğimizin memleket çapında belli bir saygınlık kazandığını da söyleyebilirim.</p>

    <p class="normal">Ha, davadan para mara kazanamadık ama eh, kazandırdığı şeyler, dediğim, hattâ Zekeriya’nın da kendi adına dediği gibi, parayla asla alınamayacak şeylerdi.</p>

    <p class="normal">İşte, hatırlayan için, on yıl önce manşetlere çıkan, önemine ki dediğim gibi gerçek önemini kimse bilmedi o zamanlar ve şiddetine bakılmaksızın unutulup giden diğer her şey gibi, hızla unutulan ‘Erenköy Canavarı’ hikâyesinin aslı budur.</p>

    <p class="normal">Neyse… Efendim, o günün, Vildan’a hiçbir şey söylememeye karar verdiğim günün yani, neredeyse tümünü yatakta geçirdik. Arada kalkıp yiyecek bir şeyler hazırladık ya da tuvalete falan gittik tabii. Ama gün boyu yatakta havadan sudan konuştuk; sanki hiçbir şey yokmuş, tatile gelmişiz gibi, gerindik durduk. Arada televizyon izledik, müzik dinledik, falan filan.</p>

    <p class="normal">Sonra, akşamüzerine doğru bir ara, Vildan yatakta doğruldu, sanki uzun zamandır sormak istiyormuş da anca fırsat bulmuş gibi, “Beni güzel buluyor musun?” dedi. Tereddüt etmeden kafamı salladım, hem de ne güzel olduğunu söyledim. Güzeldi zaten, yalan söylemiyordum yani.</p>

    <p class="normal">Cevabım üzerine, en çok neresini beğendiğimi sordu; gene hiç tereddüt etmeden, her yerini beğendiğimi söyledim. Söyler söylemez de, baştan savma bir cevap verdiğimi düşünüp bozulur diye hayıflandım. Aldırmadı ama. Sonradan fark ettim; en beğendiğim yeri değilse bile en beğendiğim tarafı buydu galiba.</p>

    <p class="normal">“Ben,” dedi, saçlarımı okşayarak, “senin en çok nereni beğeniyorum, biliyor musun?”</p>

    <p class="normal">“Kahverengi gözlerimi,” dedim, pek sevdiğim şarkıya ithafen.</p>

    <p class="normal">Güldü.</p>
  </div>
</body>
</html>
