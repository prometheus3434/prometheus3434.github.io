<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_12">11- Nedim Bey ve Mahdumları</h1>

    <p class="normal">Gözetleme deliğinden baktığınızda ne idüğü belirsiz bir ayıyla bir kara sopa görseniz ne yaparsınız? Nasıl birisi olduğunuza bağlı bu tabii. Kapıyı aslanlar gibi açıp, ‘Ne vardı gülüm,’ diyen de olur, hiç açmayıp koştura koştura evdeki ışık ve ses kaynaklarını (TV falan) kapatan da.</p>

    <p class="normal">Nedim Bey de kendi tipine uygun davrandı: önce, kapının minik gözetleme deliğinden bakıp ‘Kim o?’ yaptı. Hiç düşünmeden, “Dedektif,” deyiverdim. Komik tabii; ‘Kapıcı, bişi lazım mı abü?’ ya da ‘Layloncu’ ne bileyim, ‘Kalayci geldi hanim,’ demek gibi bir şeydi bu –hoş, artık bu ve benzeri şeyler de pek kalmadı ya, gene de kendini tanıtma adına pek akla yatkın bir girizgah değildi bu: ‘Dedektif geldi, var mı çözecek olay ağabey?’</p>

    <p class="normal">Peh, salakça malakça ama işe yaradı; adamcağız meraklanmıştı herhalde; kapıyı aralayıp –önce şakır şukur zinciri taktı– burnunu uzatarak baktı. Tutup sıkasım geldi, pek patlıcan bir burundu çünkü. Hemen en baba ses tonumla durum hakkında becerebildiğimce nazik bir dil kullanarak derdimizi anlattım. Biraz düşündü, kapıyı kapadı, zincir sesi, falan filan derken tekrar açtı ve bizi içeri buyur etti.</p>

    <p class="normal">Öyle haldır huldur girmemize de anında müdahale etti adam; ayakkabıları çıkarmamızı rica etti ve eğilip dolaptan birer terlik verdi. Titiz adam. Lakin nahoş bir durum vardı, sentetik çorap ve gün boyu hava almayan bot hesabı, anlarsınız. Ben pek aldırmam öyle şeylere de adam titiz madem, anında alırdı herhalde kokuyu. Gene de boş verdim; gidip ayağımı yıkayacak değildim ya…</p>

    <p class="normal">Ufak tefek bir adamdı Nedim Bey. Esmerdi; esmer ve en dikkatsiz insanın bile gözünden kaçmayacak kadar kıllı. Hani plajda, ‘Hocam, kazakla denize girilmez ki’ diye dalga geçilen şanssızlardan. Saçları ise ‘onbire onbir çift kale’ tarzıydı. Omuzlar düşük, az göbekli, hafif de kamburdu. Her halinden, ‘Ben başkalarının işine karışmayan kendi halinde bir adamım; uğraşmayın benle lütfen,’ mesajı alınıyordu bana sorarsanız. Nilgün Hanım’ın resmi geldi gözümün önüne: güzel kadındı, boylu poslu, falan. Ne bulmuş ki bu herifte? Zengin desen değil, hoşsohbet desen, hiç öyle görünmüyordu adam. Armudun iyisi durumu desem, adamda kılları dışında ayılık bir hal de yoktu pek. Gönülün nereye konacağının belli olmaması durumuydu belki de.</p>

    <p class="normal">Fakat ev, en azından girişte görebildiğim kısım ve salon, son derece derli toplu ve temizdi. Hani çalışmıyor olsa kendi yapıyor derdim ev işlerini. Büyük olasılıkla eve temizlikçi kadın gelip gittikten sonra kendisi de olayın üstünden bir geçiyordu zaten. Neyse, evde ilk bakışta düzen ve temizlik dışında göze çarpan bir şey yoktu işte. Klasik. Klasik ve sıkıcı evlerden. Koyu kahve lambri, kartonpiyer, televizyon dâhil ilgili ilgisiz her şeyin üstünde, boy boy tığ işi örtüler, Me çizen tül perdeler, vesaire.</p>

    <p class="normal">Nedim Bey bizi salona aldı, biz de terbiyeli tavırlarla üçlü koltuğun iki kenarına iliştik. Taze çay demlediğini söyledi, alırız dedik. Minik peçeteli, kesme kristal incebellilerde geldi çay. ‘Adamın bir mutfak önlüğü eksik,’ dedim içimden. Tefo geliş nedenimizi anlattı kısaca. O anlattıkça Nedim Bey’in üzgün bakışları yere daha bir bakar oldu. Araya girme ihtiyacı hissettim:</p>

    <p class="normal">“Acınızı anlıyoruz efendim,” dedim yumuşak bir ses tonu kullanarak. “İnanın, amacımız sizi rahatsız etmek değil.”</p>

    <p class="normal">Nedim Bey içini çekti. Önüne bakarak konuştu. Önce ağlayacak sandım.</p>

    <p class="normal">Ağlamadı ama. Onun yerine derin bir iç çekti ve hafif bir sesle, “Önemli değil. Ne istiyorsanız sorabilirsiniz.” dedi.</p>

    <p class="normal">Sorduk. Ara sıra yüzümüze baksa da genelde başı önde, sık sık iç çekip, arada anlaşılması güç şeyler mırıldanarak cevapladı. Rahatsız olabilir diye mümkün mertebe koltuğun altına doğru çekmiştim ayaklarımı.</p>

    <p class="normal">Nilgün Hanım’la görücü usulü evlenmiş –burada Tefo’yla bakıştık– çok severmiş eşini elbette. İyi bir insanmış Nilgün Hanım; tanıyan herkes pek severmiş onu. Böylesi korkunç bir şeyin hedefi nasıl olabilirmiş, aklı almıyormuş. Evet, diğer cinayetleri de duymuşmuş; tanrım, ne kadar korkunçmuş.</p>

    <p class="normal">Evliliklerinde de hiç sözü edilecek bir sorun yokmuş. Nilgün Hanım, okuldan kalan zamanında ailesiyle ilgilenirmiş hep. Oğulları her şeyleriymiş. Kurstaymış şimdi. Malûmmuş, üniversiteye hazırlık lise birden bile önce başlıyormuş artık. Peki, Nilgün Hanım güne gider miymiş? Hayır. Ama ayda bir, eski okul arkadaşlarıyla buluşurmuş. Kimmiş bu arkadaşları? Pek tanımıyormuş Nedim Bey –bir bakışma daha. Bize garip gelebilirmiş ama Nedim Bey pek, nasıl dese, öyle “sosyal” bir insan değilmiş. Eşinin okuldan mesai arkadaşlarının –o da bir kaçını– tanırmış tabii ama hepsi o kadarmış işte. Peki, kendi arkadaşları? Pek yokmuş; daireden birkaç kişi, bir de askerden beri görüştüğü iki arkadaşı varmış, o kadar. Kendisini evine, ailesine adamışmış. Gezmeye meraklı değilmiş. Evden işe, işten eveymiş tüm yaptığı.</p>

    <p class="normal">Nilgün Hanım’ın bir hobisi var mıymış? Yokmuş. Ama kendisi maket yapmaya bayılırmış; oğluyla beraber maket uçaklar, tanklar yaparlarmış. Bir de televizyon seyrederlermiş çok. A, bir dakika, Nilgün Hanım fala meraklıymış; Tarot’a bile merak sarmış son zamanlarda; bakınız, işte destesi oradaymış, büfede yani. Zaten eşyası evin her yerindeymiş; Nedim Bey, karısına ait hiçbir şeyi atmayacakmış. Dindar birisi miymiş merhume? Eh, herkes kadar. Batıl inanç? Yok canım, sadece fal işte. Peki, öldürüldüğü güne kadar ya da sonrasında herhangi bir gariplik olmuş muydu? Nasıl yani? Alışılmadık bir şey; tavırlarında bir değişiklik, sıradışı bir telefon konuşması, beklenmedik bir ziyaret –Allah rızası için, dikkat çekebilecek herhangi bir şey? Hayır. Cenazeye arkadaşları gelmiş miydi? Bilmiyordu Nedim Bey; cenazeyle ilgili çoğu şeyi hatırlamıyordu bile. O kadar çok sakinleştirici vermişlerdi ki… Oğlan? Ah, zavallım, biliyorduk değil mi annesini onun bulduğunu? Evet, çok zor olmalı; nasıl tepki verdi? Nasıl olabilir? Affedersiniz. Pekâlâ, teşekkür ederiz. Rahatsız ettik. Tabii ki elimizden geleni yapacağız, katili bulacağız; siz gönlünüzü ferah tutun, hiç merak etmeyin. Ha, aklınıza bir şey gelirse bizi arayınız, işte kartımız –yeni bastırdık, pek afilidir.</p>

    <p class="normal">“E?”</p>

    <p class="normal">“Ne?”</p>

    <p class="normal">“Bir şey bulduk mu?”</p>

    <p class="normal">“Fal bakıyormuş kadın.”</p>

    <p class="normal">“Yani?”</p>

    <p class="normal">“Yani, hiç.”</p>

    <p class="normal">“Arkadaşlarını bulsak?”</p>

    <p class="normal">“Ner’den bulacağız?”</p>

    <p class="normal">“Şuna sorabiliriz belki…”</p>

    <p class="normal">“Kime?”</p>

    <p class="normal">“Berk’e…”</p>

    <p class="normal">Arabaya binerken sokağın başından gelişini fark etmiştim oğlanın. Kolayca tanımıştım: babasına benziyordu; esmer ve ufak tefek bir şeydi. Başı önde, o yaştaki bir delikanlıdan beklenmeyecek derecede ağır adımlarla yürüyordu. Yanımızdan geçerken Tefo seslendi. Çocuk durakladı, bize baktı. Yarı uykuda gözler, çökük omuzlar. Annesinin şokunu atlatamadığı belliydi.</p>

    <p class="normal">“Merhaba Berk,” dedim.</p>

    <p class="normal">Durdu, boş boş baktı, “Kimsiniz?” dedi.</p>

    <p class="normal">Babaöz ses tonlamalarımın gerekmediğini hissettim ve işi Tefo’ya bıraktım. Bıraktım dediğim de öyle ‘Sen konuş’ tipi değil yani. Sadece karışmadım konuşmalarına o kadar.</p>

    <p class="normal">Neyse, binanın alçak bahçe duvarına dayanıp dinledim. Tefo gayet sakin ve nazik bir tavırla ne istediğimizi anlattı. Çocuk sanki ‘Sana tecavüz edip boğazını keseceğiz,’ desek aldırmayacak gibiydi. Annesinin cesedini bulduğunda ya da daha sonra dikkatini çeken bir şey olmuş muydu? Hatırlamıyordu ki… Annesinin arkadaşları hakkında da bir şey bilmiyordu. Gün içinde ya da önceki günlerde ya da sonrasında bir gariplik? I-ıh. Cenaze? Hayır, hiç bir şey hatırlamıyordu. Belki de hatırlamak istemiyordu. Soruların rahatsız edici sonuçlara varabileceğini fark eden Tefo fazla uzatmak istemedi; çocuğun sırtına babacan bir tavırla, hafifçe vurdu, teşekkür etti. Oğlan uyuşuk tavrıyla eve yollandı.</p>

    <p class="normal">“E?”</p>

    <p class="normal">“Bıktım senin e’lerinden…”</p>

    <p class="normal">Neyse uzatmayayım; Pazartesi, Nilgün Hanım’ın çalıştığı liseye uğramaya karar verdik.</p>
  </div>

  <div class="calibre1" id="calibre_pb_27"></div>
</body>
</html>
