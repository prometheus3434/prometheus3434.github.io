<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_37">36- Alengir Dünyası</h1>

    <p class="normal">Yetmişli yılların ortasında, İstanbul’daki Amerikan konsolosluğunda görevli bir şahıs, ki konsolosluk görevlilerinin, en azından bazılarının, ülkelerine bilgi aktarma faaliyetlerinde bulundukları, dolayısıyla ülkelerinin istihbarat servislerinin elemanları oldukları bilinir, sanayici Selahattin Tonyalı’nın, oğlunun anısına kurduğu kliniğin şansa bakın ki tam da aradıkları tipte bir yer olduğunu öğrenmiş ve o zamanlar yeni kurulan kliniğin başında bulunan vatandaşı Doktor Peterson’la temasa geçmiş. Selahattin Bey öldükten sonra şirketlerinin başına geçen yeğeni de anca ufak bir vergi kıyağı getiren, ki o zamanlarda bu tip sosyal hizmet veren özel girişimlere şimdiki gibi destek falan da verilmiyordu, kurumun başhekimi vasıtasıyla gelen kârlı teklife hemen atlamış ve böylece klinikte, Ortadoğu, Arap ülkeleri ve o zamanki Demirperde ülkelerinde enselenip değiş tokuş malzemesi olan ya da türlü nedenle motoru yakan CIA elemanları, rehabilite edilmek ya da ne kadar gerek duyuluyorsa o kadar gözlerden uzak tutulmak için ülkelerine geri götürülmek yerine konuk edilmeye başlamışlar. Bunun niyesini CIA’ye sormak gerek; ben o zaman kimseye sormamıştım ya, şimdi yazana kadar da aklıma gelmemişti bu. Kliniğin finansmanı da tabii CIA’dendi.</p>

    <p class="normal">Biraz masal gibi olacak ama burada ‘gel zaman, git zaman’ diyesim geldi: Efendim, gel zaman, git zaman, memleketin her şeyine zarar seksen darbesi sonrası, bir sürü politik alengir ve diğer ıvır zıvır arasında bir şekilde bizimkiler buraya el koymuş, artık neler konuşuldu, ne anlaşmalar yapıldıysa, sonunda burası bizim MİT’le birlikte, CIA, MI-5, MOSSAD, SNIF ve falan ve filan tarafından bir tür hastane-hapisane gibi kullanılmaya başlanmış. Derken, soğuk savaşın bitişi, Berlin duvarının yıkılması, ‘Aha lan, fırsat,’ diyen Roger Waters’ın koşa koşa gidip orada konser vermesi, Sovyetler’in dağılması, vesair olaylarla beraber burası, uluslararası alanda, tabii sadece ilgilisinin bildiği meşhur bir yer haline gelmiş.</p>

    <p class="normal">Tabii cin okuyucu, bu derece gizli bir yeri böylesine yalap şulap anlatmamdan, hikâyenin sonunun ‘onlar ermiş muradına,’ diye bittiğini tahmin edecektir. Gerçekten de öyle: Bu dediklerimi o günlerde anlatmaya kalksam herhalde bugün bunları yazıyor olamazdım ama dendiği üzere, köprünün altından çok sular aktı; türlü pislik, başka pislikleri kapamak için ortaya çıkarıldı; duvarlar, başka duvarlar hayrına yıkıldı ve küreselleşme sayesinde Dünya, sandığından daha farklı bir yuvarlak olduğunu öğrendi. Kısacası, bugün, Cem Tonyalı Kliniğinde bugün ele geçseler bile hiçbir işe yaramayacak birkaç casus eskisi dışında ki aralarında hâlâ ‘Heğ şey vatan için!’den başka şey söyleyemeyen ve bugün kırk iki yaşında olan Pascal da var, sadece bizim Erhan gibi sıradan özürlüler bulunuyor ve klinik ilk kurulduğunda belirlenmiş amacına dönmüş durumdadır. Yani, her yanının barış, huzur, refah ve de saireyle dolup taşmadığını gayet iyi bildiğimiz, aymazlıklarımız yüzünden çöle dönmeye niyetli yaşlı gezegenimizde böyle bir yerin varlığından bahsetmenin, hele artık saklanması gerekmiyorsa, hiç sakıncası yok.</p>

    <p class="normal">Efendim, Emin Başkomiser’in beni paylamak yerine gayet iyi davranması, ‘ağabey’li konuşmalarıma laf etmemesi, hattâ ona göre davranması falan da, sandığım gibi müthiş buluşumu sunmamla ilgili değildi: Ben Doktor Kaan’la beşi beş kuruştan beş yumurta kaç para eder oynarken sessizce içeri girip ‘ce-e’ yapan Ergin Binbaşı’nın anlattığına bakılırsa, yaptığıma aslında çok kızan ama hevesli dedektiflik çabalarımızdan ve vardığımız sonuçlardan hoşlanan –muhtemelen bir de bizi şirin bulan– Emin Başkomiser, istihbaratçı kuzeni sayesinde Erhan’ın yerini bulduktan sonra, kuzenine beni buraya yollayacağını, kliniğe geldiğimde aradığım bilgileri vermesini ama verene dek de beni makaraya sarmalarını istemiş. Bunlar da, aralarında plan yapmışlar, falan filan. Eh, koca adam da, istihbaratçı da, başhekim de olsa, herkesin kendine göre bir espri anlayışı vardır.</p>

    <p class="normal">Ergin Binbaşı’nın filmlere layık girişinden sonra Doktor Kaan’la beraber epey güldü bunlar. Bozuldum tabii. Binbaşı yaptıkları şeyi anlatana kadar da meseleyi hâlâ anlamamış olmama daha da bozuldum. Neyse, uzatmayalım çünkü onlar da fazla uzatmadılar, sadede gelelim: Efendim, meğer Ergin Binbaşı, üstleri tarafından, İstanbul’daki askeri kurumlardan olduğu belirlenen ama nereden ve nasıl olduğu, ayrıca kimin yaptığı da bilinmeyen bir sızıntıyı bulmak üzere görevlendirilmişmiş. Doğuda pusuya düşürülüp vurulduktan sonra hava değişimi için Harbiye Orduevi’ne gönderilen subay hikâyesi, sadece hikâyeymiş.</p>

    <p class="normal">Gerisi ise tesadüfün daniskasıydı: Emin Başkomiser, bizim yıllık meselesini Nezih amcadan duyup bir de adamı aradığımızı öğrenince bizi Ergin Binbaşı’ya ‘İstihbaratçıdır, konu üzerinde bilgisi olmasa bile çocuklara fikir verebilir,’ diye göndermiş. Görüşmemizden sonra da Ergin Binbaşı bizim davayla, elbette gereği olmadığından, hiç ilgilenmemiş. Ta ki biz Emin Başkomiser’e Erhan için başvurana kadar. Emin Başkomiser, kendi elemanlarına akıl hastanelerini arattırırken aklına, günün birinde sohbet arasında kuzeninden duyduğu bu gizli klinik gelmiş ve hemen kuzenini aramışmış. Kısacası, biz Erhan’ı aramaya başlayana kadar iki kuzenin üzerinde çalıştıkları iki ayrı davanın birbiriyle ilgisi olabileceği kimsenin aklına gelmemişmiş. Kendi işiyle ilgisi olmayan bir soruşturmanın ucu iki defa ona değince, kurt istihbaratçı Ergin Binbaşı hemen antenleri açmış ve gerisi malûm: İki olay arasında bulunan –en azından bir ipucu olarak değerlendirilmeye layık görünen– bağlantıyı kurcalamak, üstelik bizimle beraber kurcalamak istemiş Ergin Binbaşı.</p>

    <p class="normal">Binbaşı bunları anlatırken Doktor Kaan araya girip, “Pascal’ı göstermek en eğlenceli yanıydı,” dedi ve bir daha kıkırdadılar. Gene aynı şey: Bir şeyleri bilen iki kişi, onların bildikleri şeyi bilmeyen üçüncüye eziyet ediyor. İnsan hep insan işte: Görevi ne derece ciddiyet isterse istesin, içinde varsa yapıyor böyle şeyler. ‘Eh, bunların işi de benimkinden daha stresli olduğuna göre, fırsat bulunca eğlenmelerinde sakınca olmamalı,’ diye avuttum kendimi ve “Enteresan bir tip,” dedim cevaben.</p>

    <p class="normal">“Hikâyesi daha da enteresan,” dedi Ergin Binbaşı. Pascal Théroux, Fransız istihbaratının, dünyanın hemen her yerinde kullandığı beşikten yetişme ajanlarından biriymiş. Hani fıkrası vardır; soğuk savaş döneminde, CIA bir çocuğu bebekten alıp Rus olarak yetiştirir ve büyüyünce casusluk yapsın diye Sovyetler Birliği’ne gönderir ama eleman anında yakalınır çünkü zencidir, falan. İşte bu da, daha dört yaşındayken babası öldükten sonra, Fransız haberalma servisinin teklifini kabul ederek İstanbul’daki Fransız kolejlerinden birinde öğretmenlik yapmaya gelen annesiyle birlikte, beş yaşında Türkiye’ye gelmiş ve plan gereği o yaştan itibaren bir Türk çocuğu gibi yetiştirilmiş. Fransız haberalma servisi bunu nasıl bulmuş falan, o kısmı için denecek şey yok tabii: Sonuçta adamların işi bu, yani alengir çevirmek demek istiyorum.</p>

    <p class="normal">Neyse, Pascal, memlekete geldikten birkaç sene sonra, Cemalettin Özer isimli bir zatla evlenen annesiyle beraber vatandaşlık almış, adını değiştirmiş –değiştirmişler daha doğrusu– ve Mehmet Özer olarak yaşamaya başlamış. Annesi, üvey babadan habersiz, bunu, görünürde bizim geleneklerimize uygun yetiştirilmesine ses çıkarmazken, gizliden gizliye yetiştirmiş, esas vatanını, yüce görevini falan öğretmiş. Hesapta Fransızların amacı, çocuğu önce bir askeri liseye, oradan Harp Okulu’na yazdırıp ordu içinde görev almasını sağlamakmış. Sonra gelsin bilgiler, vesaire. Ama evdeki hesap çarşıya uymamış: Anlaşılan Fransızlar bizi pek küçümsemişmiş. Oğlanın sonradan vatandaşlığa geçtiği anlaşılınca askeri okul sınavlarına almamışlar bunu. Bunun üzerine, B planına geçilmiş: Çocuk normal bir eğitim almış ve yaşı gelen her Türk erkeği gibi, askere çağrıldığında –ki ilgili yasanın bu kısmındaki boşluktan doğan ve ‘eee, Türk olmak kolay mı karrrdeşim!’le biten kırk hikâye vardır– komando olmak için gönüllü olmuş. Acemi eğitimi boyunca atikliği, çalışkanlığı ve de sairesi sayesinde komutanlarının gözüne girmiş ve 1992’de, benim Küçükyalı’daki Orgeneral Kenan Evren Kışlasında kebap yaptığım dönemlerde, Asteğmen olarak, o sıralarda da fena halde kaynayan Güneydoğu’da görev almış. Çatışmalara katılmış. Hesaba göre, görev süresinde çok başarılı olacağı için terhisi geldiğinde teskere bırakarak orduda kalmak isteği kabul edilecekmiş. İşte o ara, yetiştiği ülkeye vicdani bağlılığıyla –ki doktora göre Pascal/Mehmet, bizim memleketi sahiden seviyormuş– annesinin daha miniminiliğinden itibaren kafasına kazıdığı Fransa’ya hizmet amacı arasında epey zorlanan ruhu, dağda giriştiği çatışmalarda yaşadığı korkulardan falan, iyice dağılmış ve günün birinde, olmadık bir yerde konuşup yediği esas halt hakkında açık vermesine sebep olmuş. Bunu kurcalayan uyanık bir yüzbaşı meseleyi açığa çıkarınca askeri istihbarat ensesine binivermiş.</p>

    <p class="normal">“Zaten,” diye açıklamıştı Doktor Kaan ya da tam unvan ve rütbesiyle askeri psikiyatr, Kıdemli Yüzbaşı Doktor Kaan Arslanyaşar, “Pascal yakayı ele verdiğinde akli dengesini neredeyse kaybetmişti: E, küçük yaştan itibaren biri gizli biri sahte, iki kimliğe, hem de zorla büründürülmek epey sarsıcıdır. Tabii çocuğun psikolojik yapısı, neye ne derece dayanabileceği falan da var. Görünüşe göre Fransızlar bunları pek dikkate almamışlar.”</p>

    <p class="normal">Ben içimden önceleri ‘İyi olmuş pezevenge’ dediysem de sonradan ufacık çocukken alınıp tüm hayatının zorla programlanmasında suçu olmadığını düşünüp acımıştım Pascal’a. “İyi ya,” demiştim sonra laf arasında, “Türkiye’de, Türk çocuğu olarak yetişmiş… Hiç mi sevmemiş burayı?”</p>

    <p class="normal">Zaten sapıtmasındaki faktörlerden biri de oymuş, demin dedim ya; vicdan azabı, çelişkiler, falan filan. Sonrasında, yani açığa çıkmasından sonra diyorum, Pascal/Mehmet’i konuşturmak için yapılanları anlatmadılar ama anladığım, iyice tırlatan gencin sorgulamalar sırasında ağzından çıkan tek cümlenin, “Her şey vatan için,” olduğuydu. İronik tabii: yani evet, Pascal doğru söylüyordu: Her şey vatan içindi ama bu cümledeki vatan, bizimki miydi, Fransa mıydı, onu anlamak zordu.</p>

    <p class="normal">Pascal gibisi çok varmış. Hemen her ülke, gücü yettiği oranda tabii, stratejik öneme haiz gördüğü diğer ülkelerde benzeri ajanlar kullanırmış. Kimi, Pascal gibi çocukluktan yerleştirilir, kimi daha ileri yaşlarda –genelde üniversite için– ülkelerine gelen gençleri ayartıp bu amaçla kullanırmış. Türkiye’de daha böyle, çeşitli kılıklarda iş gören tonlarcası varmış zaten. İlla orduya girmeleri de gerekmiyormuş –o en zor olanıymış; genelde devletle ilişkiye girip türlü dalavere çevirebilecekleri çeşitli iş kollarında yer bularak görevlerini yerine getirmeye çalışırlarmış. Mesele bunları enselemekmiş ki enseleneni de az değilmiş hani. Dinlerken bir ara içimden ‘Ulan,’ dedim, ‘casus olan mı etrafına, etrafındakilere daha bir başka bakar yoksa bakkaldan aldığı bir paket margarinin parasını öderken bakkala bakıp gözünü kısan tipler mi casusluğu meslek olarak seçer?’ Sonra, ne diyorum ben be, diyerek kafamdan bu tavuk mu, yumurta mı meselesini uzaklaştırıp makaracı komiserin makaracı kuzeni binbaşı ile en az onlar kadar makaracı doktorun tenis maçı misali sırayla söyledikleri cümlelere geri döndüm.</p>

    <p class="normal">Efendim, bu Pascal yakalanınca Fransızlarla irtibata geçilmiş, değiş-tokuş hesabı, görüşülmüş falan filan. Fransızlar bunu geri istememişler. Annesi ise, yediği halt ortaya çıkınca sınırdışı edilmiş. Üstüne bir de kocası bunu boşayıp evliliklerinin meyvesi, Pascal’ın kız kardeşi Gülsüm’ü ki doktor beye bakılırsa, kızcağızın bu dalgalardan hiç haberi yokmuş ve üvey ağabeyinin doğuda şehit olduğunu sanıyormuş, mahkeme kararıyla yanında tutmuş. Bu, bir ucu vatana ihanete, diğer ucu aile trajedisine uzanan olay sonunda Pascal, kafayı yemiş haliyle ortada kalakalmış tabii. Eh, malûm, biz de yufka yürekli bir milletiz: Biraz insanlıktan, çokça da artık zarar veremeyeceği için elemanı hapsetmemişiz ama günün birinde toparlar da etrafta cirit atmaya başlar, ne olur ne olmaz diyerek getirip buraya tıkmışız sonunda.</p>

    <p class="normal">“E,” dedim ben de araya girip, “Fransa’yla müttefik değil miyiz biz?”</p>

    <p class="normal">“O başka konu.” dedi binbaşı. Ulusal çıkarlar, stratejik konular, lazım olur diye toplanan bilgiler türünden, fazla derine girmeden kısaca açıkladı. İşin aslı, Pascal artık ya tırlattığından ya da takdir edilecek kadar sıkı ağızlı olduğundan, ne tür bilgiler aktarmak amacıyla ya da başka ne için askere yazıldığını itiraf etmemiş ama zaten üç aşağı beş yukarı neyin ne olduğu da kestirilebiliyormuş.</p>

    <p class="normal">“Emin ağabeyim,” demişti, hikâyenin sonunda esas konuya dönen Ergin Binbaşı, “size güveniyor. O güveniyorsa ben de güvenirim çünkü ağabeyimin güvenini kazanmak zor iştir.”</p>

    <p class="normal">E, eğlence konusu olduktan sonra biraz övülmek güzeldi tabii.</p>

    <p class="normal">“Peki,” dedim ben de, “Erhan’ın burayla ne ilgisi var? Hani, madem burası casuslara hizmet veriyor…”</p>

    <p class="normal">“Ah,” dedi Ergin Binbaşı, “annesi yaşayaydı buraya gelmezdi o… ama öksüz kalınca, başka da akrabası olmadığından buraya alındı. Mecburen.”</p>

    <p class="normal">“Her öksüz ve yetim özürlüyü almadığınız malûm,” dedim ben de.</p>

    <p class="normal">Güldü. “E, haklısın,” dedi, “ama artık salağa yatmasan iyi olur.”</p>

    <p class="normal">Salağa yatmadığımı söylemek gibi bir salaklık yapmadan gülümsedim ve insanları küçümsememek gerektiği üzerine bir ders daha almış oldum.</p>
  </div>

  <div class="calibre1" id="calibre_pb_79"></div>
</body>
</html>
