<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_50">50- Son Saniye Üçlüğü</h1>

    <p class="normal">Bizim memlekette basketbol merakının yayılmasının baş sebebi, ilgilisinin bildiği, yaşı yetenin de hatırlayacağı üzere, bugün basketbol dünyasında –en azından bizimkinde– kült hale gelmiş, bizcileyin dinozorlar arasında konu açıldığında illa adı geçen ‘Beyaz Gölge’ adlı televizyon dizisidir. Diziyi anlatmayacağım şimdi ama ben de dâhil, dizi yayınlandığında onlu yaş civarında olan bugünkü basketbol sevdalılarının hemen hepsi o dizi sayesinde bu spora merak sarmıştır –istisnası, varsa bile, azdır. Sonraları, biz miniminiyken adeta bir efsaneymiş gibi mahalle aralarında, okullarda falan sözü edilen Amerikan Basketbol Ligi maçları yerli televizyonlarda izlenebilmeye ve doksanların bir yerinde TRT diziyi tekrar yayınlamaya başladıktan sonra yani, o dizide hayran olduğumuz liseli gençlerin, özellikle de pek bayıldığım Salami’nin, aslında işten pek fazla anlamadıklarını görüp üzülmüştüm. Neyse, mahalle arasında, bulunan en uygun ağaca, demircide yaptırılmış uyduruk bir çember asarak basketbola başlayıp, oynama anlamında oradan öteye gitmemiş bir basketbol sever olarak en sevdiğim şeylerden biri, son saniyede atılan mucizevî üçlüklerdir ve işte ben de kafam acır, Çakmaktaşların şarkısı kafamda dönüp durur halde, elim, kolum, bacaklarım, gözlerim ve ağzım bağlı katledilmeyi beklerken tek umudumun, kendimi dedektifler kralı sanarak gece avına çıkmadan önce Tefo’nun, cep telefonuna attığım mesajı alıp boyuyla orantılı basketbol kapasitesine aldırmadan, o üçlüklerden bir tane atabilmesi olduğunu düşünüyordum.</p>

    <p class="normal">Başka şansım kalmadığına da tamamen inanmıştım: katil, kapı zilinde yazan adıyla, Doç. Dr. Sermet Y. Yüceoğuz –aradaki Y, sözünü tutup beni öldürmeye geldiğinde ağzımı açarsa soracağım şeylerden biriydi; neden öyleydisini hiç sormayın– ya da polisin, kurulan tuzağa düşmemesi halinde, kolay kolay bulamayacağını bilmeden her yerde fellik fellik aramaya hazırlandığı adıyla iş adamı Murat Hazar, beni, hem de naylon çamaşır ipiyle sıkı sıkı bağlamıştı ve en ufak kıpırdamamda ipin değdiği yerler, özellikle de el bileklerim fena acıyordu. ‘Tam profesyonel işi’ diyordum kendi kendime; hani adamın katilliğinin yanında bir de casus olduğunu biliyordum ya artık; herhalde bu kadar sağlam bağlama işini ancak işi bilen biri yapar, diyordum.</p>

    <p class="normal">Gene de kurtulmak için ara vermeden çare bulmaya çalışıyordum. İşin güzel tarafı, başka şeyler düşünmeyi başardıktan sonra Fred ve avanesinin tamamen kafamdan gitmiş ve giderken başımın arkasındaki ağrının bir kısmını da götürmüş olmalarıydı. İşin kötü tarafı, artık daha rahat düşünebilmeme rağmen aklıma kurtulmak için işe yarar hiçbir şey gelmemesiydi. İşin komik tarafı ise kurtulmak için aklıma bir çare gelmezken, katilin sözünü tutup beni öldürmek için geri geldiğinde, gitmeden önce söylediği gibi bana olanları açıklamasını ummam ya da olur da ağzımı açarsa, son bir hafta içindeki hummalı soruşturmalar sonucunda hâlâ öğrenemediğimiz birkaç noktayı sormak istememdi. Dedektiflik içgüdüsü diyeceğim ama yalan; katilin kullandığı adlardan birini bulmuş –diğerini, tabii enayiliğimden, sadece ben biliyordum; daha doğrusu, iki isim arasındaki bağı yakalayan sadece bendim– aralarında bir de paşanın bulunduğu beş suç ortağını tutuklatmış, olayın bir kısmını açığa çıkarmıştık ama hâlâ karanlıkta kalan şeyler vardı ve ben düpedüz merak ediyordum işte.</p>

    <p class="normal">Neyse, işte böyle, bir yanda kurbanlık misali her yanı bağlı halde karanlıkta kesilmeyi beklemenin korkusu, diğer yanda merakla bir süre daha öylece durdum.</p>

    <p class="normal">İplerden kurtulmamın bir yolu yoktu–ya da vardı belki ama ben bulamıyordum. Âlicenap katilin bana bahşettiği yarım saat doldu mu dolmadı mı diye düşünürken, etrafımda bir hareket hissettim. Ayak sesi ya da başka bir şey değil; sadece bir hareket. Satırın gelişini hisseden kurbanlık misali, kafamı sağa sola çevirdim telaşla.</p>

    <p class="normal">“Duyularınız keskin,” dedi müstakbel katilim. Gelmişti. Korkum biraz daha arttı; kalbim gümbürdemeye başladı. Ne zaman boğazlanacaktım acaba?</p>

    <p class="normal">“Şimdi,” dedi adam ne zaman boğazlanacağıma dair sessiz sorumu duymuş gibi; sesi epey yakından geliyordu artık, “önce gözlerinizi açacağım. Böyle beklemek hoş değil, biliyorum.” Ne güzel, hiçbir şey değilse bile nazik bir adamdı. Nazik ve düşünceli.</p>

    <p class="normal">Yanıma geldi, arkama dolaştığını anladım. Gözlerimi çözdü. Tam ortasında, sandalyeye bağlı oturduğum odadaki gece lambası, biraz sağımda, komodin gibi bir şeyin üzerindeydi. Sarımsı ışığı pek loştu ama gözlerim gene de kamaştı. Biraz kırpıştırdım belki de hayatımın son anlarına açılan pencerelerimi. Adam da aynı anda karşıma geçti. Rahatça görebiliyordum artık: Hatırladığımdan daha uzun olduğunu fark ettim. İlkinde zaten çok az görebilmiştim ve ikincisinde de kambur duruşu beni yanıltmıştı anlaşılan; adam rahat bir doksandan fazlaydı. Karşımda, iki gün önce konuştuğum, bir de üstüne ‘evde kalmış deli bilim adamı’ diye tanımlama uydurduğum adamın kıyafetleri içinde, sekiz gün önce, ben yanındayken Mesut Bey’in odasına giren dik duruşlu, yakışıklı adam vardı; tuhaf bir görüntüydü açıkçası.</p>

    <p class="normal">“Evet, şimdi,” dedi karşıma bir sandalye çekip oturduktan sonra. “Biraz konuşalım. Konuşalım çünkü beni nasıl bulduğunuzu gerçekten merak ediyorum. Planımda en ufak bir boşluk bırakmadığıma emindim. Tabii, kusursuz plan yoktur diyeceksiniz şimdi; doğru ama mükemmele yakın bir şeylere gerek kalmadan bile başarıya ulaşan bir sürü plan vardır. Konuşalım. Konuşmak için de ağzınızı açmam lazım, değil mi? Tamam. Ama önce bana, ağzınızı açtığımda bağırmayacağınıza dair söz vermelisiniz. Gördüğünüz gibi, halen evimdeyiz ve eh, doğruya doğru, bağırırsanız duyan olacaktır. Ama…” deyip kalktı, odadan çıktı. Geri döndüğünde elinde uzun namlulu bir tabanca vardı. Dikkatli bakınca namlunun uzunluğunun ucuna takılı susturucudan olduğunu anladım. “Gördüğünüz gibi silahım var ve emin olun, kullanmakta hiç tereddüt etmem. Yani, bağırırsanız, elbette duyan çıkar ama aynı anda siz de ölürsünüz. Sesinizi duyup geleceğe uyduracak bir şey bulurum nasılsa. Ne de olsa saygın ve kendi halinde bir insan olarak tanınıyorum burada. Kısacası, bana tek zararınız halının kirlenmesi olur. Ayrıca, herhalde benimle konuşup biraz zaman kazanmayı tercih edersiniz. Evet, ne diyorsunuz? Ağzınızı açarsam bağırmayıp güzel güzel sohbet edecek misiniz benimle?”</p>

    <p class="normal">Kafamı salladım. Adam silahı ortaya çıkarana kadar bağırmayı düşünmedim desem yalan olur. Silahı gördükten sonra da, hiç olmazsa herifi becerebildiğim kadar lafa tutup Tefo’nun harekete geçmesine yetecek kadar zaman kazanmayı düşünmüştüm. Eh, zekiler liginde mücadeleden vazgeçmek belki de en iyisiydi.</p>

    <p class="normal">“Güzel,” deyip kalktı, tekrar arkama geçti. Ağzımı bağlayan bezi çözerken kafama bir şeyin dayandığını hissettim. “Bahse girerim,” dedi, “kafanıza daha önce hiç silah dayanmamıştır, hoş değil ha?”</p>

    <p class="normal">“Değil,” dedim, ağzım özgürlüğe kavuşunca. Adam yine karşıma geçip oturdu, sonra hızla ayağa kalktı, “Ah,” dedi, “ne kadar kabayım! Susamışsınızdır herhalde; su ister misiniz? Sigara?”</p>

    <p class="normal">“İstemem,” dedim; teşekkür de etmedim. Etmedim çünkü nezaketinin de diğer her şeyi gibi sahte olduğunu ve benimle dalga geçtiğini düşünüyordum. Hayır, herifin benle dalga geçmesine kızmamıştım ama onun öyle düşünmesini istiyordum. Seyrek ampullü beynim, böyle davranarak herifin, bana oynadığı ve oynarken zevk aldığı belli olan oyunda kazandığını hissetmesinin işime yarayabileceğini söylüyordu çünkü. Aslında bir sigara iyi gelirdi ya, ellerim bağlıydı ve hayatta beceremediğim şeylerden biri de sigarayı sürekli ağzımda tutarak içmektir–gözüme duman kaçar, falan.</p>

    <p class="normal">“Tamam, o zaman,” deyip tekrar yerine oturdu, bacak bacak üstüne attı. Kollarını kavuşturdu. Silah, namlusu bana dönük olmasa da hâlâ elindeydi. “Evet, sizi dinliyorum,” dedi.</p>

    <p class="normal">“Size nasıl hitap etmeliyim?” dedim ben de.</p>

    <p class="normal">“Adımı biliyorsunuz sanıyordum,” dedi.</p>

    <p class="normal">“Sermet Y. Yüceoğuz…” durakladım, darbemi vurayım dedim: “Ya da Murat Hazar–hangisi?”</p>

    <p class="normal">“Birincisi,” dedi. Pek etkilenmiş görünmüyordu.</p>

    <p class="normal">“Ortadaki “Y” ne? Yavşak mı?” dedim. Daha doğrusu, ağzımdan öyle çıkıverdi.</p>

    <p class="normal">“Çok ayıp,” dedi cıkcıklayıp kafasını sallayarak. “Hakaretle bir şey kazanamazsınız. Neyse, o ‘Y’, Yaşar’ın ‘Y’sidir.” Soğukkanlıydı adam. E, onca vahşeti yap, hem de sırf amacını gizlemek ve polisi şaşırtmak için yap, sonra da soğukkanlı olma; olacak şey değildi tabii.</p>

    <p class="normal">“Peki,” dedi, “madem tanıştık, konuşalım artık, dedektif bey–özel dedektif olduğunuzu söylemiştiniz, değil mi? Mesut da söylemişti. Geçen günkü görüşmemizde sorduklarınızdan biraz şüphelenmiştim gerçi. Sonra acemi olabileceğinizi düşündüm. Yok, utanmayın, acemilik kabahat değil… Hem özel dedektiflik de ülkemizde yeni bir meslek yanılmıyorsam. Ama sakın özel dedektif değil de sıradan bir hevesli olduğunuzu söylemeyin, üzülürüm.”</p>

    <p class="normal">“Özel dedektifim,” dedim.</p>

    <p class="normal">“Güzel. Ve adınız… Vedat Kurdel’di, değil mi?”</p>

    <p class="normal">“Öyle.”</p>

    <p class="normal">“Güzel isim, melodisi var. Neyse, tanıştığımıza memnun oldum diyeyim de protokol meselesi bitsin. Pekâlâ Vedat Bey: Beni nasıl buldunuz?”</p>

    <p class="normal">“Ortaklarınız öttü.”</p>

    <p class="normal">Gene cıkcıklayarak kafasını salladı. “Olmadı. Zekâma hakaret ederek de bir yere varamazsınız. Onlar beni iş adamı Murat Hazar olarak tanır. Ortağım hele… Eh, öyle sansalar bile aslında hiç değiller; ne bu kimliğimi, ne de bu kimliğimle ilgili herhangi bir şeyi bilmezler.”</p>

    <p class="normal">“Bilirler,” dedim. “Ya da bilebilirler de olur.”</p>

    <p class="normal">Kaşlarını kaldırdı. Sırıttım: “Yanlış kullanım: Ne-ne li cümleler olumsuz fiille bitmez.”</p>

    <p class="normal">“Ah, doğru ya! Güzel. Sizden hoşlanabilirim bile Vedat Bey.”</p>

    <p class="normal">“Ama bu, beni öldürmenize engel olmaz herhalde, Sermet Bey.”</p>

    <p class="normal">“Kesinlikle,” dedi ve sustuk. Adamı oyalayıp zaman kazanmak için ne anlatabileceğimi düşündüm. Nezih amcanın elvermesiyle ayılıp, hızla işe girişerek bulmacanın parçalarını bir bir yerine oturtmamızın ne kadarını anlatmalıydım acaba? Ya da onu nasıl bulduğumdan mı başlamalıydım?</p>

    <p class="normal">“E, haydi, sizi dinliyorum,” deyince, boş ver anasını satayım, dedim. Hepsini anlatmaya karar verdim. Böyle, vurdulu kırdılı Amerikan filmlerinde o zamanlar pek moda olan, biraz havadan sudan, biraz da akıl yarıştırmalı, o dönemin deyişiyle ‘cool’ bir sohbet yapmak, hani durum daha farklı olsa eğlenceli olurdu ya, gene de hiç fena değildi. Hepsinden önemlisi, Tefo’nun yolladığım mesajı alıp harekete geçmesi için zaman kazanmam gerekiyordu ve hasmımın zaman kazanma çabama gülüp geçeceğini alenen belli etmiş olması beni küçümsediği ya da kendine gereğinden fazla güvendiği anlamına geliyordu ki bu da tam bana gereken şeydi.</p>

    <p class="normal">“Acaba,” dedim adamın gözlerinin içine bakarak, “önce bir iki şey sorsam, cevaplar mısınız?”</p>

    <p class="normal">“Tabii,” dedi gülümseyerek. “Yaptıklarımı tümüyle çözemediğinize eminim zaten… Açıkçası, hem beni bulmayı başardığınız için her şeyi bilmeyi hak ettiğinizi düşünüyorum, hem de yaptıklarımı en az bir kişinin, kimseye anlatamayacak olsa da bilmesini isterim. Ama önce beni nasıl bulduğunuzu söyleyin; cidden merak ediyorum.”</p>

    <p class="normal">Hah, dedim, şişinmek istiyor. Eh, üfleyelim o zaman.</p>

    <p class="normal">“Vallahi,” diye başladım, “ne yalan söyleyeyim, sizi bulmam biraz da şansa oldu…”</p>

    <p class="normal">“Hiç şaşırmadım…” dedi. Benim keriz göründüğümü mü, yoksa planının süperötesi olduğunu mu söylemek istiyordu, merak ettim.</p>

    <p class="normal">“Sinemayı sever misiniz?” dedim, lafı dolandırabilmek umuduyla.</p>

    <p class="normal">“Anlamadım?”</p>

    <p class="normal">“Sinema, diyorum… Film yani. Yedinci sanat, gümüş perde…”</p>

    <p class="normal">“Hay Allah… Onu anladım canım; neden sorduğunuzu anlamadım…”</p>

    <p class="normal">“Sever misiniz?”</p>

    <p class="normal">“Herkes kadar.”</p>

    <p class="normal">“Herkes ne kadar sinemayı seviyor bilemiyorum açıkçası,” dedim sırıtarak.</p>

    <p class="normal">Süperdim canım!</p>

    <p class="normal">“Hah!” dedi birdenbire. Sonra o da sırıttı ve işaret parmağını, ‘seni gidi,’ dercesine sallayarak amacımı anladığını söyledi. İyi. Ben de gizlemiyor, daha da fazla anlamasını ve umutsuzca çırpınmalarım karşısında eğlenmesini istiyordum zaten.</p>

    <p class="normal">“Peki,” dedi sırıtmaya devam ederek, “oyununuzu oynayalım. Tamam: Sinemayı severim. Eskisi kadar değilse de her fırsatta film izlerim. Oldu mu?”</p>

    <p class="normal">“Tamam. Ben de severim sinemayı.”</p>

    <p class="normal">“Ve?”</p>

    <p class="normal">“Sizi o sayede buldum.”</p>

    <p class="normal">“Sinemayı sevmeniz sayesinde mi? İlginç.”</p>

    <p class="normal">“Clark Kent sayesinde–daha doğrusu, onun sayesinde sizin iki ayrı kimlikle ortalıkta dolandığınızı anladım.”</p>

    <p class="normal">“Clark Kent? Süpermen mi?”</p>

    <p class="normal">“Aynen.”</p>

    <p class="normal">“İlginç. Açıklar mısınız?”</p>

    <p class="normal">“Tabii: Evde televizyon izliyordum… Bu gece yani… Uyku tutmamıştı ve şansa, kanallardan birinde Süpermen oynuyordu…”</p>

    <p class="normal">“Ve?”</p>

    <p class="normal">“Eh, işte… Süpermen’in maske falan takmadan, saçlarını farklı tarayıp bir de gözlük ilavesiyle kendini gizleyebilmesinin son derece saçma olduğunu düşünürken birden… eee, nasıl denir–”</p>

    <p class="normal">“Kafanızda bir şimşek çaktı?”</p>

    <p class="normal">“Öyle bir şey… Evvelki gün sizinle konuşurken ‘bir yerden gözüm ısırıyor’ diye düşünmüştüm. Sonra, bir şekilde, kafamda, iki görüntünüz birleşiverdi işte…”</p>

    <p class="normal">“Bravo! Vallahi bravo!” dedi gülümseyip kafasını sallayarak.</p>

    <p class="normal">Vay, dedim içimden, Nezih amca, Tefo, Emin Bey derken, katilden bile takdir alabilmiştim. Sahiden oluyor muydum, ne?</p>

    <p class="normal">“En çok kafamı karıştıran mesele Nilgün Hanım… Yani ikinci kurbanınız…” diyerek konuyu değiştirdim ki laf kesilmesin.</p>

    <p class="normal">“Diğerleri kafanızı karıştırmadı yani?” dedi kaşlarını kaldırarak. Pek ilgili görünüyordu.</p>

    <p class="normal">“Yok. Yani karıştırdı karıştırmasına ama aralarında bağlantı bulduk sonunda. Ama Nilgün Hanım… Onu neden seçtiğinizi çözemedik…”</p>

    <p class="normal">“Anlatırım. Lakin lütfen öyle ‘bulduk’, ‘çözemedik’ türünden bizli konuşarak bu işi kendi başınıza kurcalamadığınız havası yaratmaya çalışmayın. Geçen gün konuştuğumuzda da polisin izniyle soruşturma yaptığınızı söylemiştiniz.”</p>

    <p class="normal">“İnanmadınız mı?”</p>

    <p class="normal">“Neden inanayım? Cinayet masası ne zamandan beri özel dedektiflere soruşturma yaptırıyor?”</p>

    <p class="normal">İçimden ‘Hocam, sen hangi memlekette yaşıyorsun?’ demek geldi ya, demedim. Adamın, hatır denen şeyin toplumumuzda ne denli önemsendiğinden haberi olsa bile Nezih amcayı tanımasını bekleyemezdim. Bir yandan bunu düşünüp diğer yandan ülkemizde ‘Cinayet Masası’ diye bir şeyin bulunmadığını, bu işlere bakan makamın ‘Asayişe Bağlı Cinayet Birimi’ olduğunu ve yerli yapımlara emek döken senaristlerin buna ne diye dikkat etmediğini söyleyerek lafı uzatsam mı diyordum, ağzımı açamadan ekledi: “Bence siz, acemi bir dedektifsiniz. Bakın, özel dedektifliğinize inanıyorum, onda sorun yok. Ama polisle ilginiz olduğuna–hayır. Bence siz, şöhret uğruna davayı kendi başınıza çözmeye kalktınız. Polisin sizden haberi falan yok. Ayrıca, sizi bağlarken gördüğüm kadarıyla yüzüğünüz de yok; evli olmadığınıza eminim. Dolayısıyla evde bekleyeniniz falan yoktur. Gerçi yüzüğünüzü, elinizi yıkarken çıkarıp sonra da takmayı unutmuş olabilirsiniz ama o durumda parmağınızda izi olurdu. Eh, bu yaşta annenizle oturmuyorsunuzdur… Otursanız da herhalde bu yaşta gece vakti dışarıda takılmanıza karışmaz. Yani, sizin yokluğunuzu fark edip hemen telaşlanacak birileri olduğunu sanmıyorum. Ne dersiniz? Yanılıyor muyum?”</p>

    <p class="normal">Yanılıyordu elbette. Ama yanıldığını söyleyecek kadar keriz değildim. En azından beni gördüğü kadar değildim. O an, beni operasyon dışı bıraktığı için polise bozulup büyük buluşumu kendi kendime değerlendirme enayiliğimin işe yarayabileceğini fark ettim: Yaptığım şey, yani, katilin evine körlemesine dalmak, adamın gözünde beni denyo yerine koymuştu ve ardımda kimsenin olmadığı fikrini doğurmuştu. Bu halimde bundan iyisine ‘Şam’da kayısı’ denirdi.</p>

    <p class="normal">Sessiz kalmam üzerine adam tam isabet kaydettiğini düşünerek iyice aşka geldi, “Söylediğim gibi,” dedi, “zekâma ve mesleki eğitimime hakaret etmeyin lütfen. Tek başınasınız ve burada bulunduğunuzdan kimsenin haberi yok. Beni bulmanıza bakılırsa, aptal da değilsiniz. O yüzden, size bağışladığım zamanın değerini bilmenizi ve kısaltmak için daha fazla saçmalamamanızı tavsiye ederim.”</p>

    <p class="normal">Dedim ya, Şam’da kayısı…</p>
  </div>

  <div class="calibre1" id="calibre_pb_107"></div>
</body>
</html>
