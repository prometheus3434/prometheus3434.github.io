<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_25">24- Bina Cephesindeki Seramik Süslemeye Uyuz Oluyorum</h1>

    <p class="normal">Merhume Öznur Karaçay’ın yalnız başına yaşadığı evin bulunduğu sokakta, şansımıza, park edecek yer vardı. İndik, etrafı kestik, hani racondandır diye. Sokak boştu ve hava iyice kararmıştı. Sokak boyu binalarda ışıklar yanıyordu; tam akşam yemeği sonrası televizyon karşısında mayışma saatiydi.</p>

    <p class="normal">Her yağmur sonrasının olmazsa olmazı su birikintilerinden hoplaya zıplaya geçip hedefimizin önüne geldik. Giriş hariç yedi katlı, yeni denebilecek bir binaydı; hani, bir ara moda olmuştu ya, ön cephesine seramik desenler yapılan binalar vardı; onlardan işte. On, bilemedin on beş yıllıktır diye düşündüm o ara.</p>

    <p class="normal">Tefo, daha ilk bakışta seramik desene uyuz olduğunu söyledi. Olur; çok şeye uyuz olur benim arkadaşım. Soyadı da isim olanlara, evde yapılabilecek bir yemeği –kıymalı makarna mesela– gidip lokantada yiyenlere, falan filan. Söylenir durur. Alıştığım bir şey.</p>

    <p class="normal">Aslına bakarsanız, genelde hiç dikkat etmem ama bu seramik süsleme ya da pano, artık ne denirse ona, benim de hoşuma gitmemişti: çirkin bir şeydi. İç içe geçmiş daireler, üçgenler, gelişigüzel yerleştirilmiş renk renk kareler… Soyut resimden anlamam zaten ya, anlamıyorum diye kötü söz edecek değilim ama işte, şekiller bir şekilde bana da çirkin gelmişti. Belki gündüz gözüyle görsem fikrim değişirdi.</p>

    <p class="normal">Tefo’nun derdi, merhumenin eşyasını kurcalamaktı. Kurbanlar arasında bağlantı arayacaktık ya, o hesap. Necmi’nin zamanında hırsızlık yaptığını da bildiği için aklına gelmişti maymuncuk istemek. “Öznur Hanım’ın evinde de Yıldız Hanım’ın giysisi veya o dalgalarla ilgili bir şey bulabileceğimizi düşünüyorum,” demişti arabada. Ben de, “Kristal küre falan bulurmuşuz; ne iş olur ama” diye şahane bir katılım örneği göstermiştim. “Öznur Hanım’ın evi,” demişti arabada Tefo, “ölümünden bu yana geçen kısa sürede başkasına satılmamış ya da kiralanmamıştır herhalde… Yani, hâlâ boş ve kurcalamaya müsaittir.” Bunun üzerine ben de, kafayı zorlayıp, eğer düşündükleri doğruysa, Nilgün Hanım’ın evinde de böyle bir giysinin olması gerekmez miydi diyerek, orayı da araştırmanın faydalı olabileceğini belirtmiştim. Beyefendi, elbette onu da düşünmüşmüş. “Nilgün Hanım’ın böyle bir dalgası olsaydı,” diye cevaplamıştı hemen, “Nedim Bey mümkünü yok kaçırmazdı. Adamın, evin her köşesini temizleyip düzenlediğine dair bahse girebilirim.”</p>

    <p class="normal">Eh, haklı görünüyordu. Gerçi Nedim Bey, evinde elimizdeki giysinin bir eşini bulsaydı bile konuyla ilgisini bilmediği için en fazladan tuhaf deyip geçebilirdi hattâ kim bilir, bizden beter bir hayal gücüne sahipse korkup bir kenara saklayarak unutmayı bile yeğleyebilirdi ki adamın genel görüntüsünü düşününce böyle yapması hiç olmayacak bir şey gibi görünmüyordu. Öte yandan, gene adamın yarattığı genel havaya bakarak, evinde bu ya da benzeri bir şey bulması halinde derhal polisi arayacağı da düşünülebilirdi ve bildiğimiz kadarıyla aramadığına göre, bu açıdan bakınca Tefo haklıydı.</p>

    <p class="normal">Sonra, konuşurken aklıma, Nedim Bey’in, karısının fal merakından bahsettiği geldi; hattâ laf arasında Tarot’tan bahsetmişti adam. Bunu söyleyince Tefo, “Onu ben de hatırladım. Zaten o yüzden bu büyü, fal ya da her ne ise, üzerine gidelim dedim,” dedi. İyi ya, her şeyi zaten önceden düşünür beyefendi.</p>

    <p class="normal">Neyse, efendim, tıpkı arabayı park edecek yer bulmada olduğu gibi, apartmana girme konusunda da şanslıydık o gece: Kapı açıktı. Daha doğrusu, kapının, girenin ardından kendi kendine kapanmasını sağlayan hidrolik kolu bozulmuştu herhalde ki binanın, muhtemelen sonradan, ilk yapıldığındaki kapısının yerini almış ferforje süslü cam kapısı son girenin ardından kapanmamış, hafif aralık kalmıştı.</p>

    <p class="normal">Asansörle dördüncü kata çıktık. Öznur Hanım’ın dairesinin önüne gelip kapıya kulağımızı dayadık; hani ev, dışarıdan bakınca karanlıktı ve Tefo’nun fikrini destekleyen, cama yapışık ‘satılık’ ilanından da anlaşılabileceği gibi, boş olsa gerekti ama tedbirli davranmak lazım hesabı. İçeriden ses gelmediğini görünce işe koyulduk. Tabii, koridorda akşam vakti bulunmamız, fazla oyalanıp, ses çıkarırsak komşuların dikkatini çekecekti. Hayatımızda hiç maymuncuk kullanmadığımız için de muhtemelen kapının önünde epey vakit harcayacaktık ya, kendime göre önlemimi almıştım ben: Yan dairelerden birinin kapısından ilk burnunu uzatana tüm karizmamla “Polis,” diyecektim ve o da anında geri çekilecekti. Öyle umuyordum yani.</p>

    <p class="normal">Çıkan falan olmadı ama. Dedim ya, o gece şanslıydık. Hattâ maymuncukla sandığımdan daha az uğraşıp kapıyı açacak kadar şanslıydık. Tabii, maymuncukla kapıyı açmak konusunda Tefo’nun uzun yıllar boyu edindiği kuyumculuk deneyiminden gelen el hassasiyetinin epey katkısı vardı.</p>

    <p class="normal">Tıpkı, acemi heyecanımızın; Tefo içeri girdiği anda üzerine çullanan gölgenin, biz kapıyı kurcalarken çıkardığımız sesleri duyup pozisyon almasına izin vermemizde, kapının kilitli değil, sadece kapalı olduğunu fark etmememizdeki katkısı gibi…</p>
  </div>

  <div class="calibre1" id="calibre_pb_55"></div>
</body>
</html>
