<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_43">42- Ortaya Karışık</h1>

    <p class="normal">Tefo’yla geç saatlere kadar A’dan Z’ye Seri Katiller Ansiklopedisi’ni okuyup kafa patlattık. Yatağa girerken aklım iyice karışmıştı. Konu, dışarıdan göründüğü, filmlerde izlendiği gibi öyle laylay yaklaşımlara hiç de açık değildi. Aksine, fazlasıyla karışık, detaylı ve de saireydi. Üzerinde düşünülmesi gereken kırk şey vardı: Seri katil dediğine öyle kafadan, ‘psikopat manyak orospu çocuğu, nasıl da acımadan öldürmüş kadınları; tutup şeyinden asacaksın böylesini,’ deyip tiksinerek bakanlar tarafından; ciğerinin resmini çekip, daha doğrusu, ciğerinin resimde nasıl görüneceğini tahmin edip ensesine yapışmaya çalışanlar tarafına geçmiştik artık.</p>

    <p class="normal">Kitap faydalı olmuştu diyeceğim ama beteri, belirttiğim gibi, fazlasıyla kafamı karıştırmıştı. Tefo’nun da, ne derece hin olursa olsun, durumunun benden farklı olduğunu sanmıyordum.</p>

    <p class="normal">Bir kere, peşine düştüğümüz elemanın zeki, zeki derken, ciddi zeki olduğunu biliyorduk. En azından, seri katiller genelde öyleydi ve aksi kanıtı bulmadığımız sürece adamımızın seri katil, dolayısıyla da normalden fazla zeki olduğunu kabul etmek durumundaydık. Kitapta, bu tiplerin kendilerini kolayca, gayet sıradan, herhangi biri gibi gösterebilmelerinden bahsediliyor, buna ‘Akıllılık Maskesi’ deniyordu. Eh, işim gücüm zekilerleydi zaten, aşağısı kurtarmazdı.</p>

    <p class="normal">Aradığımız kişinin bir erkek olduğu konusunda da hemfikirdik. Kitapta seri katillerin yüzde doksanının erkek olduğunun belirtilmesi bir yana, kadınları kurban seçmesi, cinayetten sonra yapılan ve adli tıp raporlarına göre epey güç gerektiren ve gene aynı raporda bulunmasa da işin içinde seks, belki de iktidarsızlık gibi bir soruna işaret eden eylemin varlığı da elemanın kadın çıkma olasılığını azaltıyordu. Tabii tecavüze ya da cinsel birleşmeye ait bir bulguya rastlanmaması işin bir kadın, belki de güçlü bir kadın tarafından yapıldığına dair bir işaret kabul edilebilirdi ama en azından biz öyle düşünmemiştik. Ayrıca, elimizde bir de ilk kurbanın gizli bir âşığı olduğu bilgisi vardı.</p>

    <p class="normal">Bunların dışında okuduğumuz tonla şeyden, dediğim gibi, işin son derece gıllıgışlı olabileceğinin, hattâ öyle olduğunun farkına varmıştık. Mesela suç nedenleri diyorduk, bin türlü şey çıkıyordu karşımıza ve çoğunu aklımızın ucundan bile geçirmediğimizi görüyorduk. Uygulamalara bakıyorduk, gene aynı şey. Bir sürü mide bulandırıcı detay. Çocuk kaçırmalar, tecavüz edip kesmeler, çöpe atılan, kirece yatırılan cesetler, yamyamlık, falan filan… Açıkçası, kitaptaki seri katillere bakınca bizimkine, yakalayabilirsek tabii, teşekkür etmek gerekiyordu: Adam, kurbanlarını hiç değilse kesip biçmeye kalkmamış, ortalığı kana boyamamıştı. Ha, elbette, kadınları öldürdükten sonra yaptığı pislik kansız değildi ama orada söz konusu olan birkaç damlaydı; kitapta bahsi geçenlerin yanında, böyle demek ayıp kaçacak belki ama çerez sayılırdı.</p>

    <p class="normal">Katil hakkında, kitapta okuduklarımızla elimizdeki bilgi kırıntılarını eşleştirmeye çalıştık. Aslında, Tefo da bu fikrime katılmıştı; kalkıp cinayet birimine gitseydik, oradaki uzmanların üzerinde çalıştıkları profili görebilir, seri katil denen şeye o zamanlar memlekette fazla rastlanmadığı için profil hazırlama konusunda İnterpol ve FBI’dan yardım istediklerini öğrenebilirdik. Ama yapmadık. Konuya dahlimizin zaten yasal olmadığını düşündük; gidip Nezih amcadan veya Emin Bey’den böyle bir şeyi istemek yerine önce, becerebildiğimiz kadarını kendimiz becerelim dedik ve kağıdı kâlemi alıp –lafın gelişi tabii, bilgisayar çıktı çıkalı mertlik bozulmuştu; kendi adıma söyleyebilirim, kâlemle yazı yazmak zulüm gibi geliyordu bana; yani kâğıt kalemi alıp dediğim, bilgisayarda bir yazı sayfası açıp tuşlara basmaktı– kitaptan öğrendiklerimiz ve yaptığımız araştırmalardan elde ettiğimiz bilgileri harmanlayarak bir profil çıkartmaya giriştik.</p>

    <p class="normal">Tabii, profilimiz, daha önce kurbanlar hakkında tuttuğumuz notlara benzer bir şey oldu ama işe yaramadı diyemem. İşte, o belge de hâlâ durur dosyalarımız arasında; parantez içinde neye nasıl karar verdiğimiz hakkında birkaç açıklama ekleyip aşağıya kopyalıyorum:</p>

    <p class="baslik">* * *</p>
  </div>

  <div class="calibre1" id="calibre_pb_91"></div>
</body>
</html>
