<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_15">14- Ağamsın</h1>

    <p class="normal">Ertesi gün, öğle vaktinde ifademi almak için karakoldan bir memur gönderdiler; Osman.</p>

    <p class="normal">Osman bizim sokağın paralelinde otururdu; bir bakıma bizim mahallenin çocuğudur da denebilir; haliyle, eskiden beri tanırız. Bizden epey küçüktür; saygılı, efendiden bir delikanlıdır. Delikanlıydı yani–bugün kırkına yaklaşmış olsa gerek. Polis olduktan sonra da Nezih amcanın yardımını görmüşlüğü vardır, falan filan. Şimdi Yozgat’ta; yıldız taktı, komiser yardımcısı oldu galiba; arada çoluk çocuğa da karıştı; hâlâ arar, hal hatır sorar. İyi çocuktur; üç sene önceki tayinine kadar bize epey yardımı olmuştur, severim keratayı.</p>

    <p class="normal">Osman’a olayın basit bir yanlış anlamadan ibaret olduğunu ve üçünden de şikayetçi olmadığımı söyledim. Şaşırdı ama bir şey söylemedi. Yazması bittikten sonra imzamı aldı. Elemanlara ne yapacaklarını sordum, “Şikâyetçi olmadığın için akşama doğru bırakılırlar herhalde.” dedi. Ben de onları tanıyıp tanımadığını sordum. Daha önce söylediğim gibi, bölge polisi tarafından iyi bilinen tiplermiş bunlar. Aslında dört kişiymişler –dördüncüsü daha mı uzun yoksa daha mı kısaydı diye soracaktım, Daltonlar vaziyeti için, sormadım. Şimdi biliyorum gerçi– çete değilse de çetemsi bir şeymişler yani. Yoldan çıkmış ya da çıkmaya meyilli cadde gençlerine ot ve hap temini, ufak tefek hırsızlık, darp, gasp, küçük çaplı kumar gibi şeylerle iştigal eder, yakalandıkça da, suçuna göre tabii, bir süre yatıp çıkarlarmış. Osman’ın bildiği kadarıyla, günün birinde uyuşturucu işinde voliyi vurma hevesiyle boylarını aşan sulara girmişler ve bir teslimat sırasında baskın yemişler. Çıkan arbedede dördüncü eleman cartlağı çekmiş. Kalanlar da içeri tıkılmış. O gün tövbe etmişlermiş ve çıktıklarından beri de sahilde kayık kiralayıp kullandıkları dalgakırana bırakılan teknelerin bekçiliği ve bakımıyla uğraşıyorlarmış.</p>

    <p class="normal">Tabii, bilen bilir, aklı olan da kestirir; pis işlere bir kere bulaştıktan sonra, ‘Tövbe ediyorum ben, size iyi günleeer,’ deyip çıkamaz; hele bir de üstüne, gayet kıyak denebilecek bir iş kuramazsın; piyangoda büyük ikramiye kazanmak daha kolaydır. Nitekim Papik Necmi ile avanesinin sahilde kayık kiralama, tekne bakımı ve dalgakıran bekçiliği işi yapıp namuslu takılmalarına, Moda’dan ta Kartal’a kadar o işi çoktan parsellemiş olanların ses çıkarmamasının bir nedeni varmış: Necmi ve diğer ikisi –Osman bunu söylerken bundan pek hoşlanmadığını da belli etti– bazı durumlarda polise muhbirlik yaparlarmış. Osman’ın tahminine göre, bunların uyuşturucu işinde yakalanmalarından sonra aslında ufak işlerle meşgul tipler olduklarını bilen büyükbaşlardan biri, Necmi’ye muhbirlik karşılığında koruma teklif etmişmiş. Sonra da bir şekilde bunlara o dalgakıran ayarlanmışmış. O zamandan beri, açıkça söylenmese de ilgilenen herkesin bildiği bir tür polis himayesi altında, görünüşe göre pek göze batacak şeyler çevirmeden, ara sıra polise bilgi aktarırlarmış. “Zaten,” dedi Osman, “karakolda sıkı dayak yemelerinin sebebi de, sana bulaşmalarından çok, seni kurtaran çocukların telsizle durumu bildirmelerinden sonra bu yönde emir gelmesiydi. Herhalde, onlarla ilgilenen ‘aga’ haytalık edip göze batmalarına kızdı. Gerçi bize kalsaydı, zaten sana bulaştıkları için ıslatacaktık biraz ama bir de üstüne emir gelince…”</p>

    <p class="normal">Bunun üzerine Osman’a, “E,” dedim, “polise öttüklerini herhalde karşı taraf da biliyordur.” “Mutlaka,” dedi Osman: “Bilen biliyordur elbette.” Peki, neden susturmuyorlardı bunları o zaman? “Valla, bana kalırsa bunlar, başlarını derde sokacağını bildikleri konularda ağızlarını sıkı tutup işlerine gelen şeylerde bilgi veriyorlar.” dedi, üzerine de hemen ekledi: “Tabii benimkiler sadece tahmin, işin aslı nedir, bilmiyorum.”</p>

    <p class="normal">Eh, birbirine karşı olan büyük güçler, hesaplar, ilişkiler, dengeler, kaçan-kovalayan, falan filan üzerine bir ton film izlemişliğim vardı tabii. Ayrıca, erbabı gibi takip etmesem bile yerel ve uluslararası politikayı az çok biliyordum ve her mantık sahibi kişi gibi ben de, çıkarlar söz konusu olduğunda ‘sen bana dokunma, ben de seni ellemeyeyim,’ türünde altyazısız anlaşmaların, kimler tarafından yapıldığına bakılmaksızın, var olamayacağını söyleyemezdim. Ayrıca polisin ‘muhbirleri’ vardır; herkes bilir. Tıpkı karşı tarafınkini bildiği gibi. Muhbirlik pis iştir ya, eh, her işi yapan ve yaptıran birileri vardır işte. Ama Osman’a da “Ne yani, danışıklı dövüş mü diyorsun?” diye sormadım açıkçası: Gördüklerinden ya da bildiklerinden memnun olsun olmasın, en azından temelde onurlu bir meslekteydi ve eh, kirli veya değil, mesleğine ve meslektaşlarına laf etmek bana düşmezdi. En azından, o an böyle düşündüm işte. Hem bazı şeyler bilinse bile söylenmemesi daha iyidir; bunu da herkes bilir.</p>

    <p class="normal">Necmi ve adamlarından şikâyetçi olmamamı, önceki gece ziyaretime gelen Tefo öğütlemişti. Bana kalsa, sırf kalleşlik ettiler diye içeride kalmalarını isterdim ama hep diyorum ya, Tefo bir şeyler düşünmeden laf etmez, akıllı adamdır. “Niyeymiş efendim?” dediğimde, “Görürsün,” demişti. İllet edecek ya, biliyorum, o yüzden ses çıkarmadım ben de. Ama dostum bu sefer sırıtmadı ve derdini açıkladı: İşimize yararlarmış ileride. ‘Nasıl yarayacaklarsa?’ dedim içimden ama gene ses etmedim. Arkadaşıma güveniyordum, her zaman da güvenirim zaten ama içimden, şikâyetçi olsam da olmasam da heriflerin yedikleri dayağın acısını çıkartmaya kalkacaklarını düşünüyordum. Hattâ çıktıkları gün kapıma dayanacaklarını bile düşündüm.</p>

    <p class="normal">Öyle de oldu: Ertesi sabah, on buçuk civarında kapıma dayandılar. Annem odama girip Necmi, Sinan ve Mustafa adlı üç arkadaşımın ziyaretime geldiğini, ‘Böyle tipleri nereden bulursun, a evladım?’ vurgusuyla söylediğinde korktuğumu itiraf etmeliyim. Eşofmanımın altını giyip aksaya aksaya salona girdiğimde, bayramlıklarını giyip el öpmeye gelmiş yeğenler gibi salonda dizilmiş üçlüyü, hele elinde çiçekle Necmi’yi görünce korktuğumdan fazla şaşırdığımı da belirteyim. Sonradan, Osman vasıtasıyla, bunları karakoldan salarken benim hakkımda biraz abartılı şeyler söylediklerini öğrenince, annem mutfakta konuklara çay koyarken Necmi’nin elime sarılıp, “Bundan böyle ağamsın, ne dersen o,” demesini daha iyi kavradım. O anda Tefo orada değildi ama olsaydı gevrek gevrek sırıtırdı, eminim.</p>

    <p class="normal">Neyse, o sabahtan yaklaşık bir yıl ve tıpkı Tefo’nun öngördüğü gibi epey de işe yaramalarından sonra, üçü de kayık işini bırakıp Nezih Dağdelen ve Ort. Özel Araştırma Ltd.Şti.’nin, sıkı giyinip kahvaltı etme gibi konularda annemi mumla aratan sekreterimiz Nilgün’den sonra işe alınan ilk kadrolu elemanları oldu. Sağolsunlar, hâlâ da bizimle beraberler.</p>
  </div>

  <div class="calibre1" id="calibre_pb_33"></div>
</body>
</html>
