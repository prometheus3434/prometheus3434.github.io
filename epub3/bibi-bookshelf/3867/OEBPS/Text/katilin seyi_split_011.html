<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_9">8- Yok, Daha Neler!</h1>

    <p class="normal">Behice teyzenin –her maç akşamı gibi– bize inmiş olmasının rahatlığıyla, iki baba, iki oğul, hakeminden kalecisine bir araba küfür yağdırdık. Küfür dediğim öyle analı-bacılısından değil, yanlış anlaşılmasın: Hani, ne de olsa dinozor çağının çocuklarıyız biz; bugün kırk beşi devirdik ama öyle baba yanında okkalı küfürdü, bacak bacak üstüneydi, sigaraydı falan, hâlâ olmaz bizde.</p>

    <p class="normal">Neyse, babamın meşhur ‘keranacı’ ve Nezih amcanın ‘dürzü’leri, vokal grubu hesabı topluca söylenen ‘Hay babanın şarap çanağına’ ve ‘Tüü, Allah müstehakınızı versin!’lerle beraber bitti maç.</p>

    <p class="normal">Söylenmekte haklıydık elbette: Onca transfere, kulübün öz evlâdı yeni hocaya, umutlara falan garkolmuşken önce ligde tepetaklak gitmiş, ardından da bu sezonki Avrupa macerasının ikinci ayağında, hem de kendi sahanda, hem de eski gücünden fersah fersah uzakta olduğu söylenen ve bahis meraklılarının hiç şans tanımadığı, hattâ dandik dediği bir takıma maç verilmez ki!</p>

    <p class="normal">Benim babam, tüm cinslikleri bir yana, ne kadar sert, ciddi falan takılsa da genelde sakin adamdır ama pek çok diğer futbolsever ve taraftar normal vatandaş gibi, tuttuğu takım zırvalayınca dayanamaz, önce eli titremeye, gözü seğirmeye ve sonra mırıldanmaya başlar; mırıldanma da sövmeye kadar gider. Onun kadar fanatik olmamakla beraber Nezih amca da az değildir. Altmışı devirmiş, biri polis, diğeri öğretmen emeklisi iki koca adamın bu halini memleketimiz gerçeklerinden ya da futbol merakının ne menem bir şey olduğundan bihaber insanlar görse epey şaşar elbette.</p>

    <p class="normal">Neyse, bu sefer fazla uzamadı söylenmeler. ‘Durun bakalım bu daha ilk maç; rövanşı da var, zaten deplasmanda daha iyi oynuyoruz’lardan, ‘Şükrülerin, Şereflerin zamanında böyle değildi; hele şuna bak, iyice dubaya benzedi; Hakkı gibi bir kaptan olaydı, tekme-tokat kovalayaydı’lara, oradan da ‘Amaaan, n’apalım’lara varıldı, çaylar tazelendi, ‘E, daha daha n’aber Turhan Bey–Valla ne olsun işte Nezih Bey’ kısmına geçildi.</p>

    <p class="normal">Neredeyse kalıplaşmış bu gidişat yıllardan beri aynıydı. İstanbul’a ilk geldiğimiz yıllarda, biz küçükken, maçlar gündüz yapılır, babalar, müsaitlerse tabii, beraberce maçlara gider ve hemen her Cumartesi ya da Pazar akşamüzeri somurtarak dönerlerdi. Bizi ilk on iki yaşımızda maça götürdüler ve ondan sonra annelerimiz akşamüzerleri, aradaki bir sezonu saymazsak, daha fazla somurtuk yüz karşıladı evde. Sonra zamanla –yaşlandık falan ya– onlar gitmemeye, televizyondan izlemeye başladılar; yeni şeyler, yeni ortamlar, kızlar-mızlar, hayat gailesi, falan filan derken, bizim de ayağımız kesildi maçlardan. Behice teyzeyle annem de –babaların emekli olup evde kafa ütülemeye başladıkları dönemde– hafta sonları maç saatlerini, maç hangi evde izleniyorsa öteki evde geçirir oldular. Sonra malûm, özel TV’ler (TeVe’nin TiVi’ye dönüştüğü zamanlar) geldi, maç izleme şartları değişti; çanak antenler, dikodırlar, şu-bu derken, her hafta sonu, varsa hafta içi de, maç izleme işi çaylı-börekli fiks program haline döndü.</p>

    <p class="normal">Biz, kendimizi yaşadıklarımıza öyle kaptırmıştık ki o akşam, yani Nezih amcayla Komiser Emin Bey ve yıllıktaki Ergin Aziz meselesi hakkında konuşmaya karar verdiğimiz günün akşamı Beşiktaş’ın UEFA kupası ilk tur maçı olduğunu unutuvermiştik. Dolayısıyla önce maçı, ardından da maçın sonrasındaki yorum ve söylenme kısmının bitmesini beklemek durumunda kaldık. Babam, ‘Geç oldu, kalkalım,’ dediğinde Nezih amcayla konuşacağımız bir şeyler olduğunu söyledim. Meraklanacağı tuttu, kaldı.</p>

    <p class="normal">Eh, babamdan gizleyecek bir şey yok nasılsa diyerek olanı biteni Nezih amcaya anlattık. Ses çıkarmadan dinledi. Yıllık kısmını ve Ergin-Emin Aziz keşfini anlatıp, bundan bir yere varılabileceğini söylediğimizde, “Yok daha neler!” diye çıkıştı. Sonra da, “Emin sağlam çocuktur,” diye devam etti. Üzerine de, “basit bir isim benzerliğinden ibaret bu dedikleriniz.” deyince kalktım, eve geldiğimizde Tefo’nun odasına bıraktığımız yıllığı alıp getirdim. Ergin Aziz’in resmini gösterdim. “Hmm,” diye hımladı önce Nezih amca. “Kedi olalı bir fare tuttunuz belki de–hiç sırıtmayın. Bu da bir şey değil. Şimdilik. Ufak bir araştırmayı hak ediyor ama… Peki, yarın genel müdürlüğe gidersiniz. Asayişten Tuncay var orada–neydi soyadı çocuğun? Hah, Dağçam–Tuncay Dağçam. Sabah ararım. Tuncay benim ekibimde başlamıştı işe, öğrencim sayılır; Emin’i de tanır. O size gereken bilgiyi bulur. Ama yarın olmaz. Cumartesi gidin, daha rahat olur.”</p>

    <p class="normal">Pek sevindik tabii. Biz, teşekkür edecekken Nezih amca devam etti: “Kendi başınıza halt karıştırmanıza laf etmediğim için kurtulduğunuzu sanmayın. Dua edin, konu merakımı celbetti.”</p>

    <p class="normal">Demiştim ya, Nezih amca sert görünür, otorite kaybolmasın diye hört zört eder arada ama aslında çok tatlı adamdır. Neyse, ‘Şunların haline bak Turhan Bey’den başlayıp gittikçe kaybedilen maça, oradan artık cılkı çıkmış ekonomik kriz ve sıfırları atılmış yeni paranın yol açtığı komikliklerle ilgili konulara dönen muhabbet, Behice teyzenin, ‘Artık geç oldu, gitseniz iyi olur’ anlamına gelen ‘Ooo beyler muhabbetiniz bol olsun, ben geldim de haber vereyim dedim’iyle beraber salona girmesiyle sona erdi, vesaire.</p>
  </div>

  <div class="calibre1" id="calibre_pb_21"></div>
</body>
</html>
