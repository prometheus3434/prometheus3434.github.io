<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_49">48- Bir Kuş, Bir Uçak...</h1>

    <p class="normal">Al, buyur: gene uyuyamıyordum. Bu sefer sıkıntıdan ya da kafa karışıklığından değil, heyecandan ve biraz da kızgınlıktan uyuyamıyordum. Davada, hem de bir bakıma sayemde, önemli bir adım atılmış, bir tuğgeneralle Kaymanlar Ticaret’in tüm yönetici kadrosu, rüşvet ve devlet ihalesine fesat karıştırıp haksız kazanç sağlamak, daha da fenası, vatana ihanet suçlarından tutuklanmış ama paşa haricindekiler içeri tıkılmamışlardı. Niyesini anlatacağım elbette.</p>

    <p class="normal">Hani derler ya, gün, fırtına gibi geçmiş, her şey acayip bir hızla olup bitmişti.</p>

    <p class="normal">Telefonumdan sonra Ergin Binbaşı hemen bir-iki yerle –nereleri, onu söylemedi; sormadım da– irtibata geçip Kaymanlar Ticaret’in girdiği ve kazandığı ordu ihalelerini kurcalatmış ve şirketin ufak tefek görünen çok fazla sayıda işi aldığını öğrenmiş. Anlaşılan, askeri makamlarda, bunların başarısı üzerine huylananlar da varmış ama o ana dek ortada bir yanlışlarını gören olmadığından fazla üzerlerine gidilmemiş. Aramam üzerine, Ergin Binbaşı, kendi işiyle bizim davanın bu kadar çakışmasının göz ardı edilmeyecek bir durum haline geldiğini düşünerek Emin Başkomiser’i aramış ve iki kuzen Kaymanlar’ı ziyarete karar vermişler. En hoşuysa, Emin Bey’in ‘çok yardım ettiler, haklarıdır,’ diyerek bizi de yanlarına almayı teklif etmesiydi. Tabii, Tefo yerinden kalkamayacağı için sadece ben gidebildim onlarla.</p>

    <p class="normal">Yolda Emin Bey, bana kalırsa ‘haydi, büyüklük bende kalsın gene,’ diyerek olayımızla ilgilenen cinayet birimi komiseri Cenk’i de aramıştı. ‘Olayımızla ilgilenen’ demem yanlış tabii; aslında biz onların işine burnumuzu sokuyorduk ya, nasıl denir, davayı fena halde sahiplendiğimizden böyle demek geldi içimden şimdi.</p>

    <p class="normal">Velhasıl, Kaymanlar Ticaret’in kapısından içeri girdiğimizde, önceki gelişimde kılığıma bakıp göz deviren sekreter hanımın, tıpkı lüks binanın girişinde üst arayan görevliler gibi, arada trilililü yapan telsizlerle ve çatık kaşlarla içeri giren kalabalığa bakıp ‘Hüop, nereye böyle destursuz?’ diyecek şansı hiç olmadı.</p>

    <p class="normal">Kaymanlar’ın idari kadrosu pek çabuk çözüldü bana sorarsanız. Evet, doğru yere dükkân açmıştık: Sahiden de şirket, rüşvetle bağladığı yüzkarası hırslı bir tuğgeneral vasıtasıyla, beş yıldır ordunun parasını lüpletiyordu. Paşa ki yediği haltları anlayınca paşalığı-maşalığı kalmamıştı gözümde, açılan mal alım ihalelerinde türlü dolap çevirip Kaymanlar’ın girdikleri her ihaleyi almalarını sağlıyor, durumdan kıllananları ne yapıp edip yatıştırıyor, karşılığında da güzelce mamasını alıyordu.</p>

    <p class="normal">Eh, haliyle, işler tersine dönünce o da payına düşeni alıverdi: Ergin Binbaşı’nın bir telefonuyla derdest edildi, en yakın askeri hapishanenin yolunu tuttu. Hemen belirteyim: Paşanın tutuklanması, Kaymanlar’ın tutuklanmasının aksine, basından gizlendi. Daha aynı senenin başında, başka bir paşanın benzer bir dalgası ortaya çıkmışken bir ikincisinin gazetelerde boy göstermesi, Türk halkının en güvendiği kurum için hoş olmazdı tabii…</p>

    <p class="normal">Kaymanlar’ın bülbülleri güzel güzel öterek beş yıl öncesine kadar ordu ihaleleriyle ilgileri olmadığını, birkaç başka devlet ihalesine girdiklerini, ordu işine ise kendilerini, Mesut Bey’in yakın arkadaşı, yabancı bir şirketin Türkiye ve Ortadoğu temsilcisi olan Murat Hazar isimli bir iş adamının teşvik ettiğini anlattılar. Laf kendine gelince ağlamaklı bir suratla sazı eline alan Mesut Bey, adı geçen iş adamıyla yaklaşık altı sene önce bir davette tanıştığını, kısa zamanda dost olduklarını ve evet, bu şahsın tavsiyesiyle, temsil ettiği yabancı şirketin mallarını orduya satmak için ihalelere katılmaya başladıklarını, ahlak fakiri paşayı da Murat Hazar’ın bağladığını ve falanı ve filanı anlattı.</p>

    <p class="normal">Peki, kimdi bu Murat Hazar? Nasıl biriydi? Daha önemlisi, neredeydi?</p>

    <p class="normal">“Dün yurt dışına gitti diye biliyorum; bir günlüğüne…” demişti süngüsüz kalan Mesut. Dediğine bakılırsa ki diğerleri de hemen doğruladı, bu eleman, genelde ihale zamanlarında, yılda bir ya da iki defa gelir, bir iki ay kalıp kazanılan ihalenin işlemleriyle ilgilendikten sonra yurt dışına dönermiş. Arada da böyle bir iki günlük gidip gelmeleri olurmuş. Geldiği zaman Taksim civarındaki beş yıldızlılardan birinde kalırmış. Mesut Bey’in iyi arkadaşıymış; bol paralıymış. Gelişi güzel havalara rastlarsa, mutlaka Kaymanlar tayfasını ve elbette paşayı, kimi zaman aileleriyle beraber, yatında ağırlar, yedirir içirirmiş. Yatı, Mesut Bey’in bildiği kadarıyla, Ataköy marinasında bağlı dururmuş. Tabii yat lafı geçince aklıma hemen Yıldız Hanım’ın öldürülüp denize atılması geldi ama bir şey demedim o an.</p>

    <p class="normal">Mesut Bey, Murat Hazar’ı tarif ederken kafamda ziller çalmaya başladı: Tarif ettiği adam, geçen hafta ben Mesut’la görüşürken kapıyı açıp Mesut’un ‘Muratçığım, biraz meşgulüm,’ demesiyle derhal çıkan adamdı. Uzun boylu, siyah saçlı… Muhtemelen iyi eğitimli, muhtemelen tatlı dilli, muhtemelen fena halde zeki… Muhtemelen Yıldız Hanım’ı tanıyor, belki de fazla tanıyor… Muhtemelen, diye içimden sayarken yanımda duran Emin Başkomiser’in kulağına eğilip, “Ağabey,” dedim, “bizim katil bu değilse ben de adam değilim.”</p>

    <p class="normal">Emin Bey, sırf makamında arbede çıkarmamdan bile adam olmadığımı söyleyebilirdi ya, ses çıkarmadan kafasını salladı ve kalkıp Komiser Cenk’in yanına gitti. Epey bir süre fısır fısır konuştular ve tekrar etrafında toplanılan masaya gelip Mesut’a, Murat Hazar’ın şirkete ne zaman geleceğini sordular.</p>

    <p class="normal">“Yarın döneceğini söylemişti. Herhalde öğleye doğru şirkete gelir,” dedi Mesut.</p>

    <p class="normal">Bunun üzerine Cenk Bey, “Güzel,” dedi ve cep telefonuna sarılıp odadan çıktı. Beş dakika geçmeden geri döndü ve Emin Başkomiser’le kendi yardımcısı Güven Bey’i dışarı çağırdı.</p>

    <p class="normal">Üçlü çıktıktan sonra Ergin Binbaşı’yla ikimiz, sessizlik yemini etmiş keşişler gibi asık surat oturan dört sahtekârın karşısında odanın hâkimleri gibi kaldık. Ergin Binbaşı ceketinin cebinden bir paket sigara çıkardı, içinden bir tane aldıktan sonra paketi bana uzattı. Tüm olan biten arasında sigara içememiştim ya, anında uzandım; hop, paketi geri çekip sırıttı bu. Tabii, cin gibi istihbaratçı adam; orduevindeki görüşmemizde ikram ettiği sigarayı almamamızı, buna karşılık klinikte ce-e yaptığında elimdeki sigarayı hatırlıyordu. “Neden?” dedi. “Komutanın önünde sigara içilmez,” dedim. “Klinikte içiyordun?” dedi. “Arkamdan geldiniz, görmedim ki.” dedim. “Kaan da komutan… doktor da olsa komutan,” dedi, klinikte sigarayı yaktığımda onu bilmediğimi söyledim. “Peki şimdi? Komutanlıktan enseye tokata mı döndük?” Estağfurullah deyip az geri çektiği ama cebine atmadığı paketi, ustasının avcundan taşı kapan ‘çekirge’ misali hızlı bir hareketle kaptım, bir sigara çıkarıp “Ateşi rica edeyim.” dedim. Ne yani, bir defa makaraya sardı diye…</p>

    <p class="normal">Biz böyle didişirken kapı açıldı, Komiser Cenk girdi. Peşinden de Emin Bey.</p>

    <p class="normal">Komiser Cenk, “Pekâlâ, hepiniz beni iyi dinleyin…” diye yüksek perdeden lafa girdi. “Görünüşe göre, Murat Hazar herhangi bir yerden yurt dışına çıkış yapmamış. Bu durumda, ya hâlâ burada ya da başka pasaportla çıktı. Bu da, şahsın basit bir iş adamından fazla bir şey olduğu düşüncemizi kuvvetlendiriyor. Şimdi; yurt dışına çıksaydı veya en azından, Murat Hazar adına çıkarılmış bir pasaportla dışarı çıkmış biri kayıtlara geçseydi, tüm yapacağımız uluslararası havaalanlarımızı alarma geçirip adamın giriş yapmasını beklemek olacaktı. Ama durum değişti.” Son cümlesinin üzerine nefis bir pozla belden eğildi ve toplantı masasına ellerini koydu: “Beyler, bu adamı yakalayacağız ve yardımınız gerekli. Bizimle işbirliği yapmanız cezanızın hafiflemesine de faydalı olabilir. Anlatabiliyorum umarım…”</p>

    <p class="normal">Anlatabiliyordu elbette. Zöptörojen bombasını nasıl yapacaklarını anlatsa onu da anlamaya hazır haldeydi hepsi.</p>

    <p class="normal">Plan basitti: dolap çevirip cukkayı indirirken gayet güzel gelen hayatın gerçek yüzüyle karşılaşmak, hapishanede geçecek yılların bir sürü hapishaneli filmle destekli korkunç imgeleri falan derken her türlü yardıma hazır hale gelen Kaymanlar Ticaret’in uyanık yöneticilerinden, şirkette dönen dolaplardan habersiz çaycısına kadar herkesin rol alacağı bir tuzak kurulacaktı. Cenk Bey’e göre, durumun açığa çıkması açısından herhangi bir riske girmemek için Kaymanlar Ticaret, tutuklanan yönetici takımı dâhil tüm personeli ve polislerle birlikte günün kalanını ve geceyi burada geçirecek, sabah anormal bir şey yokmuş gibi güne başlanacak, Murat Hazar geldiği anda da ensesine binilecekti.</p>

    <p class="normal">Tabii durum personele açıklanınca itiraz edenler oldu. E, sonuçta herkesin kendine ait bir hayatı var değil mi? Herhangi bir suça karışmamışken polis tarafından alıkonulmak hoş değildi. İtirazlar, Emin Başkomiser’in, toplanan personele polise yardımın ne yüce bir vatandaşlık görevi olduğunu açıklayan nutkuna kadar sürdü.</p>

    <p class="normal">Mesut Bey ve diğer suçluların itiraz edecek halleri yoktu zaten: Onlar için be şıkkı, derhal kelepçelerle bezenip, prosedür gereği hangisine götürülmeleri gerekiyorsa o hapisanenin yolunu tutmaktan ibaretti.</p>

    <p class="normal">Mutabakattan sonra, ailesi ya da bir yerde bekleyeni olanlar telefonlara sarıldı: ‘Önemli bir proje için geceyi şirkette geçireceğiz’, ‘Evet, ne yaparsın, ekmek parası’, ‘Tabii, patronlar da kalıyor’, ‘Yok, dışarıdan yemek getirtecekler, sen merak etme’, ‘Mesai de ödenecek’, ‘Hayatım, hattâ prim bile’, ‘Şoföre ne gerek var olur mu, esas işin büyüğü bende’. Ulan, dedim konuşmaları dinleyip bir yandan ‘Seni küçümsemişim yakışıklı,’ bakışıyla yerinde oturan sekreterin karşısında, ilk gelişimde yakamadığım sigaramı tüttürürken; insanın işine gelmeyiversin, yalanı da vardı, dolanı da… her türlü uyardı bize.</p>

    <p class="normal">Zaten başka türlü olsaydı kıllı, çevik ve gayet güçlü maymunlardan bu tığteber hale evrilmişken nasıl dünyaya hâkim olabilirdik?</p>

    <p class="normal">Sonra…</p>

    <p class="normal">Sonra, Emin Başkomiser yanıma geldi ve oradaki tek fazlalık olduğumu söyledi. Buraya kadar her şey tamamdı ve işim bitmişti. Resmi bir polis operasyonunda bulunmamam gerekirdi. Yaptıklarımız için çok teşekkür ediyor ve aşağıda beni bekleyen polis otosuyla eve dönerken, Nezih Başkomiser’ine iletebilmem için hürmetlerini yanıma almamı istiyordu.</p>

    <p class="normal">Bozuldum tabii. Hattâ bozulmaktan beter oldum. Başkomiser de farkındaydı bunun; yarın, operasyondan, yani Murat Hazar’ın enselenmesinden sonra hemen, hem de bizzat arayıp bilgi vereceğini belirtti ya, gönlümü falan alamadı elbette.</p>

    <p class="normal">“Haksızlık ulan,” demiştim Tefo’ya eve dönüp olanları anlattıktan sonra. Kankam fikrime katılıyordu. Ah be, keşke ayağı kırılmasaydı; benim gibi kuzuluk etmez, bastırır, bir şekilde operasyona dâhil olmamızı sağlardı.</p>

    <p class="normal">Eve döndüğümde Nezih amca pek bir neşeli karşılamıştı beni. Olan bitenin başını, yani sabah Emin Beylerle beraber gidişimi Tefo’dan, kalanını da artık polisteki kim bilir kimden öğrenmişti. Sırtımı sıvazlamış, büyük iş bitirdiğimizi söylemişti. Özellikle de cinayet biriminin soruşturmasının hangi safhada olduğunu öğrenince bizimle bayağı bir gurur duymuştu: Evet, cinayet birimi, elindeki onca olanak ve uzmana rağmen bizim ulaştığımız bazı bilgilerin yanından bile geçememişti. Fazlası, “Oldunuz demem ama ha oldunuz, ha olacaksınız,” demiş, dedektiflik kariyerimizdeki, belki de en değerli övgüyü sunmuştu.</p>

    <p class="normal">Ama ne Nezih amcanın övgüsü ne Emin Başkomiser ve Ergin Binbaşı’nın takdirleri, hattâ karateci ve peltek dedektif Hasan Kocagöz yüzünden Tefo’nun bacağının kırılmasından, dolaylı da olsa sorumlu olduğunu düşündüğüm ve birazcık da züppe bulduğum için hafiften uyuz kaptığım, üstüne üstlük, üçüncü kurbanı bulmamız nedeniyle mutlaka bizimle görüşmesi gerekirken kılını bile kıpırdatmadığı için polisliğinden de şüphe duyduğum –bu sonuncusunda Emin Başkomiser’in parmağı varmış meğer; güvence verdiği için cinayet birimi dedektiflerinin bizimle görüşmediğini sonradan öğrendim– ¨Komiser Cenk’in teşekkürü umurumdaydı. Dedim ya, fena bozulmuştum. Filmin sonunda, kelepçelenmiş katilin yüzüne bakıp ‘Bittin lan sen,’ diye sırıtamayacaktım. Ayıp ama derdim, kabaca tarif edilecekse tabii, buydu.</p>

    <p class="normal">Gene de fazla dırıldanmadım: Sonuçta kanun kanundur, uygulayıcısı, işin bokunu çıkarmadığı sürece tabii, ne diyorsa odur diyerek bağrıma taş bastım.</p>

    <p class="normal">Kaymanlar Ticaret’te neler olduğunu merak ederek, Tefo dâhil kimseyle fazla hoşbeşe girmeden günü ve akşamı geçirdim. Onca bozulmam bir yana, yarın sabah yaşanacakları merak ediyor, merak ne kelime, resmen çatlıyordum.</p>

    <p class="normal">E, işte… Haliyle uyku tutmamıştı. Döne döne bir hal olmuştum yatakta. Hayır, derdim, sabah erkenden kalkıp şirkete gitmek, şirket dediğim Kaymanlar Ticaret tabii, anladınız, polise, mümkünse tabii, çaktırmadan bir yere sotelenip… Öf, salakça, biliyorum. O zaman da biliyordum tabii ama gene de gitmeye niyetliydim. O yüzden de bir an önce uyumak istiyordum ya, nafileydi.</p>

    <p class="normal">E, ne yapacaksın, gene vefakâr reçeteme döndüm: Kalktım, gürültü etmeden bir kadeh rakı koydum, odama dönüp minik televizyonumu açtım ve başladım bir rakıya bir uzaktan kumandaya vurmaya. Arada bir baktım, kanallardan birinde Süpermen, on yüz bininci defa oynuyor. Hoşuma gitti, ne de olsa ilk göz ağrılarımızdandır; hem süper kahraman, hem de süper kahramanlı film olarak deyip, izlemeye koyuldum.</p>

    <p class="normal">Filmi izlerken, hey gidi Cristopher Reeve, hayata bak be, dağ gibi adama reva mı bu, ne halde ölüp gitti falan filan diye düşünüyordum, birden, fikrimce süper kahramanların en dandikleri arasında başı çeken Süpermen’in en uyuz olduğum tarafının, her daim efendi, Amerikan ağzıyla ‘izci çocuk’ ayaklarında takılması gibi özellikleri değil, pelerinini dalgalandırmadığı zamanlarda, yani Clark Kent’ken kimse tarafından tanınamaması olduğunu fark ettim. Hayır, kankası Batman’den tut, neredeyse tüm süperlerin maskesi vardı; kimininki küçük, kimininki, mesela adamım Örümcek Adam’ınki gibi, tüm yüzü kaplayan cinstendi ve gizli kimliklerinin öyle ha diye anlaşılması mümkün olmuyordu.</p>

    <p class="normal">Oysa Süpermen, maşallah, herkesle dalga geçer gibiydi. Saçları yandan ayır, malak yalamış misali tara, kalın gözlükleri tak, al sana gizli kimlik. Herif sesini değiştirmeye ya da şöyle hafifçe kambur durmaya bile tenezzül etmiyordu… Hayır, boylu boslu, manda gibi de adam; mermiden hızlı, dünyayı yerinden oynatan, falan ve filan yapabilen… Boru mu bu, süper adam yahu! Ulan, milleti kandırmak bu kadar kolay mıdır; hani uzaktan göreni tamam da, müstakbel eşinden tut, taytlar içindeyken defalarca karşılaştığı mesai arkadaşlarına kadar, derken, “Valla bravo Vedat,” dedi içimdeki diğer Vedat. “Kalın kafalı olduğunu biliyordum ya, bu derece olduğunun farkında değildim.”</p>
  </div>

  <div class="calibre1" id="calibre_pb_105"></div>
</body>
</html>
