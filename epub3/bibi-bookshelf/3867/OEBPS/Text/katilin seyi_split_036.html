<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_32">31- Tomboshiro Yokoyama</h1>

    <p class="normal">Alnım acıyordu. Gerçi alnımın acısı, karşımda alçıya alınmış bacağıyla yatan Tefo’nunkinin ya da muhtemelen, çatlak üst çenesi, yaralı dili ve eksik dişleriyle evinde ya da o sırada her nerede ise orada bana küfretmekle meşgul, Emin Bey’le aralarında geçtiğini düşündüğümüz adsız rekabette Başkomiserin bizi kullanma hamlesine karşılık cinayet birimi tarafından gönderildiğini anladığımız özel dedektif Hasan Kocagöz’ünkinin yanında fazla bir şey değildi. Bendeki hafif bir yarıktı; dikiş atmaya bile gerek duymamışlardı ama gene de biraz acıyordu sargının altındaki kısım.</p>

    <p class="normal">Gerçi, vicdan azabım ve utancım her ikisinin de çektiği fiziksel acının kat be kat üzerindeydi; emin olun. Pek çok şey denebilir benim için ama vicdansız değilimdir. Hele en sevdiğim arkadaşım, ortağım ve ortaklığımızın beyin kısmı Tefo yatağa mahkûm olmuş; bizden hafiften hoşlanmaya başladığı için işimizde yardımcı olmaya başlamış Emin Başkomiser’in ciddi bir ‘Siktirin, gözüm görmesin sizi’sini yemiş ve tüm bunlar kendi eşekliğimden dolayı olmuşken laylay yapacak biri hiç değilimdir.</p>

    <p class="normal">Utanıyordum elbette: sen tut, karakolda, hem de sana, memleket nüfusunun yüzde doksanının hayal bile edemeyeceği kadar yakınlık gösteren insanlar arasında arbede çıkar; koca başkomiserin odasında, hem de adamın misafiriyle, sırf misafiri olsa iyi, üstelik adama cinayet biriminden gönderilmiş misafiriyle yaka paça giriş… utanılmaz mı?</p>

    <p class="normal">Hayır, Hasan ki daha önce söylemiş olmalıyım, sonradan iyi arkadaş olduk, hattâ yeri geldi, birbirimizin davalarına yardımcı olduk, alınganlık etmeseydi böyle olmazdı diyeceğim ama sen de kendini tut be birader, değil mi?</p>

    <p class="normal">Ama tutamamıştım işte; iri dili ağzına sığmadığı için doğuştan pelteklikten muzdarip Hasan’ın kendini tanıtışını duymamla, Tefo’nun dediği gibi her daim şeyimde gezinen aklım ağzıma komutu vermiş ve kıkırdamıştım. Tabii, Hasan’ın kıyafeti, yanık teni, başkomiserin karşısında duruşu ve aniden belden eğilerek kendini 007 havasında tanıtması da cabasıydı. Kıkırdamış, Hasan ters ters bakınca da açık açık gülmüştüm. Ardından Hasan, “Ne oldu biladfer, bir tsşey mi gördfün atsçıktsa?” diye tükürük saçarak babalanınca, başkomiserin odasında olduğumu unutup daha fazla gülmeye başlamış ve elemanın üzerime yürümesi için bahane vermiştim. Eh, Hasan’ın, tüm çocukluğu boyunca ailesi tarafından boş yere düzeltilmeye çalışılmış bu meseleyi, bir sonuç alınamayacağı anlaşıldıktan sonra çarpık dişleri görünmesin diye ağzını açmadan gülmeye çabalayanlar gibi becerebildiğince saklamak yerine üstüne gitmek suretiyle kabullenmiş ve çeşitli sinir gösterileriyle etrafındakileri de kabullenmeye zorlamış olduğunu, ayrıca o güne dek bin kere kendini tanıtmasıyla –ki eminim, peltekliğini falan bırak, kendini tanıtmadan da, özellikle çocukken mahallede ya da okulda, soyadını öğrendikten sonra buna ‘kocagöt’ diye takılan olmuştur– türlü alaya maruz kalmışlığından dolayı nerede olduğunu falan düşünmeden alay edenin üzerine balıklama dalacak derecede dolu, hattâ kendi de kabul ettiğinden söylemekte sakınca görmüyorum, raporluk olduğunu bilmiyordum o zamanlar. Meğer herifin, sırf bu yüzden kırk kere karakola düşmüşlüğü, sırf alay etti diye, bunun kara kuşağından habersiz bir sürü garibanın dişini dökmüşlüğü varmış.</p>

    <p class="normal">Şimdi hâlâ arada telefonda ya da yüzyüze görüştüğümüzde, “N’abel lan, Falco Götz?’ dediğim olur ya, artık böyle saçmalıklar olmuyor aramızda elbette; o da bana, “Sendfen n’abel, Vedats ayıssı?” diyor, gülüp geçiyoruz.</p>

    <p class="normal">Eh, tıpkı bizim gibi, yeni başladığı dedektiflik kariyerinin ilk aylarında, mahalleden ve ilkokuldan arkadaşı, Komiser Cenk’in ittirmesiyle hayatındaki ilk ciddi işine girişmenin heyecanı ve demin bahsettiğim, hayatı boyunca başına dert olmuş fizyonomik ve dededen kalma, soyadı seçimi sorunlarından kaynaklanan psikolojik durumundan dolayı bir takım bahaneleri bile olsa, Hasan’ın da abarttığını söylemek lazım; sonuçta, uzatmasa özür dilerdim. Ama dedim ya, fena halde hassastı o konuda; ben, ipin ucunu kaçırmış, kahkaha atacak evreye geçmişken –ki başınıza geldiyse bilirsiniz: hani bir an gelir, gülmek, durdurulamaz hale gelir; karnınıza kramplar girip nefesinizin kesileceğini bilirsiniz de gene gülmenizi engelleyemez, makaraları koyuverirsiniz, işte o hesap– Hasan, o an bana gülmek için daha fazla bahane vermekten öte işe yaramayan öfke kıvılcımlı bakışlarıyla karşıma dikilmiş, Emin Başkomiser’in yerinden fırlayıp ‘durun-murun’ demesine aldırmadan ‘erkhektsem’ ayağa kalkmamı, cümlesinin sonuna bir adet ‘Lan’ ekleyerek emretmişti.</p>

    <p class="normal">Akabinde, diyeceğim ya, aslında aynı anda denecek kadar çabuk gelişti her şey–neyse, aynı anda ya da akabinde, sinire kesen Hasan, onlu-yirmili yaşlarda başımızı epey belaya sokan abuk subuk huylarımı iyi bilen Tefo’nun ‘aman Vedat bir saçmalık yapmadan ortalığı sakinleştireyim’ diyerek harekete geçmesini saldırı olarak algılamış ve her biri akılda tutulması zor isimlere sahip uzak doğu dövüş sanatları hareketlerinden biriyle can kardeşimin kaval kemiğini dizine yakın bir yerden kırıvermişti.</p>

    <p class="normal">E, haliyle Vedat da buna seyirci kalamazdı. Tefo’nun canhıraş feryadını duyduğum anda komik şeyler aklımdan anında silinmiş ve yerimden, hasmımı da şaşırtacak bir hızla kalkıp, ne oluyor demesine kalmadan şık ceketinin yakalarından yakaladığım gibi burnunun ortasına kafayı indirivermiştim.</p>

    <p class="normal">Tabii o hız ve öfkeyle insan doğru dürüst nişan alamıyor. Hareketim ne kadar hızlı olsa da bu tip şeylerde gayet iyi eğitim almış olan hasmım geriye doğru hamle etmeye kalkmıştı; o yüzden alnım Hasan’ın burnu yerine ağzıyla buluşmuş ve ikimiz de hayatımızın en kanlı ‘Berhudar ol, evladım’ öpücüğünü yaşamıştık. Hasan’ın üst ve alttan birer dişi kırılmış, bir kısmı alnımı tükürükleyen ve gözünden ziyade esas kocaman olan şeyi, yani dili yaralanmış ve çenesinin, üst dudağına denk gelen kısmı çatlamıştı. Kırılmayan dişlerinden ikisi de benim alnımda, tam kaşlarımın birleşmekten son anda vazgeçtiği yerin üstünde güzel bir yarık açmıştı.</p>

    <p class="normal">Bunlardan beteri ise elbette karakolda yarattığım rezillikti. Uzatmayayım, ne gibi şeyler olduğunu tahmin edersiniz herhalde.</p>

    <p class="normal">Sonuçta, Tefo ve Hasan’la beraber hastaneye götürüldük. Ben, fiziksel hasar açısından yaptığı yanına kalan kişi olarak zaten kendimi hoş hissetmiyordum ya; özür dilemek için Hasan’ın yanına gittiğimde, elemanın bakışlarından, iyileştiği zaman günümü göreceğimi söylemeye çalıştığını anlayınca, kızmasına ne kadar hak verirsem vereyim sonunda ‘ne halin varsa gör, özür dilemeye gelmiştik işte,’ kılığıma bürünerek kardeşimin yanına döndüm. Ayrıca, elemanın bir süre konuşamayacak olması da hoşuma gitmemişti desem, yalan.</p>

    <p class="normal">Annelerin ah-vahları, babaların ciddi homurdanmaları arasında eve döndük. İşin en fenası tam da o sırada Burhan abinin ebeveynini ziyaret edeceği tutmuş olmasıydı; yani, hani babama hürmet etmese, lise ikideyken artık okumayacağını beyan ettiğinde Tefo’ya yaptığı gibi, yaşıma falan bakmadan oracıkta bana da bir tane aşkederdi eminim. Babam dışında kimse bir şey demedi ama; karakoldan hemen Nezih amcaya haber uçmuştu ve o da babama söylemişti olanları. Eh, fırçanın kralını yedim sonunda; insan otuz beşinde de olsa elli beşinde de, ana-babasının çocuğudur sonuçta ve inanın, insanın elli beşinde bile hâlâ fırça yiyebileceği bir babasının olması da iyi bir şeydir. Aynı şekilde, insanın yaşı kaç olursa olsun, kafasında malzemesi gereksizce bol kullanılmış koca bir sargıyla evine döndüğünde her şeyi bir yana bırakıp telaşlanacak birilerini bulacağını bilmesi de çok güzeldir.</p>

    <p class="normal">Neyse, işte o akşam, tüm vicdan azabımla, ayağı askıya alınmış yatan Tefo’mun başucunda ses çıkartacak yüzüm olmaksızın oturuyordum.</p>

    <p class="normal">Kardeşim, “E, top sende artık,” diyene kadar da ses çıkarmadan oturdum.</p>
  </div>

  <div class="calibre1" id="calibre_pb_69"></div>
</body>
</html>
