<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katilin seyi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_18">17- Suzi Quatro</h1>

    <p class="normal">Tefo, “Ulan, bir kere de sen kalk da beni uyandır be!” diyerek tepeme dikildiğinde kimbilir ne zamandır görmediğim ayıpçı rüyalarımdan biriyle boğuşuyordum. Eh, yumuşacık yuvarlaklar dünyasından kırk dokuz kiloluk kara bir kemik torbasının başrolde olduğu sivri köşeli gerçeklere geçmek pek neşeli bir şey değildir, takdir edersiniz. “Çık da kalkayım,” dediğimde, “Yemezler,” diye cevap verdi, “çıkarsam devirip uyursun gene.” Eh, o da doğruydu. Uykuyu severim ben, bıraksalar ortalama on saatten aşağı uyumam–uyumazdım demek daha doğru tabii; yaş ilerledikçe bir şeyler değişiyor, malûm.</p>

    <p class="normal">Neyse, içimden ‘İyi, buyur o zaman,’ diye söylenerek kalktım. Tefo, “Ooo, Vedat Beyler,” diyerek güldü. “Israr ettin, n’apayım?” dedim. Arkamdan, “Emin Bey’in ikinizi birden görmek isteyeceğini sanmam,” diye sündürürken tuvalete girdim. Tıraş oldum. Annemin her zamanki kahvaltı ve sıkı giyinme ısrarlarını, her zamanki ‘Hı, tamam’larla geçiştirip çıktık.</p>

    <p class="normal">Gevşek adımlarla, sigaralarımızı tüttürerek karakola yaklaşırken, iki polis aracı alışılmadık bir hızla yanımızdan geçip karakolun önünde durdu. Araçlardan birinden Emin Başkomiser indi ve arkasından fırlayan, tanımadığımız birkaç sivil giyimli memurla beraber, son vapura yetişmek istermiş gibi koşar adım karakolun merdivenlerinden çıktı.</p>

    <p class="normal">“Bizimle randevusuna geç kaldığı için koşturmadığına bahse girerim.” dedi Tefo. Bir şeyler olduğu belliydi. Adımlarımızı sıklaştırdık.</p>

    <p class="normal">İçerisi epey civcivliydi: Telefonlar çalıyor, telsizlerden bir sürü ses yükseliyor, memurlar telaşlı ve heyecanlı görünüyordu. Kapıdaki memur, bizi görünce, “Hayırdır ağalar?” dedi. Adı Cevdet’ti. Cevdet, karakoldaki en genç elemanlardan biriydi ve Nezih amcayı da, son on günde gelip gittiğimiz için bizi de tanıyor, karakol kapısında ‘huop, nereye hemşerim?’ diye durdurulması gerekmeyen tiplerden olduğumuzu biliyordu.</p>

    <p class="normal">Cevdet’e, Emin Bey’le görüşmeye geldiğimiz söyledik, haberi vardı dedik. “Pek uygun bir zaman değil,” dedi. Sonra çok gizli, vermemesi gereken bir bilgiyi verecekmiş gibi hafifçe öne eğildi ve sesini alçaltarak, “bir tane daha buldular,” dedi.</p>

    <p class="normal">Ne buldular diye sormadık bile.</p>
  </div>

  <div class="calibre1" id="calibre_pb_39"></div>
</body>
</html>
