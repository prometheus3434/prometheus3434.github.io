<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-2</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-2" xml:lang="tr-TR">
		<div>
			<p>  </p>
			<p id="_idParaDest-2" xml:lang="en-GB"><st c="0">Giriş  </st></p>
			<p><span><st c="6">Andhra Pradesh  </st></span></p>
			<p><span><st c="21">Hindistan   </st></span></p>
			<p>  </p>
			<p><st c="31">Şoför onu daha öteye götürmeyi reddetti.  </st></p>
			<p><st c="72">Bir buçuk kilometre geride, Octagon Kimya’yı geçtikten hemen sonra, asfaltın yerini otların bürüdüğü bir toprak yol almıştı. </st><st c="197">Şoför çalılıkların arabasını çizdiğinden yakınıyordu ve yakın zamanda yağan yağmurlar yüzünden, lastiklerin gömülebileceği çamurlu çukurlar oluşmuştu. </st><st c="348">Acaba tam olarak neredelerdi? </st><st c="378">Haydarabad’dan yüz elli kilometre uzakta, yolda kalmışlardı. </st><st c="439">Howard Redfield şoförün uzun itirazlardan oluşan listesini dinleyince, adamın daha fazla ilerlemek istememesinin gerçek sebebini anladı. </st><st c="576">Hiç kimse korktuğunu kolay kolay itiraf etmezdi.  </st></p>
			<p><st c="625">Redfield’ın buradan itibaren yürümekten başka çaresi yoktu.  </st></p>
			<p><st c="685">Şoförün kulağına doğru konuşmak için öne eğildi ve burnuna adamın ter kokusu geldi. </st><st c="769">Tıkırdayan boncukların asılı durduğu dikiz aynasında, şoförün kendisini izleyen koyu gözlerini gördü. </st><st c="871">“Beni burada bekleyeceksiniz, değil mi?” diye sordu. </st><st c="924">“Tam burada, yolda kalın.”  </st></p>
			<p><st c="951">“Ne kadar bekleyeceğim?”  </st></p>
			<p><st c="976">“Sanırım bir saat kadar. </st><st c="1001">Ne kadar sürerse.”  </st></p>
			<p><st c="1020">“Söylediğim gibi, görülecek bir şey yok. </st><st c="1061">Artık orada hiç kimse yok.”  </st></p>
			<p><st c="1089">“Siz sadece burada bekleyin, tamam mı? </st><st c="1128">Bekleyin. </st><st c="1138">Şehre döndüğümüzde size çifte tarife öderim.”  </st></p>
			<p><st c="1184">Redfield sırt çantasını alıp klimalı arabadan inince, anında bir nem denizinde yüzmeye başladı. </st><st c="1280">Üniversite öğrencisi olduğu ve cebinde azıcık parayla Avrupa’yı dolaştığı dönemden beri sırt çantası kullanmamıştı ve şimdi, elli bir yaşındayken, çökmüş omuzlarına bunlardan birini asmak tuhafına gidiyordu. </st><st c="1488">Fakat bir buhar odasından farksız olan bu ülkede yanına bir şişe arıtılmış içme suyu, böcek kovucu, güneş kremi ve ishal ilacı almadan bir yere gidecek olursa mahvolurdu. </st><st c="1659">Ve tabii ki fotoğraf makinesini de geride bırakamazdı.   </st></p>
			<p><st c="1714">Öğleden sonra güneşinde terleyerek dikilirken gökyüzüne baktı ve düşündü: Harika, güneş batıyor ve bütün sivrisinekler alacakaranlıkta ortaya çıkıyorlar. </st><st c="1868">İşte akşam yemeğiniz, sizi alçaklar.  </st></p>
			<p><st c="1905">Yol boyunca ilerlemeye başladı. </st><st c="1937">Uzun otlar yolu kapattığı için tökezledi; derin bir oyuğun içine düşünce bileklerine kadar çamura battı. </st><st c="2042">Belli ki buradan aylardır hiçbir araç geçmemişti ve Doğa Ana hemen devreye girerek, kendine ait olanı tekrar ele geçirmişti. </st><st c="2167">Nefes nefese kalan ve böcekleri başından savmaya çalışan Redfield duraksadı. </st><st c="2244">Arkasına bakınca, arabanın görüş mesafesinden çıktığını fark edip huzursuz oldu. </st><st c="2325">Acaba şoförün kendisini bekleyeceğine güvenebilir miydi? </st><st c="2382">Adam onu buraya kadar getirmekte son derece gönülsüz davranmıştı ve giderek daha da engebeli hale gelen yolda hoplayıp zıplayarak ilerledikçe tedirginliği iyice artmıştı. </st><st c="2553">Şoför bir zamanlar burada kötü insanların bulunduğunu ve korkunç şeyler yaşandığını söylemişti. </st><st c="2649">İkisi de ortadan kaybolacak olsalar, kim onları arama zahmetine girerdi ki?  </st></p>
			<p><st c="2725">Redfield ilerlemeye devam etti.  </st></p>
			<p><st c="2757">Nemli hava onu çepeçevre sardı. </st><st c="2789">Sırt çantasındaki su şişesinden gelen çalkantıları duyabiliyordu ve şimdiden susamasına rağmen durup su içmedi. </st><st c="2901">Güneş bir saat kadar sonra batacağı için yola devam etmeliydi. </st><st c="2964">Böcekler otların arasında vızıldıyordu ve Redfield etrafını saran ağaçlarda öten kuşları duyabiliyordu ama şarkıları daha önce duyduklarına hiç benzemiyordu. </st><st c="3122">Bu ülkeyle ilgili her şey ona tuhaf ve gerçeküstü geliyordu; sanki bir rüyadaydı ve kendinden geçmişçesine ağır adımlarla yürürken, göğsünden ter damlaları süzülüyordu. </st><st c="3291">Solukları her adımda hızlanıyordu. </st><st c="3326">Haritaya göre sadece iki buçuk kilometre kalmıştı ancak ne kadar yürürse yürüsün, yol bir türlü bitmek bilmiyordu ve böcek kovucuyu yenilemesi bile sivrisineklerin hevesini kırmıyordu. </st><st c="3511">Kulakları sinek vızıltılarıyla dolup taşmış, yüzü kaşıntılı ısırıklardan oluşan bir maskeye dönmüştü.  </st></p>
			<p><st c="3613">Başka bir derin oyuğa rastladı ve dizlerinin üstüne, uzun otların arasına çöktü. </st><st c="3694">Olduğu yere çömeldi, ağzına doluşan otları tükürüp biraz soluklandı; o kadar bezgin ve yorgundu ki geri dönme vaktinin geldiğine karar verdi. </st><st c="3836">Kuyruğunu bacaklarının arasına sıkıştırıp, Cincinnati’ye giden uçağa binecekti. </st><st c="3916">Ne de olsa korkaklık çok daha güvenliydi. </st><st c="3958">Ve daha konforluydu.  </st></p>
			<p><st c="3979">İçini çekti, ayağa kalkarken yerden destek almak için elini yere dayadı ve kıpırdamadan durup otlara baktı. </st><st c="4087">Yeşilliklerin arasında metal bir cisim parıldadı. </st><st c="4137">Sadece ucuz, tenekeden bir düğmeydi ama Redfield o an bunu bir işaret olarak kabul etti. </st><st c="4226">Tıpkı bir tılsım gibi. </st><st c="4249">Düğmeyi cebine attı, ayağa kalktı ve yürümeye devam etti.  </st></p>
			<p><st c="4307">Yalnızca otuz metre ötede, karşısına etrafı ağaçlarla çevrili, büyük bir alan çıktı. </st><st c="4392">En dipte, teneke çatısı paslanan, ıssız, derme çatma bir kulübe vardı. </st><st c="4463">Usulca esen rüzgârda dallar çıtırdıyor, otlar sallanıyordu.  </st></p>
			<p><st c="4523">Redfield, işte burası, diye düşündü. </st><st c="4560">Burada oldu olay.  </st></p>
			<p><st c="4578">Birdenbire solukları kulağına fazla gürültülü geldi. </st><st c="4631">Kalbi çarparak sırt çantasını omzundan indirdi, fermuarını açtı ve fotoğraf makinesini çıkardı. </st><st c="4727">Her şeyi belgele, diye düşündü. </st><st c="4759">Octagon seni yalancı çıkarmaya çalışacak. </st><st c="4801">Seni itibarsızlaştırmak için ellerinden geleni yapacakları için, kendini savunmaya hazır olmalısın. </st><st c="4901">Doğruyu söylediğini kanıtlamalısın.  </st></p>
			<p><st c="4937">Redfield meydana girdi ve kararmış dallardan oluşan bir yığına doğru yürüdü. </st><st c="5014">Ayakkabısıyla dalları dürtünce, burnuna yanık ahşap kokusu geldi. </st><st c="5080">Tepeden tırnağa ürpererek geri çekildi.  </st></p>
			<p><st c="5120">Bunlar bir cenaze ateşinin kalıntılarıydı.  </st></p>
			<p><st c="5163">Redfield elleri terleyerek makinesinin lens kapağını çıkardı ve fotoğraflar çekmeye başladı. </st><st c="5256">Gözünü kadraja dayayıp, art arda pozlar yakaladı. </st><st c="5306">Parlak ve yırtık bir sari parçası gördü. </st><st c="5347">Baktığı her yerde ölüm vardı.  </st></p>
			<p><st c="5377">Sağa döndü, kadrajının önünden yemyeşil çalılar geçti ve tam başka bir fotoğraf çekmek üzereyken, parmağı deklanşörün üzerinde donup kaldı.   </st></p>
			<p><st c="5517">Kadrajın kenarında ok gibi fırlayan bir karaltı gördü.  </st></p>
			<p><st c="5572">Fotoğraf makinesini gözünün önünden çekti ve doğrularak ağaçlara baktı. </st><st c="5644">Şimdiyse dalların sallantısından başka bir şey görmüyordu.   </st></p>
			<p><st c="5703">Orada, görme alanının en ucunda anlık bir hareket mi olmuştu? </st><st c="5765">Gözüne ağaçların arasında zıplayan bir karaltı ilişmişti. </st><st c="5823">Bir maymun muydu?  </st></p>
			<p><st c="5841">Fotoğraf çekmeye devam etmeliydi. </st><st c="5875">Güneş hızla alçalıyordu.  </st></p>
			<p><st c="5900">Taştan bir kuyunun yanından geçip teneke çatılı kulübeye doğru yürümeye başladı; hareket ettikçe pantolonu otlara sürtüyordu ve o bir sağına, bir soluna bakıyordu. </st><st c="6064">Sanki ağaçların gözleri vardı ve onu izliyorlardı. </st><st c="6115">Kulübeye yaklaştıkça, duvarların yanarak kavrulduğunu gördü. </st><st c="6176">Kapının önünde bir kül yığınıyla kararmış dallar vardı. </st><st c="6232">Başka bir cenaze ateşi daha...  </st></p>
			<p><st c="6263">Redfield dalların etrafından dolaşıp kapıdan içeri baktı.  </st></p>
			<p><st c="6321">İlk başta, içerisinin loş ışığında pek az şey seçebildi.  </st></p>
			<p><st c="6378">Gün ışığı hızla azalıyordu ve içerisi daha da karanlıktı; etrafı siyahlardan ve grilerden oluşan bir renk skalasıyla çevriliydi. </st><st c="6507">Gözlerinin karanlığa alışması için duraksadı. </st><st c="6553">Toprak bir kavanozun üstünde taze bir su damlasının ışıltısını görünce, şaşkınlığı arttı. </st><st c="6643">Burnuna baharat kokuları geldi. </st><st c="6675">Bu nasıl olabilirdi?  </st></p>
			<p><st c="6696">Arkasında bir dal çıtırdadı.  </st></p>
			<p><st c="6725">Redfield arkasına döndü.  </st></p>
			<p><st c="6750">Girişte bir siluet dikiliyordu. </st><st c="6782">Etraftaki bütün ağaçlar durmuş, hatta kuşlar bile susmuştu. </st><st c="6842">Siluet tuhaf ve sarsak bir biçimde ona doğru yaklaştı ve yalnızca birkaç adım ötede durdu.  </st></p>
			<p><st c="6933">Redfield’ın elindeki fotoğraf makinesi yere yuvarlandı. </st><st c="6989">Redfield korkuyla karşısındaki siluete bakarak geri çekildi.  </st></p>
			<p><st c="7050">Bu bir kadındı. </st><st c="7066">Ve yüzü yoktu.  </st></p>
		</div>
	<div id="charCountTotal" value="7081"></div></body>
</html>
