<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-18</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-18" xml:lang="tr-TR">
		<div>
			<p>  </p>
			<p id="_idParaDest-18" xml:lang="en-GB"><st c="0">16  </st></p>
			<p><st c="3">Rizzoli hastanenin asansöründen indi, BÜTÜN ZİYARETÇİLER KAYIT YAPTIRMALIDIR yazan tabelanın önünden geçti ve doğruca çift kapılı yoğun bakım ünitesinin yolunu tuttu. </st><st c="170">Sabah saatin biriydi ve hastalar uyuyabilsinler diye servisin ışıkları kısılmıştı. </st><st c="253">Aydınlık koridordan hemen sonra girdiği bu bölümdeki hemşireler, gözüne yüzsüz siluetler gibi göründü. </st><st c="356">Hasta bölmelerinin içinde parlak ışığı yanan tek bölmeye doğru çekildi.   </st></p>
			<p><st c="428">Dışarıda bekleyen siyah kadın polis, Rizzoli’yi selamladı. </st><st c="487">“Merhaba dedektif. </st><st c="506">Çabuk geldiniz.”   </st></p>
			<p><st c="523">“Henüz bir şey söyledi mi?”   </st></p>
			<p><st c="551">“Konuşamıyor. </st><st c="565">Boğazında hâlâ nefes alması için taktıkları tüp var. </st><st c="618">Ama kesinlikle uyanık. </st><st c="641">Gözleri açık ve hemşirenin komutlarına uyduğunu söylediğini duydum. </st><st c="709">Herkes uyandığı için çok şaşırmış görünüyor.”   </st></p>
			<p><st c="755">Suni solunum cihazının alarmını duyan Rizzoli başını içeri uzatıp, yatağın çevresinde toplanan tıbbi personele baktı. </st><st c="873">Beyin cerrahı Dr. </st><st c="891">Yuen’i ve bunca asık suratlı personelin içinde, atkuyruğu yaptığı sarı saçları oldukça göze batan iç hastalıkları uzmanı Dr. </st><st c="1016">Sutcliffe’i tanıdı. </st><st c="1036">“İçeride neler oluyor?”   </st></p>
			<p><st c="1060">“Bilmiyorum. </st><st c="1073">Tansiyonla ilgili bir sorun var. </st><st c="1106">Tam işler sarpa saracakken Dr. </st><st c="1137">Sutcliffe geldi. </st><st c="1154">Sonra da Dr. </st><st c="1167">Yuen geldi ve o zamandan beri başındalar.” Polis başını iki yana salladı. </st><st c="1241">“Galiba durumu iyiye gitmiyor. </st><st c="1272">Bütün o makineler deli gibi ötüyor.”   </st></p>
			<p><st c="1309">“Tanrım, sakın bana onu uyanır uyanmaz kaybedeceğimizi söyleme.”   </st></p>
			<p><st c="1374">Rizzoli bölmeye girince yüzüne vuran parlak ışıklar yorgun gözlerini acıttı. </st><st c="1451">Personelin etrafını çevrelediği Rahibe Ursula’yı göremedi ama yatağın üzerindeki monitörleri ve suyun üzerinde seken bir taşı andıran kalp ritmini fark etti.   </st></p>
			<p><st c="1609">Hemşirenin biri, “Endotrakeal tüpü çıkarmaya çalışıyor!” dedi.   </st></p>
			<p><st c="1672">“Şu eli daha sıkı bağlayın!”  </st></p>
			<p><st c="1701">“...Ursula, sakin ol. </st><st c="1723">Sakinleşmeye çalış.”   </st></p>
			<p><st c="1744">“Sistolik basınç seksene düştü…”   </st></p>
			<p><st c="1777">“Yüzü neden bu kadar kırmızı?” dedi Yuen. </st><st c="1819">“Yüzüne baksana.” Yan gözle, ciyak ciyak öten suni solunum cihazına baktı.   </st></p>
			<p><st c="1894">Bir hemşire, “Solunum yolu basıncı çok fazla” dedi. </st><st c="1946">“Suni solunum cihazıyla mücadele ediyor.”   </st></p>
			<p><st c="1988">“Tansiyonu düşüyor, Dr. </st><st c="2012">Yuen. </st><st c="2018">Sistolik basınç seksen.”   </st></p>
			<p><st c="2043">“Bir dopamin serumu takalım. </st><st c="2072">Hemen.”  </st></p>
			<p><st c="2080">Hemşirelerden biri ansızın Rizzoli’nin kapıda durduğunu fark etti.   </st></p>
			<p><st c="2147">“Hanımefendi, dışarı çıkmanız gerek.”   </st></p>
			<p><st c="2185">Rizzoli, “Bilinci yerinde mi?” diye sordu.   </st></p>
			<p><st c="2228">“Hemen dışarı çıkın.”    </st></p>
			<p><st c="2250">Sutcliffe, “Onunla ben ilgilenirim” dedi.  </st></p>
			<p><st c="2292">Rizzoli’yi pek de nazik olmayan bir biçimde kolundan tutup bölmenin dışına çıkardı. </st><st c="2376">Perdeyi kapatıp hastayı görmesini engelledi. </st><st c="2421">Rizzoli karanlıkta dikilirken, yoğun bakım ünitesinin farklı bölmelerinden kendisini izleyen başka hemşirelerin gözlerini üzerinde hissedebiliyordu.   </st></p>
			<p><st c="2570">Sutcliffe, “İşimizi yapmamıza izin vermelisiniz Dedektif Rizzoli” dedi.   </st></p>
			<p><st c="2642">“Ben de kendi işimi yapmaya çalışıyorum. </st><st c="2683">O bizim tek tanığımız.”   </st></p>
			<p><st c="2707">“Ve kritik durumda. </st><st c="2727">Birileri onunla konuşmadan önce bu krizi atlatmasına yardımcı olmalıyız.”   </st></p>
			<p><st c="2801">“Ama bilinci yerinde, öyle değil mi?”   </st></p>
			<p><st c="2839">“Evet.”   </st></p>
			<p><st c="2847">“Neler olduğunu anlıyor mu?”  </st></p>
			<p><st c="2876">Sutcliffe duraksadı. </st><st c="2897">Jane yoğun bakım ünitesinin loş ışığında onun yüz ifadesini okuyamadı. </st><st c="2968">Sadece geniş omuzlarının siluetini ve yakındaki monitörlerin ışığı vurunca yeşil yeşil parlayan gözlerini görebiliyordu. </st><st c="3089">“Emin değilim. </st><st c="3104">Açıkçası, bilincinin açılmasını dahi beklemiyordum.”   </st></p>
			<p><st c="3157">“Tansiyonu neden düşüyor? </st><st c="3183">Bu yeni bir gelişme mi?”   </st></p>
			<p><st c="3208">“Bir süre önce paniklemeye başladı, muhtemelen endotrakeal tüp yüzünden. </st><st c="3281">İnsanın boğazında bir tüp olması korkutucu bir his ama soluk almasına yardımcı olmak için orada kalmak zorunda. </st><st c="3393">Tansiyonu yükselince ona bir miktar Valium verdik. </st><st c="3444">Sonra da aniden kötüleşmeye başladı.”   </st></p>
			<p><st c="3482">Hemşirelerden biri bölmenin perdesini açıp kapı aralığından seslendi: “Dr. </st><st c="3557">Sutcliffe?   </st></p>
			<p><st c="3568">“Evet?”   </st></p>
			<p><st c="3576">“Dopamin verdiğimiz halde tansiyonu cevap vermiyor.”  </st></p>
			<p><st c="3629">Sutcliffe tekrar bölmeye girdi.  </st></p>
			<p><st c="3661">Rizzoli kapının aralığından birkaç metre ötede yaşanan dramı izledi. </st><st c="3730">Rahibe ellerini yumruk yapmıştı ve bileklerini yatağın demirlerine bağlayan bantlardan kurtulmaya çalıştıkça, kollarındaki tendonlar sımsıkı geriliyordu. </st><st c="3884">Başının tepesi bandajlarla kaplıydı ve endotrakeal tüpün dışarıda kalan kısmı yüzünden ağzı görünmüyordu ama yüzü apaçık ortadaydı. </st><st c="4016">Şişmiş ve yanakları kıpkırmızı olmuştu. </st><st c="4056">Gazlı bezlerin ve tüplerin arasında bir mumya gibi yatarken, Ursula tuzağa düşen bir hayvan gibi bakıyordu; korkudan gözbebekleri büyümüştü ve gözlerini kaçış yolu ararcasına bir sağa bir sola çeviriyordu. </st><st c="4262">Bileğindeki bantlara asıldıkça, yatağın demirleri bir kafesin parmaklıkları gibi zangırdıyordu. </st><st c="4358">Ursula’nın bedeni olduğu gibi yataktan kalktı ve kardiyak alarmı birdenbire ciyak ciyak ötmeye başladı.   </st></p>
			<p><st c="4462">Rizzoli’nin gözleri, düz bir çizgiyi gösteren monitöre çevrildi.   </st></p>
			<p><st c="4527">“Sorun yok, sorun yok!” dedi Sutcliffe. </st><st c="4567">Sadece kablolarından birinin bağlantısını kesmiş.” Kabloyu yerine taktı ve kalp atışları tekrar ekranda belirdi. </st><st c="4680">Hızlı bir bip-bip-bip sesi duyuldu.   </st></p>
			<p><st c="4716">“Dopamin serumunun akış hızını artırın” dedi Dr. </st><st c="4765">Yuen. </st><st c="4771">“Sıvı alımını hızlandıralım.”   </st></p>
			<p><st c="4801">Rizzoli hemşirenin damar yolu vanasını sonuna kadar açışını ve Ursula’ya bol miktarda salin solüsyonu zerk edişini izledi. </st><st c="4924">Ursula uyanık olduğu son anlarda Rizzoli’yle göz göze geldi. </st><st c="4985">Gözleri kararmaya başlamadan ve bilincinin son kıvılcımları sönmeden hemen önce, Rizzoli onun bakışlarında ölüm korkusunu gördü.   </st></p>
			<p><st c="5114">“Basınç hâlâ yükselmiyor! </st><st c="5140">Altmışa düştü…”   </st></p>
			<p><st c="5156">Ursula’nın yüz kasları gevşedi ve elleri hareketsizleşti. </st><st c="5214">Gözkapakları sarkmıştı, artık bakışlarını odaklayamıyordu. </st><st c="5273">Görmüyordu.   </st></p>
			<p><st c="5285">Hemşire, “Prematür ventriküler kasılmalar” dedi. </st><st c="5334">“Kasılmalar görüyorum!”   </st></p>
			<p><st c="5358">Gözler kalp monitörüne çevrildi. </st><st c="5391">Ekranda hızlı fakat düzenli seyreden kalp atışları şimdi inişli çıkışlı hal almıştı.   </st></p>
			<p><st c="5476">Dr. </st><st c="5480">Yuen, “Ventriküler taşikardi!” dedi.  </st></p>
			<p><st c="5517">“Tansiyon alamıyorum! </st><st c="5539">Kalbi kan pompalamıyor.”   </st></p>
			<p><st c="5564">“Yatak çerçevelerini indirin. </st><st c="5594">Hadi, hadi, göğüs kompresyonlarına başlayalım.”  </st></p>
			<p><st c="5642">Hemşirelerden biri kapıya doğru koşarak Rizzoli’yi dışarı itti ve seslendi: “Mavi Kod alarmı!”   </st></p>
			<p><st c="5737">Rizzoli bölmenin penceresinden Ursula’nın çevresinde kopan fırtınayı izledi. </st><st c="5814">Kalp masajı yapan Yuen’in başının inip kalktığını gördü. </st><st c="5871">Damar yollarına ardı ardına ilaçlar enjekte edilişini ve steril bandajların yere fırlatılışını seyretti.   </st></p>
			<p><st c="5976">Rizzoli monitöre baktı. </st><st c="6000">Ekranı ortadan ikiye bölen çizgi, şimdi sivri uçlu dişleri andırıyordu.   </st></p>
			<p><st c="6072">“İki yüze ayarlayın!”   </st></p>
			<p><st c="6094">Bir hemşire elinde defibrilatör paletleriyle öne eğilirken, bölmedeki herkes geriye çekildi. </st><st c="6187">Rizzoli Ursula’nın çıplak göğüslerini, lekeli ve kırmızı cildini bütün açıklığıyla gördü. </st><st c="6277">Bir rahibenin bu kadar dolgun göğüsleri olması tuhafına gitti.   </st></p>
			<p><st c="6340">Akım verildi.  </st></p>
			<p><st c="6354">Ursula’nın gövdesi, görünmez iplerle yukarıya doğru çekiliyormuş gibi sarsıldı.  </st></p>
			<p><st c="6434">Rizzoli’nin yanında duran kadın polis usulca, “İçimde kötü bir his var” dedi. </st><st c="6512">“Başaramayacak.”  </st></p>
			<p><st c="6529">Sutcliffe bir kez daha monitöre baktı. </st><st c="6568">Sonra pencereye bakıp Rizzoli’yle göz göze geldi. </st><st c="6618">Ve başını iki yana salladı.   </st></p>
			<p>  </p>
			<p><st c="6646">Bir saat sonra, Maura hastaneye geldi. </st><st c="6685">Rizzoli onu aradıktan sonra, yanındaki yastıkta uyuyan Victor’ı bırakıp derhal yataktan çıkmış ve duş almadan giyinmişti. </st><st c="6807">Yoğun bakım ünitesine çıkan asansöre bindiğinde, teninde Victor’ın kokusunu duyabiliyordu ve gece boyunca seviştikleri için hamlık ağrısı çekiyordu. </st><st c="6956">Üzerinde hâlâ seksin o muhteşem kokusu varken doğrudan hastaneye gelmişti ve aklı hâlâ canlı ve sıcak bedenlerdeydi. </st><st c="7073">Ölü ve soğuk bedenlerde değil. </st><st c="7104">Asansörün duvarına yaslanıp gözlerini kapadı ve bir süre daha yaşadığı keyfin tadını çıkardı. </st><st c="7198">Zevk aldığı anları hatırladı.   </st></p>
			<p><st c="7228">Asansörün kapıları açılınca irkildi. </st><st c="7265">Dimdik doğruldu, içeriye girmek için bekleyen iki hemşireye bakıp gözlerini kırpıştırdı ve yanakları kızararak, derhal dışarı çıktı. </st><st c="7398">Koridorda yürürken, </st><span><st c="7418">acaba fark ettiler mi</st></span><st c="7439">, diye düşündü. </st><span><st c="7455">Eminim ki seksin yüzüme kattığı o mahcup parıltıyı herkes görebilir.</st></span>   </p>
			<p><st c="7523">Rizzoli yoğun bakım ünitesinin bekleme salonundaydı; kanepeye yığılmıştı ve köpük bardaktaki kahvesini yudumluyordu. </st><st c="7641">Maura içeri girdiğinde Rizzoli uzun uzun ona baktı; sanki o da Maura’da bir farklılık sezmişti. </st><st c="7737">Bir trajedinin onları bir araya getirdiği bu gecede, Maura’nın yüzü alışılmadık derecede kızarmıştı.   </st></p>
			<p><st c="7838">“Ursula’nın kalp krizi geçirdiğini söylüyorlar” dedi Rizzoli. </st><st c="7900">“Durumu iyi görünmüyor. </st><st c="7924">Yaşam destek ünitesine bağlı.”   </st></p>
			<p><st c="7955">“Saat kaçta kriz geçirdi?”   </st></p>
			<p><st c="7982">“Bire doğru. </st><st c="7995">Neredeyse bir saat boyunca uğraştılar ve kalbin tekrar atmasını sağladılar. </st><st c="8071">Ama şu anda komada. </st><st c="8091">Kendi kendine soluk alamıyor. </st><st c="8121">Gözbebekleri tepki vermiyor.” Rizzoli başını iki yana salladı. </st><st c="8184">“Sanırım onu kaybediyoruz.”   </st></p>
			<p><st c="8212">“Doktorlar ne diyorlar?”   </st></p>
			<p><st c="8237">“Şey, zaten çelişki de burada. </st><st c="8268">Dr. </st><st c="8272">Yuen henüz fişi çekmeye hazır değil. </st><st c="8309">Ama hippiye benzeyen adam beyin ölümünün gerçekleştiğini söylüyor.”   </st></p>
			<p><st c="8377">“Dr. </st><st c="8382">Sutcliffe’i mi kastediyorsun?”   </st></p>
			<p><st c="8413">“Evet. </st><st c="8420">Şu irikıyım, atkuyruklu adamı. </st><st c="8451">Sabah Ursula’nın beyin aktivitesini kontrol etmek için EEG çekilmesini istedi.”   </st></p>
			<p><st c="8531">“Eğer beyin aktivitesi yoksa, yaşam destek ünitesine bağlı kalmasını meşrulaştırmak zorlaşacak.”   </st></p>
			<p><st c="8628">Rizzoli başıyla onayladı. </st><st c="8654">“Böyle diyeceğini tahmin etmiştim.”   </st></p>
			<p><st c="8690">“Kalp krizinin tanıkları var mı?”   </st></p>
			<p><st c="8724">“Ne?”   </st></p>
			<p><st c="8730">“Ursula’nın kalbi durduğunda sağlık personeli yanında mıydı?”   </st></p>
			<p><st c="8792">Rizzoli Maura’nın bilmiş soruları karşısında sinirlenmeye başlamıştı. </st><st c="8862">Köpük bardağını sertçe masaya koyarken etrafa kahve sıçrattı. </st><st c="8924">“Yanında bir ordu dolusu sağlık personeli vardı. </st><st c="8973">Ben de oradaydım” dedi.   </st></p>
			<p><st c="8997">“Peki kalp krizini ne tetikledi?”   </st></p>
			<p><st c="9031">“Önce tansiyonunun fırladığını ve nabzının çıldırdığını söylediler. </st><st c="9099">Ben oraya vardığımda, tansiyonu düşmeye başlamıştı. </st><st c="9151">Ve sonra kalbi durdu. </st><st c="9173">Yani evet, olay baştan sona tanıkların gözü önünde gerçekleşti.”   </st></p>
			<p><st c="9238">Aradan biraz zaman geçti. </st><st c="9264">Televizyon açıktı ama sesi kısıktı. </st><st c="9300">Rizzoli’nin bakışları ekranın altında kayıp giden CNN duyurularına takıldı. </st><st c="9376">Kuzey Carolina’daki araba fabrikasının koşullarından memnun olmayan bir işçi dört kişiyi öldürdü... </st><st c="9476">Colorado’da bir trenin raydan çıkması üzerine toksik bir kimyasal sızıntı yaşanıyor... </st><st c="9563">Ülke çapında sürekli felaketler oluyordu ve iki yorgun kadın hastanede oturmuş, bu geceyi sonlandırmaya çalışıyordu.   </st></p>
			<p><st c="9680">Maura kanepeye, Rizzoli’nin yanına oturdu. </st><st c="9723">“Nasılsın Jane? </st><st c="9739">Bitkin görünüyorsun.”   </st></p>
			<p><st c="9761">“Kendimi berbat hissediyorum. </st><st c="9791">Sanki bebek enerjimin her bir zerresini emiyor. </st><st c="9839">Ve bana hiçbir şey kalmıyor.” Kahvesini bir yudumda bitirip boş bardağı çöp kovasına fırlattı. </st><st c="9934">Ama ıskaladı. </st><st c="9948">Ayağa kalkıp onu yerden alamayacak kadar yorgun olduğundan yere düşen bardağa bakakaldı.   </st></p>
			<p><st c="10037">Rizzoli, “Noni adamı teşhis etti” dedi.  </st></p>
			<p><st c="10077">“Ne?”   </st></p>
			<p><st c="10083">“Noni.” Rizzoli duraksadı. </st><st c="10110">“Gabriel ona o kadar iyi davrandı ki. </st><st c="10148">Doğrusu çok şaşırdım. </st><st c="10170">Nedense çocuklarla bu kadar iyi anlaşmasını beklemiyordum. </st><st c="10229">Biliyorsun ki çözmesi zor biri. </st><st c="10261">Çok gergin. </st><st c="10273">Ama Noni’nin yanına oturdu ve ona kendi eliyle bir şeyler yedirdi...” Özlem dolu bir şekilde dalıp gittikten sonra silkelendi. </st><st c="10400">“Noni Howard Redfield’ın fotoğrafını tanıdı.”   </st></p>
			<p><st c="10446">“İsimsiz Kadın ile Graystones’a gelen adam o muymuş?”   </st></p>
			<p><st c="10500">Rizzoli başıyla onayladı. </st><st c="10526">“Oraya birlikte gitmişler. </st><st c="10553">İçeri girip onu görmeye çalışmışlar.”   </st></p>
			<p><st c="10591">Maura başını iki yana salladı. </st><st c="10622">“Anlamıyorum. </st><st c="10636">Bu iki insanın arasında ne gibi bir bağlantı olabilir ki?”   </st></p>
			<p><st c="10695">“Bu soruya sadece Ursula cevap verebilirdi.” Rizzoli ayağa kalkıp paltosunu giydi. </st><st c="10778">Kapıya döndü, sonra durdu. </st><st c="10805">Dönüp Maura’ya baktı. </st><st c="10827">“Biliyor musun, uyanmıştı.”   </st></p>
			<p><st c="10855">“Rahibe Ursula mı?”   </st></p>
			<p><st c="10875">“Kalp krizi geçirmeden hemen önce gözlerini açtı.”   </st></p>
			<p><st c="10926">“Sence gerçekten bilinci yerinde miydi? </st><st c="10966">Neler olduğunun farkında mıydı?”   </st></p>
			<p><st c="10999">“Hemşirenin elini sıktı. </st><st c="11024">Komutlara uyuyordu. </st><st c="11044">Ama onunla konuşma fırsatım olmadı. </st><st c="11080">Tam karşısında duruyordum ve kriz geçirmeden hemen önce bana baktı...” Bu düşünce yüzünden sarsılmış gibi görünen Rizzoli duraksadı. </st><st c="11213">“Gördüğü son kişi benim.”   </st></p>
			<p>  </p>
			<p><st c="11239">Maura yoğun bakım ünitesine girerek, kalp atışlarını gösteren yeşil çizgilerle dolu monitörlerin ve perdeli bölmelerin dışında durup fısıldaşan hemşirelerin yanından geçti. </st><st c="11412">Yoğun bakım rotasyonunu yapan bir stajyerken, gece geç saatlerde yoğun bakım ünitesine yaptığı ziyaretler ona hep kaygı vermişti; genellikle ölmek üzere olan bir hastayla ya da hemen karar vermesini gerektiren bir krizle karşılaşırdı. </st><st c="11647">Bunca yıl sonra bile, bu saatte yoğun bakım ünitesine girmek nabzının hızlanmasına neden oldu. </st><st c="11742">Ama bu gece onu bekleyen bir tıbbi kriz yoktu; durum değerlendirmesi yapmak üzere burada bulunuyordu.   </st></p>
			<p><st c="11844">Dr. </st><st c="11848">Sutcliffe Ursula’nın yatağının başında durmuş, çizelgesine bir şeyler yazıyordu. </st><st c="11929">Kalemi yavaşça durdu ve bir sonraki cümleyi kurmakta zorlanıyormuşçasına ucunu sayfaya bastırdı.   </st></p>
			<p><st c="12026">Maura, “Dr. </st><st c="12038">Sutcliffe?” dedi.   </st></p>
			<p><st c="12056">Sutcliffe ona baktı; yanık yüzünde yeni yorgunluk çizgileri belirmişti.   </st></p>
			<p><st c="12128">“Dedektif Rizzoli gelmemi istedi. </st><st c="12162">Yaşam destek ünitesinin fişini çekmeyi planladığınızı söyledi.”   </st></p>
			<p><st c="12226">“Bir kez daha erken geldiniz” dedi Sutcliffe. </st><st c="12272">“Dr. </st><st c="12277">Yuen bir iki gün beklemeye karar verdi. </st><st c="12317">Önce EEG’sini görmek istiyor.” Bir kez daha önüne, notlarına baktı. </st><st c="12385">“Ne kadar ironik, değil mi? </st><st c="12413">Yani sayfalar dolusu yazının dünya üzerindeki son günlerine ayrılması. </st><st c="12484">Ama bütün hayatı sadece kısa bir paragrafa sığıyor. </st><st c="12536">Bunda bir yanlışlık var, korkunç hatta.”   </st></p>
			<p><st c="12577">“En azından siz hastalarınızla hâlâ nefes alırlarken tanışıyorsunuz. </st><st c="12646">Ben bu ayrıcalığa bile sahip değilim.”   </st></p>
			<p><st c="12685">“Herhalde sizin işinizi sevemezdim Dr. </st><st c="12724">Isles.”   </st></p>
			<p><st c="12732">“Benim de sevmediğim günler oluyor.”   </st></p>
			<p><st c="12769">“O zaman neden bu işi yapıyorsunuz? </st><st c="12805">Neden yaşayanları değil de ölüleri tercih ediyorsunuz?”   </st></p>
			<p><st c="12861">“Çünkü ilgimizi hak ediyorlar. </st><st c="12892">Neden öldüklerini bilmemizi istiyorlar.”  </st></p>
			<p><st c="12933">Sutcliffe Ursula’ya baktı. </st><st c="12960">“Burada neyin ters gittiğini merak ediyorsanız, size cevabı söyleyebilirim. </st><st c="13036">Yeterince hızlı davranmadık. </st><st c="13065">Etrafında durup paniklemesini izledik; ona sakinleştirici vermemiz gerekirdi. </st><st c="13143">Onu daha erken sakinleştirebilseydik...”   </st></p>
			<p><st c="13184">“Yani panik yüzünden kriz geçirdiğini mi söylüyorsunuz?”   </st></p>
			<p><st c="13241">“Her şey öyle başladı. </st><st c="13264">Önce tansiyon ve nabız tavan yaptı. </st><st c="13300">Sonra pat diye tansiyonu düştü ve aritmiler başladı. </st><st c="13353">Kalp ritmini geri getirmemiz yirmi dakika sürdü.”   </st></p>
			<p><st c="13403">“EKG’si neler gösteriyor?”   </st></p>
			<p><st c="13430">“Akut bir miyokard enfarktüsü geçirdiğini gösteriyor. </st><st c="13484">Şimdi derin bir komada. </st><st c="13508">Gözbebekleri tepkisiz. </st><st c="13531">Derin acıya da tepki vermiyor. </st><st c="13562">Geri dönüşü olmayan bir beyin hasarı geçirdiği neredeyse kesinleşmiş durumda.”   </st></p>
			<p><st c="13641">“Bunu söylemek için biraz erken değil mi?”   </st></p>
			<p><st c="13684">“Ben gerçekçi biriyim. </st><st c="13707">Dr. </st><st c="13711">Yuen onu kurtarmayı umuyor ama o bir cerrah. </st><st c="13756">İstatistiklerinin hoş görünmesini istiyor. </st><st c="13799">Hastası ameliyattan sonra hayatta kaldığı sürece bunu başarı olarak nitelendirebiliyor. </st><st c="13887">Hayatının geri kalanını bir sebze gibi yaşasa bile.”   </st></p>
			<p><st c="13940">Maura yatağın yanına geçti, kaşlarını çatarak hastaya baktı. </st><st c="14001">“Neden bu kadar çok ödemi var?” diye sordu.   </st></p>
			<p><st c="14045">“Kriz geçirirken tansiyonunu yükseltmek için ona sürekli sıvı verdik. </st><st c="14115">Yüzü bu yüzden bu kadar şiş görünüyor.”   </st></p>
			<p><st c="14155">Maura Ursula’nın kollarına bakınca kabarık ve kırmızımsı sivilceler gördü. </st><st c="14230">“Bunlar hafiflemekte olan bir ürtikere benziyor. </st><st c="14279">Ona hangi ilaçları vermiştiniz?”   </st></p>
			<p><st c="14312">“Kalp krizleri sırasında verdiğimiz kokteyli. </st><st c="14358">Aritmi düzenleyiciler. </st><st c="14381">Dopamin.”   </st></p>
			<p><st c="14391">“Bence bir ilaç ve toksikoloji taraması istemeniz gerek.”   </st></p>
			<p><st c="14449">“Efendim?”   </st></p>
			<p><st c="14460">“Bu açıklanamayan bir kalp krizi. </st><st c="14494">Ve bu ürtiker bir ilaç alerjisine benziyor.”   </st></p>
			<p><st c="14539">“Sırf bir hasta kalp krizi geçirdi diye toksikoloji taraması talep etmeyiz.”   </st></p>
			<p><st c="14616">“Ama bu durumda etmelisiniz.”   </st></p>
			<p><st c="14646">“Neden? </st><st c="14654">Hata yaptığımızı mı düşünüyorsunuz? </st><st c="14690">Ona vermememiz gereken bir şey verdiğimizi mi?” Sutcliffe savunmaya geçmiş, yorgunluğu öfkeye dönüşmüştü.   </st></p>
			<p><st c="14796">“Ursula bir suçun tanığı” dedi Maura. </st><st c="14834">“Tek tanığı.”   </st></p>
			<p><st c="14848">“Son bir saati onun hayatını kurtarmaya çalışarak geçirdik. </st><st c="14908">Şimdi de kalkıp bize güvenmediğinizi ima ediyorsunuz.”   </st></p>
			<p><st c="14963">“Bakın, sadece titiz davranmaya çalışıyorum.”   </st></p>
			<p><st c="15009">“Pekâlâ.” Dr. </st><st c="15023">Sutcliffe Ursula’nın çizelge dosyasını kapattı. </st><st c="15071">“Sırf sizin için toksikoloji testini yaptıracağım” dedi ve dışarı çıktı.   </st></p>
			<p><st c="15144">Maura bölmede kaldı ve başucundaki lambanın kasvetli ışığı yüzüne vuran Ursula’ya baktı. </st><st c="15233">Maura etrafta kalp masajından sonra görülen olağan dağınıklığa dair hiçbir iz bulamadı. </st><st c="15321">Canlandırma çalışmalarının sonunda yerde biriken kullanılmış şırıngalar, ilaç şişeleri ve steril sargılar ortadan kaldırılmıştı. </st><st c="15450">Hastanın göğsü sırf suni solunum cihazının körüğü şişip daralarak ciğerlere hava pompaladığı için inip kalkıyordu.   </st></p>
			<p><st c="15565">Maura ışıklı bir kalem alıp Ursula’nın gözlerine doğrulttu. </st><st c="15625">İki gözbebeği de ışığa tepki vermedi. </st><st c="15663">Maura ansızın birinin kendisini izlediğini hissederek doğruldu.   </st></p>
			<p><st c="15727">Arkasını döndü ve Peder Brophy’nin kapıda dikildiğini görünce şaşırdı.   </st></p>
			<p><st c="15798">Brophy, “Beni hemşireler çağırdı” dedi. </st><st c="15838">“Zamanının gelmiş olabileceğini düşünmüşler.”   </st></p>
			<p><st c="15884">Brophy’nin gözlerinin altında koyu halkalar vardı ve kirli sakalı yüzünden çenesi daha koyu görünüyordu. </st><st c="15989">Her zamanki gibi dini kıyafetini giymişti ama sabahın köründe gömleği buruşuktu. </st><st c="16070">Maura onun uykusundan henüz kalktığını, yataktan çıktığını ve giysilerini alelacele üzerine geçirdiğini hayal etti. </st><st c="16186">Yatak odasının sıcaklığını geride bırakırken, eli kendiliğinden o gömleğe gitmişti.   </st></p>
			<p><st c="16270">Brophy, “Gitmemi ister misiniz?” diye sordu. </st><st c="16315">“Daha sonra gelebilirim.”   </st></p>
			<p><st c="16341">“Hayır, lütfen içeri girin Peder. </st><st c="16375">Sadece kayıtların üzerinden geçecektim.”   </st></p>
			<p><st c="16416">Peder başıyla onaylayıp bölmeye girdi. </st><st c="16455">İçerisi birdenbire fazla küçük ve samimi geldi.   </st></p>
			<p><st c="16503">Maura Sutcliffe’in geride bıraktığı çizelgeye uzandı. </st><st c="16557">Yatağın yakınındaki bir tabureye oturunca bir kez daha kendi kokusunun farkına vardı ve Brophy’nin de bu kokuyu alıp almadığını merak etti. </st><st c="16697">Victor’ın ve seksin kokusunu. </st><st c="16727">Brophy bir dua mırıldanmaya başladığında, Maura kendini hemşirelerin notların odaklanmaya zorladı.   </st></p>
			<p>  </p>
			<p><span><st c="16826">00.15: Yaşam bulguları: Tansiyon 130/90, Nabız 80. </st><st c="16877">Gözler açık. </st><st c="16890">Anlamlı hareketler yapıyor. </st><st c="16918">Komut verince sağ elini sıkıyor. </st><st c="16951">Bilinç durumundaki değişiklik üzerine Dr. </st><st c="16993">Yuen ve Dr. </st><st c="17005">Sutcliffe çağrıldı.   </st></span></p>
			<p><span><st c="17025">00.43: Tansiyon 180/100, Nabız 120. </st><st c="17061">Dr. </st><st c="17065">Sutcliffe burada. </st><st c="17083">Hasta tedirgin oldu ve ET tüpü çıkarmaya çalıştı.   </st></span></p>
			<p><span><st c="17133">00.50: Sistolik KB 110’a düştü. </st><st c="17165">Hastanın yüzü kızarık ve çok tedirgin. </st><st c="17204">Dr. </st><st c="17208">Yuen burada.   </st></span></p>
			<p><span><st c="17221">00.55: Sistolik 85, Nabız 180. </st><st c="17252">Damar yolu vanası sonuna kadar açık...   </st></span></p>
			<p><st c="17291">Tansiyon hızla düştükçe notlar kısalmış, elyazısı hızlanmış ve giderek kötüleşerek güçlükle okunan karalamalara dönüşmüştü. </st><st c="17415">Maura bu bölmede olup bitenleri gözünde canlandırabiliyordu. </st><st c="17476">Serum torbalarını ve şırıngaları bulmak için verilen uğraşı. </st><st c="17537">İlaçları almak üzere sürekli ecza odasına gidip gelen hemşireyi. </st><st c="17602">Ambalajları yırtılan steril bandajları, boşalan ilaç şişelerini, telaş içinde hesaplanan dozları. </st><st c="17700">Tüm bunlar hasta gözlerinin önünde kötüleşirken ve tansiyonu hızla düşerken olmuştu.   </st></p>
			<p><span><st c="17785">01.00: Mavi Kod alarmı verildi.   </st></span></p>
			<p><st c="17817">Bu noktada elyazısı değişmişti. </st><st c="17849">Başka bir hemşire olayları kaydetmek üzere devreye girmişti. </st><st c="17910">Yeni girdiler düzenli ve sistemliydi; kriz sırasındaki görevi gözlem yapıp kayıt tutmak olan bir hemşirenin elinden çıkmıştı.   </st></p>
			<p><span><st c="18036">Ventriküler fibrilasyon. </st><st c="18061">300 jul ile doğru akımlı kardiyoversiyon. </st><st c="18103">Lidocaine serumunun hızı dakikada 4 gr.’a yükseltildi.   </st></span></p>
			<p><span><st c="18158">Kardiyoversiyon 400 jul ile tekrarlandı. </st><st c="18199">Hâlâ v. </st><st c="18207">fibrilasyonda.Gözbebekleri büyüdü ama hâlâ ışığa tepki veriyor...  </st></span></p>
			<p><st c="18273">Maura, Ursula henüz vazgeçmemiş, diye düşündü. </st><st c="18320">Gözbebekleri tepki veriyor. </st><st c="18348">Hâlâ bir şansı var.  </st></p>
			<p><st c="18368">Stajını yaparken yönettiği ilk Mavi Kodu hatırladı. </st><st c="18420">Hastanın kurtulamayacağı çok açık olduğu halde yenilgiyi kabullenmekte zorlanmıştı. </st><st c="18504">Ama adamın ailesi –karısı ve iki ergen oğlu– odanın hemen dışında bekliyordu ve Maura elindeki defibrilatör paletleriyle hastaya tekrar tekrar akım verirken, oğlanların yüzleri gözünün önünden gitmiyordu. </st><st c="18709">Her iki oğlan da yetişkin erkekler kadar uzundu; kocaman ayakları ve sivilceli yüzleri vardı ama çocuklar gibi ağlıyorlardı. </st><st c="18834">Maura yararı olmadığını bildiği halde canlandırma çalışmalarına devam etmiş, ona bir şok daha verelim, diye düşünmüştü. </st><st c="18954">Sadece bir tane daha.   </st></p>
			<p><st c="18976">Peder Brophy’nin sessizleştiğini fark etti. </st><st c="19020">Başını kaldırınca onu izlediğini gördü; bakışları o kadar keskindi ki mahremiyetinin ihlal edildiğini hissetti.   </st></p>
			<p><st c="19132">Ve aynı zamanda tuhaf bir şekilde uyarılmıştı.   </st></p>
			<p><st c="19179">Maura yaşadığı karmaşayı gizlemek için gayet profesyonelce bir tavırla çizelgeyi kapattı. </st><st c="19269">Victor’ın yatağından yeni çıkmıştı ve şimdi de bunca insanın içinde, bu adamı çekici bulmuştu. </st><st c="19364">Kızışan kedilerin kokularıyla erkekleri çekebileceğini biliyordu. </st><st c="19430">Acaba kendisi de etrafa alıcı bir dişinin kokusunu mu yayıyordu? </st><st c="19495">Uzun süredir seks yapmamış bir kadın bir türlü doymak bilmiyor muydu?   </st></p>
			<p><st c="19565">Ayağa kalkıp paltosuna uzandı.   </st></p>
			<p><st c="19596">Peder Brophy paltosunu tutmak için yanına gitti. </st><st c="19645">Hemen arkasında durdu ve Maura kollarını geçirirken ona yardımcı oldu. </st><st c="19716">Maura pederin elinin saçlarına değdiğini hissetti. </st><st c="19767">Bu tesadüfi bir dokunuştan fazlası değildi ama Maura tepeden tırnağa ürperdi. </st><st c="19845">Pederden uzaklaşıp çabucak düğmelerini ilikledi.   </st></p>
			<p><st c="19894">“Gitmeden önce size bir şey göstermek istiyorum. </st><st c="19943">Benimle gelir misiniz?”   </st></p>
			<p><st c="19967">“Nereye?”   </st></p>
			<p><st c="19977">“Dördüncü kata.”  </st></p>
			<p><st c="19994">Kafası karışan Maura onun peşine düşerek asansöre kadar yürüdü. </st><st c="20058">Birlikte asansöre bindiler ve bir kez daha epey samimi ve kapalı bir alanda yalnız kaldılar. </st><st c="20151">Maura iki elini de paltosunun ceplerine soktu; sabırla kat numaralarının değişmesini izlerken düşündü: Bir rahibi çekici bulmak günah mı?   </st></p>
			<p><st c="20289">Günah olmasa bile, aptallık olduğu kesindi.   </st></p>
			<p><st c="20333">Sonunda asansörün kapısı açıldı. </st><st c="20366">Maura Brophy’nin peşinden koridorda ilerledi, çift kanatlı bir kapıdan geçti ve koroner ünitesine girdi. </st><st c="20471">Tıpkı cerrahi yoğun bakım ünitesinde olduğu gibi, burada da ışıklar geceleyin kısılmıştı. </st><st c="20561">Brophy onu loş bir koridordan geçirerek EKG monitörlerine götürdü.   </st></p>
			<p><st c="20628">Monitörlerin önünde oturan tıknaz hemşire izlemekte olduğu kalp atışlarından başını kaldırdı ve gülümseyerek dişlerini gösterdi.   </st></p>
			<p><st c="20757">“Peder Brophy. </st><st c="20772">Gece turuna mı çıktınız?”   </st></p>
			<p><st c="20798">Brophy usulca ve dostane bir biçimde yakın dostu olduğu anlaşılan hemşirenin omzuna dokundu. </st><st c="20891">Maura Camille’in odasından aşağıya bakarken, karlı avludan geçen Brophy’yi ilk gördüğü anı hatırladı. </st><st c="20993">Brophy kendisini selamlayan yaşlı rahibenin de omzuna usulca dokunmuştu. </st><st c="21066">Bu dokunuşunun sıcaklığını sunmaktan çekinmeyen bir adamdı.   </st></p>
			<p><st c="21126">“İyi akşamlar Kathleen” dedi. </st><st c="21156">Sesine birdenbire İrlanda kökenli Bostonluların aksanı yerleşmişti. </st><st c="21224">“Sakin bir gece mi geçiriyorsun?”   </st></p>
			<p><st c="21258">“Çok şükür ki şimdilik öyle. </st><st c="21287">Hemşireler sizi arayıp birini ziyaret etmenizi mi istediler?”   </st></p>
			<p><st c="21349">“Sizin hastalarınızdan biri için gelmedim. </st><st c="21392">Yukarıda, cerrahi yoğun bakım ünitesindeydik. </st><st c="21438">Dr. </st><st c="21442">Isles’ı ziyarete getirmek istedim.”   </st></p>
			<p><st c="21478">“Sabahın ikisinde mi?” Kathleen gülüp Maura’ya baktı. </st><st c="21532">“Bu adam insanın canını çıkarır. </st><st c="21565">Dinlenmek nedir bilmez.”   </st></p>
			<p><st c="21590">“Dinlenmek mi?” dedi Brophy. </st><st c="21619">“O da ne?”   </st></p>
			<p><st c="21630">“Bizim gibi sıradan ölümlülerin yaptıkları bir şey.”  </st></p>
			<p><st c="21683">Brophy monitöre baktı. </st><st c="21706">“Bizim Bay DeMarco nasıl?”   </st></p>
			<p><st c="21733">“Ah, sizin özel hastanız. </st><st c="21759">Yarın monitörsüz bir yatağa transfer edilecek. </st><st c="21806">Yani durumu çok iyi diyebilirim.”  </st></p>
			<p><st c="21840">Brophy altı numaralı yatağın sakince bipleyen EKG çizgisini işaret etti. </st><st c="21913">Maura’nın koluna dokunarak ve nefesi saçlarına değerek, “İşte” diye fısıldadı. </st><st c="21992">“Size göstermek istediğim buydu.”   </st></p>
			<p><st c="22026">Maura, “Neden?” diye sordu.  </st></p>
			<p><st c="22054">“Bay DeMarco kaldırımda kurtardığımız adam.” Brophy Maura’ya baktı. </st><st c="22122">“Yaşamayacağını öngördüğünüz adam. </st><st c="22157">Bu bizim mucizemiz. </st><st c="22177">Sizin ve benim.”   </st></p>
			<p><st c="22194">“Pek mucize sayılmaz. </st><st c="22216">Daha önce de yanıldığım olmuştu.”   </st></p>
			<p><st c="22250">“Bu adamın hastaneden yürüyerek çıkacak olmasına biraz olsun bile şaşırmadınız mı?”   </st></p>
			<p><st c="22334">Maura karanlığın dingin ve samimi ortamında Brophy’ye baktı. </st><st c="22395">“Bunu söylediğim için üzgünüm ama artık hiçbir şey beni o kadar şaşırtmıyor.” Niyeti alay etmek değildi ama sözleri bu etkiyi yaratmıştı. </st><st c="22533">Maura pederi düş kırıklığına uğratıp uğratmadığını merak etti. </st><st c="22596">Her nedense peder Maura’nın şaşkınlığını dile getirmesini önemsiyordu; Maura ise kayıtsızca omuz silkmekle aynı kapıya çıkan sözler sarf etmişti.   </st></p>
			<p><st c="22742">Asansörle lobiye inerlerken, “Mucizelere inanmak isterdim peder. </st><st c="22807">Gerçekten. </st><st c="22818">Ama korkarım ki bir şüphecinin fikrini değiştiremezsiniz” dedi.   </st></p>
			<p><st c="22882">Peder Brophy gülümseyerek cevap verdi. </st><st c="22921">“Size parlak bir zekâ bahşedilmiş ve onu kullanmanız gerek. </st><st c="22981">Kendi sorularınızı sorup kendi cevaplarınızı bulmalısınız.”   </st></p>
			<p><st c="23041">“Eminim ki siz de benimle aynı soruları soruyorsunuzdur.”   </st></p>
			<p><st c="23099">“Her gün.”   </st></p>
			<p><st c="23110">“Yine de ilahi kudret kavramını kabulleniyorsunuz. </st><st c="23161">İnancınız hiç sarsılmıyor mu?”  </st></p>
			<p><st c="23192">Brophy duraksadı. </st><st c="23210">“Hayır, inancım sarsılmıyor. </st><st c="23239">İnancıma güvenim sonsuz.”  </st></p>
			<p><st c="23265">Maura Brophy’nin sesinde ufak bir tereddüt tınısı sezince ona baktı. </st><st c="23334">“O halde neyi sorguluyorsunuz?”  </st></p>
			<p><st c="23366">Brophy Maura’yla göz göze geldi; sanki doğrudan zihnine bakıyordu ve Maura’nın ona göstermek istemediği düşünceleri okuyordu. </st><st c="23492">“Kendi gücümü” dedi sessizce. </st><st c="23522">“Bazen kendi gücümü sorguluyorum.”   </st></p>
			<p><st c="23557">Maura dışarıda, hastanenin otoparkında tek başına dikilirken, insanın nefesini kesen soğuk havayı içine çekti. </st><st c="23668">Gökyüzü açıktı, yıldızlar ışıl ışıl parlıyordu. </st><st c="23716">Maura arabasına bindi ve motor ısınırken bir süre oturup az önce Peder Brophy’le aralarında geçenleri anlamaya çalıştı. </st><st c="23836">Aslında hiçbir şey olmamıştı ama Maura gerçekten de bir şey olmuşçasına kendini suçlu hissediyordu. </st><st c="23936">Öte yandan içinde bir coşku vardı.   </st></p>
			<p><st c="23971">Parlak bir buz tabakasıyla kaplı caddelerden geçerek eve giderken, Peder Brophy’yi ve Victor’ı düşündü. </st><st c="24075">Evden çıktığında yorgundu; şimdiyse uyanık ve tetikteydi; içi kıpır kıpırdı ve aylardır hissetmediği kadar hayat doluydu.   </st></p>
			<p><st c="24197">Garaja park etti; eve girerken paltosunu çoktan çıkarmıştı. </st><st c="24257">Yatak odasına giderken bluzunun düğmelerini çözmeye başladı. </st><st c="24318">Victor onun yanı başında durup giysilerini çıkardığından habersiz, deliksiz bir uyku çekiyordu. </st><st c="24414">Son birkaç gündür vaktinin çoğunu otelinde değil, Maura’nın evinde geçiriyordu ve görünüşe bakılırsa artık onun yatağına ve hayatına aitti. </st><st c="24554">Maura titreyerek sıcacık yatak örtüsünün altına girince, Victor onun teninin soğukluğu karşısında ürperdi.   </st></p>
			<p><st c="24661">Birkaç dokunuşun ve öpüşmenin ardından tamamen uyanmış ve tahrik olmuştu.   </st></p>
			<p><st c="24735">Maura onu memnuniyetle içine alarak teşvik etti ve altta yattığı halde uysalca teslim olmadı. </st><st c="24829">Tıpkı Victor gibi kendi zevkinin peşinde koştu ve yumuşak bir haykırışla zaferini ilan etti. </st><st c="24922">Ama gözlerini kapatıp Victor’ın içinde doruğa ulaştığını hissettiğinde aklına sadece Victor’ın değil, Peder Brophy’nin de yüzü geldi. </st><st c="25056">Görüntü sürekli değişiyor, bir ileri bir geri gidiyor ve bir türlü sabitlenmiyordu; sonunda Maura gördüğü yüzün kime ait olduğunu ayırt edemez hale geldi.   </st></p>
			<p><st c="25211">Hem ikisi birdendi. </st><st c="25231">Hem ikisi de değildi.   </st></p>
		</div>
	<div id="charCountTotal" value="25253"></div></body>
</html>
