<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-13</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-13" xml:lang="tr-TR">
		<div>
			<p>  </p>
			<p id="_idParaDest-13" xml:lang="en-GB"><st c="0">11  </st></p>
			<p><st c="3">Maura o akşam nihayet eve geldiğinde saat yediyi geçiyordu. </st><st c="63">Garaj girişine dönerken, evinde yanan ışıkları görebiliyordu. </st><st c="125">Bunlar otomatik zamanlayıcılar tarafından açılan birkaç ampulün cılız ışığı değildi; evde onu bekleyen birinin yaktığı lambaların neşe saçan parlaklığıydı. </st><st c="281">Ve Maura salon perdelerinin arasından, çok renkli bir piramitin siluetini seçebiliyordu.   </st></p>
			<p><st c="370">Noel ağacı.   </st></p>
			<p><st c="382">Bu Maura’nın görmeyi beklediği son şeydi. </st><st c="424">Garaj girişinde durdu ve yanıp sönen renklere bakarken, Victor için ağaç kurduğu, küre biçimindeki narin süsleri ambalajlarından çıkarıp parmaklarına mayhoş bir çam kokusu bulaştıran dallara astığı Noelleri hatırladı. </st><st c="642">Ondan önceki Noelleri de andı; çocukken gümüş renkli yıldızı ağacın tepesine koyabilsin diye babası onu omuzlarına alırdı. </st><st c="765">Annesiyle babası bir kez bile bu mutlu geleneği atlamadıkları halde, Maura kendi hayatını kurunca bu alışkanlığı çabucak yitirmişti. </st><st c="898">Noel ağacı kurmak hem ortalığın dağılması demekti hem de büyük bir uğraştı. </st><st c="974">Güçlükle eve taşınıp dışarı çıkarılan ağaç, daha sonra köşe başında çöp kamyonu tarafından götürülmeyi bekleyen kuru ve kahverengi bir yayıntı haline geliyordu. </st><st c="1135">Maura bu zahmetleri bahane ederek ağaç kurmaktan vazgeçmişti. </st><st c="1197">Bir Noel ağacının insana yaşattığı neşeyi unutmuştu.   </st></p>
			<p><st c="1250">Soğuk garajdan evine girdiğinde burnuna pişmekte olan tavuk, sarmısak ve biberiye kokusu geldi. </st><st c="1346">Tanıdık akşam yemeği kokuları tarafından karşılanmak ve onu bekleyen birinin olması ne kadar güzeldi. </st><st c="1448">Salonda açık duran televizyon sesine doğru yöneldi ve koridorda yürürken paltosunu çıkardı.   </st></p>
			<p><st c="1540">Victor yerde, ağacın yanında bağdaş kurmuş, düğüm olan bir simli teli açmaya çalışıyordu. </st><st c="1630">Maura’yı görünce pes edercesine gülümsedi.   </st></p>
			<p><st c="1673">“Bu konuda evlendiğimiz zaman olduğumdan daha iyi değilim” dedi.  </st></p>
			<p><st c="1738">Maura ağaçtaki ışıklara bakarak, “Tüm bunları beklemiyordum” diye cevap verdi.   </st></p>
			<p><st c="1817">“Şey, aralık ayının on sekizine geldik ve senin henüz bir ağacın yok.”    </st></p>
			<p><st c="1888">“Ağaç kurmaya vaktim olmadı.”  </st></p>
			<p><st c="1918">“Noel için daima vakit bulunur, Maura.”   </st></p>
			<p><st c="1958">“İşte bu büyük bir değişiklik. </st><st c="1989">Eskiden tatil yapmak için çok meşgul olduğunu söyleyen sendin.”  </st></p>
			<p><st c="2053">Victor düğüm olan sim telinden başını kaldırdı. </st><st c="2101">“Ve bunu sürekli aleyhime kullanacaksın, değil mi?”  </st></p>
			<p><st c="2153">Maura son yaptığı yorumdan pişmanlık duyarak suskunlaştı. </st><st c="2211">Eski dargınlıkları gündeme getirmek, akşama başlamak için güzel bir yol değildi. </st><st c="2292">Paltosunu dolaba asmak üzere arkasını döndü. </st><st c="2337">Sırtı Victor’a dönükken seslendi: “İçecek bir şeyler ister misin?”   </st></p>
			<p><st c="2404">“Sen ne içersen aynısından alırım.”    </st></p>
			<p><st c="2440">“Kız içkisi olsa bile mi?”   </st></p>
			<p><st c="2467">“Kokteyllerim konusunda hiç cinsiyetçi davrandım mı?”  </st></p>
			<p><st c="2521">Maura güldü ve mutfağa girdi. </st><st c="2551">Buzdolabından yeşil limon ve yabanmersini suyu çıkardı. </st><st c="2607">Kokteyl karıştırıcıya bir ölçek Triple Sec likörü ve bir ölçek Absolut Citron koydu. </st><st c="2692">Lavabonun önünde durup buzla likörü karıştırdı ve metal kabın buz gibi soğuduğunu hissetti. </st><st c="2784">Karıştırıcıyı fincanda zar çevirircesine bir güzel salladı, salladı, salladı. </st><st c="2862">Her şey bir kumardı, en çok da aşk. </st><st c="2898">Son kez kumar oynadığımda kaybettim, diye düşündü. </st><st c="2949">Peki bu sefer ne için kumar oynuyorum? </st><st c="2988">Aramızı düzeltme şansını yakalamak için mi? </st><st c="3032">Yoksa kalbimin tekrar kırılmasına göz yummak için mi?   </st></p>
			<p><st c="3086">Maura buz gibi karışımı iki martini bardağına doldurup salona götürmek üzereyken, çöp kovasının bir sürü hazır yemek kutusuyla dolu olduğunu gördü. </st><st c="3234">Elinde olmadan gülümsedi. </st><st c="3260">Demek ki Victor mucizevi bir şekilde usta bir şefe dönüşmemişti. </st><st c="3325">Bu akşamki yemek, New Market Deli’nin eseriydi.   </st></p>
			<p><st c="3373">Salona girdiğinde Victor’ın sim tellerini asmaktan vazgeçtiğini ve boş süs kutularını topladığını gördü.   </st></p>
			<p><st c="3478">Martini bardaklarını sehpaya koyarken, “Bir sürü zahmete girmişsin” dedi. </st><st c="3552">“Bir sürü ampul, ışık ve süs almışsın.”   </st></p>
			<p><st c="3592">“Garajında hiç Noel süsü bulamadım.”   </st></p>
			<p><st c="3629">“Hepsini San Francisco’da bıraktım.”   </st></p>
			<p><st c="3666">“Hiç kendi süslerini almadın mı?”   </st></p>
			<p><st c="3700">“Hiç ağaç kurmadım ki.”   </st></p>
			<p><st c="3724">“Aradan üç yıl geçti Maura.”   </st></p>
			<p><st c="3753">Maura kanepeye oturup sakince içkisini yudumladı. </st><st c="3803">“Peki sen o ampulleri en son ne zaman kutusundan çıkardın?”   </st></p>
			<p><st c="3863">Victor hiçbir şey demeden, boş kutularla ilgilenmeye devam etti. </st><st c="3928">Nihayet Maura’ya bakmadan cevap verdi. </st><st c="3967">“Benim de içimden pek kutlama yapmak gelmedi.”   </st></p>
			<p><st c="4014">Televizyon hâlâ açıktı; sesi kısıktı ama ekrandaki görüntüler insanın dikkatini dağıtıyordu. </st><st c="4107">Victor kumandaya uzanıp KAPAT düğmesine bastı. </st><st c="4154">Sonra kanepeye oturdu; Maura’ya değmiyordu ama yine de her türlü olasılığa açık kapı bırakacak kadar yakındı.   </st></p>
			<p><st c="4264">Maura’nın kendisine getirdiği martini bardağına baktı. </st><st c="4319">Şaşırarak, “Bu pembe” dedi.   </st></p>
			<p><st c="4347">“Cosmopolitan. </st><st c="4362">Seni kız içkisi olduğu konusunda uyarmıştım.”  </st></p>
			<p><st c="4408">Victor kokteylinden bir yudum aldı. </st><st c="4444">“Tadına bakılırsa kızlar eğlenmesini biliyor.”   </st></p>
			<p><st c="4491">Bir süre sessizce oturup içkilerini yudumladılar ve yanıp sönen Noel ışıklarını izlediler. </st><st c="4582">Bu huzur verici ve dinlendirici bir ortamdı ama Maura kendini hiç de rahat hissetmiyordu. </st><st c="4672">Bu akşamdan ne beklediğini bilmiyordu ve Victor’ın ne beklediğinden de habersizdi. </st><st c="4755">Victor’la ilgili her şey şaşırtıcı bir şekilde tanıdıktı. </st><st c="4813">Mesela kokusu ve saçının ışıkta parlayışı. </st><st c="4856">Ve bir de Victor’ın iddiasızlığını yansıttıkları için eskiden beri çekici bulduğu ufak detaylar: iyice yıpranmış gömleği ve rengi solmuş kot pantolonu. </st><st c="5008">Onunla tanıştığından beri kolundan çıkarmadığı eski Timex saati. </st><st c="5073">Bileğimde bir Rolex varken bir üçüncü dünya ülkesine gidip, size yardım etmeye geldim diyemem, demişti. </st><st c="5177">Don Kişot rolüne bürünen Victor, yoksulluğa savaş açmıştı. </st><st c="5236">Maura bu mücadeleden uzun zaman önce sıkılmış olsa da Victor hâlâ her şeyin tam ortasındaydı.   </st></p>
			<p><st c="5330">Bu yüzden de ona hayran olmamak Maura’nın elinde değildi.   </st></p>
			<p><st c="5388">Victor martini bardağını sehpaya bıraktı. </st><st c="5430">“Bugün rahibelerle ilgili yeni gelişmeleri izledim. </st><st c="5482">Haber bülteninde.”   </st></p>
			<p><st c="5501">“Neler diyorlar?”   </st></p>
			<p><st c="5519">“Polisler manastırın arkasındaki göletin dibini tarıyorlarmış. </st><st c="5582">Bunun amacı nedir?”   </st></p>
			<p><st c="5602">Maura arkasına yaslandı; alkol omuzlarındaki gerginliği almaya başlamıştı. </st><st c="5677">“Gölette bir bebek buldular.”   </st></p>
			<p><st c="5707">“Rahibenin bebeğini mi?”   </st></p>
			<p><st c="5732">“Teyit etmek için DNA sonuçlarını bekliyoruz.”  </st></p>
			<p><st c="5779">“Ama onun bebeği olduğundan hiç şüphen yok, değil mi?”   </st></p>
			<p><st c="5834">“Öyle olsa gerek. </st><st c="5852">Yoksa bu dava inanılmaz derecede karmaşık bir hal alacak.”   </st></p>
			<p><st c="5911">“O halde babanın kimliğini tespit edebilirsiniz. </st><st c="5960">Yani elinizde DNA varsa.”  </st></p>
			<p><st c="5986">“Önce bir isme ihtiyacımız var. </st><st c="6018">Ayrıca babayı tespit etsek bile, her zaman için seksin karşılıklı rızaya dayanıp dayanmadığı ya da tecavüz olup olmadığı sorusu mevcut. </st><st c="6154">Öyle ya da böyle, Camille’in ifadesi olmadan bunu nasıl kanıtlayacağız?”   </st></p>
			<p><st c="6227">“Yine de cinayet için olası bir gerekçeymiş gibi görünüyor.”   </st></p>
			<p><st c="6288">“Kesinlikle.” Maura içkisinin geri kalanını da bitirdi ve bardağını sehpaya koydu. </st><st c="6371">Yemekten önce içki içerek hata etmişti. </st><st c="6411">Alkol ve uykusuzluk düşüncelerini bulandırıyordu. </st><st c="6461">Şakaklarını ovdu ve beynini uyanık kalmaya zorladı.   </st></p>
			<p><st c="6513">“Sana bir şeyler yedirmeliyim, Maura. </st><st c="6551">Zor bir gün geçirmiş gibi görünüyorsun.”   </st></p>
			<p><st c="6592">Maura kendini zorlayarak güldü. </st><st c="6624">“Hani küçük bir oğlanın, ‘Ölü insanlar görüyorum’ dediği şu film var ya?”   </st></p>
			<p><st c="6698">“Altıncı His.”   </st></p>
			<p><st c="6713">“Evet, şey, ben sürekli ölüler görüyorum ve bundan bıkmaya başladım. </st><st c="6782">Bugün moralimi bozan da bu oldu. </st><st c="6815">Noel yaklaşıyor ve ben bir ağaç kurmayı bile düşünmüyorum çünkü kafamda hâlâ otopsi laboratuvarını görüyorum. </st><st c="6925">Ellerimde oranın kokusunu alabiliyorum. </st><st c="6965">Böyle bir günde, iki otopsinin ardından eve geliyorum ve akşam yemeği pişirecek halim kalmıyor. </st><st c="7061">Kas liflerini düşünmeden bir et parçasına bile bakamıyorum. </st><st c="7121">İlgimi çeken tek şey bir kokteyl oluyor. </st><st c="7162">Sonra içkimi koyuyorum, alkolün kokusunu alıyorum ve birdenbire kendimi tekrar laboratuvarda buluyorum. </st><st c="7266">Alkol ve formalin; ikisi de aynı keskin kokuya sahipler.”   </st></p>
			<p><st c="7324">“İşin hakkında hiç bu şekilde konuştuğunu duymamıştım.”   </st></p>
			<p><st c="7380">“Hiç bu kadar bunaldığımı hissetmemiştim.”   </st></p>
			<p><st c="7423">“Yenilmez Dr. </st><st c="7437">Isles’a ne oldu?”    </st></p>
			<p><st c="7455">“Yenilmez olmadığımı biliyorsun.”   </st></p>
			<p><st c="7489">“Ama bu rolü oynamakta oldukça iyisin. </st><st c="7528">Zeki ve kurşun geçirmez bir zırhı olan Maura. </st><st c="7574">California Üniversitesi’ndeki öğrencilerini ne kadar sindirdiğinin farkında mısın? </st><st c="7657">Hepsi senden korkuyordu.”   </st></p>
			<p><st c="7683">Maura başını iki yana salladı ve güldü. </st><st c="7723">“Ölüler Kraliçesi.”   </st></p>
			<p><st c="7743">“Ne?”   </st></p>
			<p><st c="7749">“Buradaki polisler benden böyle bahsediyorlar. </st><st c="7796">Tabii bunu yüzüme söylemiyorlar. </st><st c="7829">Ama kulağıma geldi.”   </st></p>
			<p><st c="7850">“Aslında bu tabiri sevdim. </st><st c="7877">Ölüler Kraliçesi.”   </st></p>
			<p><st c="7896">“Şey, ben nefret ediyorum.” Maura gözlerini kapayıp sırtını mindere dayadı. </st><st c="7972">“Beni vampir konumuna düşürüyor. </st><st c="8005">Tuhaf bir yaratıkmışım gibi.”   </st></p>
			<p><st c="8035">Maura Victor’ın kanepeden kalktığını ve arkasına geçtiğini duymadı. </st><st c="8103">Ellerini ansızın omuzlarında hissedince irkildi. </st><st c="8152">Donup kaldı ve bütün sinir uçları Victor’ın dokunuşlarına karşı fazlasıyla hassaslaştı.   </st></p>
			<p><st c="8240">Victor parmaklarıyla Maura’nın kaslarını ovarken, “Rahatla” diye fısıldadı. </st><st c="8316">“Yapmayı bir türlü öğrenemediğin tek şey bu.”   </st></p>
			<p><st c="8362">“Yapma Victor.”   </st></p>
			<p><st c="8378">“Gardını hiç düşürmüyorsun. </st><st c="8406">Kimsenin kusurlu yanlarını görmesini istemiyorsun.”   </st></p>
			<p><st c="8458">Victor’ın parmakları Maura’nın omuzlarını ve boynunu kavrıyordu. </st><st c="8523">Sanki keşfe çıkmışlardı ve Maura’nın bedenini istila ediyorlardı. </st><st c="8589">Maura daha da tedirgin oldu ve kasları savunmaya geçercesine gerildi.   </st></p>
			<p><st c="8659">“Yorgun olmana şaşmamalı” dedi Victor. </st><st c="8698">“Kalkanların hep devrede. </st><st c="8724">Biri sana dokununca kendini bırakıp tadını çıkaramıyorsun.”   </st></p>
			<p><st c="8784">“Yapma.” Maura geri çekilip ayağa kalktı. </st><st c="8826">Yüzünü Victor’a döndüğünde, hâlâ dokunuşlarının etkisindeydi. </st><st c="8888">“Burada neler oluyor, Victor?”   </st></p>
			<p><st c="8919">“Rahatlamana yardımcı olmaya çalışıyordum.”   </st></p>
			<p><st c="8963">“Yeterince rahatım, teşekkür ederim.”    </st></p>
			<p><st c="9001">“Kendini o kadar sıkmışsın ki kasların düğüm düğüm olmuş.”   </st></p>
			<p><st c="9060">“Peki benden ne bekliyorsun? </st><st c="9089">Burada ne yaptığını bilmiyorum. </st><st c="9121">Ne istediğini de.”   </st></p>
			<p><st c="9140">“Yeniden arkadaş olmaya ne dersin?”  </st></p>
			<p><st c="9176">“Bu mümkün mü?”   </st></p>
			<p><st c="9192">“Neden olmasın?”Maura Victor’la göz göze geldiğinde bile kızardığını hissedebiliyordu.   </st></p>
			<p><st c="9279">“Çünkü aramızda çok fazla yaşanmışlık var. </st><st c="9322">Çok fazla...” Aklından geçen sözcük çekimdi ama bunu kendine sakladı. </st><st c="9392">Bunun yerine, “Zaten erkeklerle kadınların sadece arkadaş olabileceklerinden emin değilim” dedi.   </st></p>
			<p><st c="9489">“Bu acıklı bir düşünce.”   </st></p>
			<p><st c="9514">“Bence gerçekçi. </st><st c="9531">Her gün erkeklerle çalışıyorum. </st><st c="9563">Benden çekindiklerini biliyorum ve bu hoşuma gidiyor. </st><st c="9617">Beni bir otorite figürü olarak görmelerini istiyorum. </st><st c="9671">Onlar için bir beyinden ve beyaz bir önlükten ibaretim. </st><st c="9727">Çünkü beni bir kadın olarak görmeye başladıklarında, seks daima işin içine giriyor.”   </st></p>
			<p><st c="9812">Victor homurdandı. </st><st c="9831">“Ve bu da her şeyi lekeliyor.”   </st></p>
			<p><st c="9862">“Evet, öyle.”    </st></p>
			<p><st c="9876">“Kafalarında ne gibi bir otoriteye sahip olduğun önemli değil. </st><st c="9939">Erkekler sana baktıklarında, çekici bir kadın görüyorlar. </st><st c="9997">Kafana bir torba geçirmediğin sürece, bu gerçeği saklayamazsın. </st><st c="10061">Seks daima işin içindedir, dışarıda bırakamazsın.”   </st></p>
			<p><st c="10112">“İşte bu yüzden sadece arkadaş olamayız.” Maura boş bardakları alıp mutfağa yürüdü.   </st></p>
			<p><st c="10196">Victor peşinden gitmedi.   </st></p>
			<p><st c="10221">Maura lavabonun önünde durup bardaklara baktı. </st><st c="10268">Yeşil limonun ve votkanın tadı hâlâ damağındaydı; burnuna hâlâ Victor’ın kokusu geliyordu. </st><st c="10359">Evet, seks daima işin içindeydi; türlü fesatlıklar peşinde koşarak Maura’nın aklına bazı sahneler sokuyordu ve Maura bunları engellemek istese de başaramıyordu. </st><st c="10520">Victor’la sinemadan geç saatte döndükleri ve eve girer girmez birbirlerinin giysilerini çıkarmaya başladıkları o anı düşündü. </st><st c="10646">Oracıkta, ahşap zeminin üzerinde nasıl da telaşla, neredeyse vahşice sevişmişlerdi; Victor o kadar derinlere inmişti ki Maura bir fahişe gibi teslim olduğunu hissetmişti. </st><st c="10817">Ve bu hoşuna gitmişti.   </st></p>
			<p><st c="10840">Lavabonun kenarına tutundu ve nefesinin sıklaştığını, bedeninin kendi kararını verdiğini, aylar boyunca seksten kaçınmasına sebep olan mantığına karşı geldiğini hissetti.   </st></p>
			<p><st c="11011">Seks daima işin içindedir.   </st></p>
			<p><st c="11038">Maura ön kapının pat diye kapandığını duydu.   </st></p>
			<p><st c="11083">İrkilerek arkasına döndü. </st><st c="11109">Aceleyle salona döndüğünde karşısında sadece ışıkları yanıp sönen Noel ağacı duruyordu ama Victor gitmişti. </st><st c="11217">Pencereden dışarı bakınca, Victor’ın arabasına bindiğini gördü ve motorun çalıştığını duydu.   </st></p>
			<p><st c="11310">Hemen ön kapıdan dışarı fırladı ve girişteki buzların üstünde ayakları kayarak Victor’ın arabasına koştu.   </st></p>
			<p><st c="11416">“Victor!”   </st></p>
			<p><st c="11426">Arabanın motoru aniden sustu ve farlar söndü. </st><st c="11472">Victor arabadan inip Maura’ya baktı; başı arabanın üzerinden karanlık bir siluet halinde görünüyordu. </st><st c="11574">Rüzgâr esiyordu, Maura yüzüne batan kar tanelerine karşı koymaya çalışarak gözlerini kırpıştırıyordu.   </st></p>
			<p><st c="11676">“Neden gidiyorsun?” diye sordu.  </st></p>
			<p><st c="11708">“İçeri gir, Maura. </st><st c="11727">Hava buz gibi.”   </st></p>
			<p><st c="11743">“Ama neden gidiyorsun?”Maura gölgelerin arasında bile Victor’ın düş kırıklığıyla verdiği nefesinin buharını gördü.   </st></p>
			<p><st c="11858">“Beni burada istemediğin çok açık.”   </st></p>
			<p><st c="11894">“Geri gel. </st><st c="11905">Gerçekten kalmanı istiyorum.” Maura arabanın etrafından dolaşıp Victor’ın karşısında durdu. </st><st c="11997">Rüzgâr incecik bluzunu delip geçiyordu.  </st></p>
			<p><st c="12037">“Birbirimizi tekrar yiyip bitireceğiz. </st><st c="12076">Her zaman yaptığımız gibi.” Victor tekrar arabasına binmeye yeltendi.  </st></p>
			<p><st c="12146">Maura ceketine asılıp onu kendine çekti. </st><st c="12187">O an Victor dönüp ona baktı ve Maura bir sonraki adımı tahmin etti. </st><st c="12255">Düşüncesizlik olsun ya da olmasın, bunu istiyordu.   </st></p>
			<p><st c="12306">Victor’ın onu kollarına alması gerekmedi. </st><st c="12348">Maura zaten başını onun sıcaklığına gömüyor ve dudakları Victor’ınkileri arıyordu. </st><st c="12431">Tanıdık tatlar, tanıdık kokular. </st><st c="12464">Vücutları eskisi gibi ayrılmaz bir bütün olmuştu. </st><st c="12514">Maura hem soğuktan hem de heyecandan titriyordu. </st><st c="12563">Victor kollarıyla Maura’yı sardı ve öpüşerek ön kapıya yürürlerken, bedenini siper ederek onu rüzgârdan korudu. </st><st c="12675">Eve bir miktar kar taşıdılar ve Victor ceketini çıkarırken parlak tanecikler yere saçıldı.   </st></p>
			<p><st c="12766">Yatak odasına kadar sabredemediler.   </st></p>
			<p><st c="12802">Maura hemen oracıkta, girişte Victor’ın düğmelerini açtı ve gömleğinin ucunu pantolonunun içinden çıkardı. </st><st c="12909">Victor’ın sıcacık teni, soğuktan uyuşan parmaklarını yaktı. </st><st c="12969">Maura onun özlem duyduğu sıcaklığını kendi teninde hissetmek için yanıp tutuşarak, gömleği çıkardı. </st><st c="13069">Salona girdiklerinde Maura’nın da bluzunun düğmeleri ve pantolonunun fermuarı açılmıştı. </st><st c="13158">Maura onu bir kez daha vücuduna ve hayatına içtenlikle buyur etti.   </st></p>
			<p><st c="13225">Yerde, Victor’ın yanında yatarken, Noel ağacının ışıkları rengârenk yıldızlar gibi yanıp sönüyordu. </st><st c="13325">Maura gözlerini kapadığında bile tepesinde yanıp sönen bu renk cümbüşünü görebiliyordu. </st><st c="13413">Vücutları yeni âşıkların yaşadıkları acemiliği çekmeden, aşina bir ritim tutturarak sallanmıştı. </st><st c="13510">Maura onun kokusunu biliyor ve hareketlerini tanıyordu; zevkin doruklarına ulaşıp haykırdığında hiç utanmamıştı. </st><st c="13623">Üç yıllık ayrılık tek bir seferde sona ermişti ve her şey bittikten sonra, etrafa saçılan giysilerin arasında uzanırlarken, Victor’ın kolları Maura’ya iyice yıpranmış bir battaniye kadar tanıdık gelmişti.   </st></p>
			<p><st c="13828">Gözlerini tekrar açtığında, Victor’ın kendisini izlediğini gördü.   </st></p>
			<p><st c="13894">“Bir Noel ağacının altında açtığım en güzel paket sensin” dedi Victor.   </st></p>
			<p><st c="13965">Maura yukarıdaki daldan sarkan parlak sim teline baktı. </st><st c="14021">“Ben de öyle hissediyorum” diye mırıldandı. </st><st c="14065">“Ambalajı açılan ve gözler önüne serilen bir paket gibi.”   </st></p>
			<p><st c="14123">“Bu güzel bir şey değilmiş gibi konuşuyorsun.”   </st></p>
			<p><st c="14170">“Orası bundan sonra ne olacağına bağlı.”   </st></p>
			<p><st c="14211">“Peki bundan sonra ne olacak?”  </st></p>
			<p><st c="14242">Maura iç geçirdi. </st><st c="14260">“Bilmiyorum.”    </st></p>
			<p><st c="14274">“Ne olmasını istersin?”   </st></p>
			<p><st c="14298">“Tekrar incinmek istemem.”   </st></p>
			<p><st c="14325">“Demek seni incitmemden korkuyorsun.”  </st></p>
			<p><st c="14363">Maura ona baktı. </st><st c="14380">“Daha önce incitmiştin.”   </st></p>
			<p><st c="14405">“İkimiz de birbirimizi incittik, Maura. </st><st c="14445">Pek çok farklı yönden. </st><st c="14468">Birbirlerini seven insanların istemeden yaptıkları gibi.”   </st></p>
			<p><st c="14526">“Kaçamak yapan sendin. </st><st c="14549">Ben ne yaptım ki?”   </st></p>
			<p><st c="14568">“Bu şekilde hiçbir yere varamayız.”   </st></p>
			<p><st c="14604">Maura, “Bilmek istiyorum” dedi. </st><st c="14636">“Seni nasıl incitmişim?”  </st></p>
			<p><st c="14661">Victor yuvarlanarak sırtüstü uzandı. </st><st c="14698">Artık Maura’ya değmiyordu. </st><st c="14725">Gözlerini tavandaki bir noktaya dikti. </st><st c="14764">“Abican’a gitmek üzere yola çıkmam gereken günü hatırlıyor musun?”   </st></p>
			<p><st c="14831">Maura, “Hatırlıyorum” dedi. </st><st c="14859">O günün acı hatırası hâlâ canlıydı.   </st></p>
			<p><st c="14895">“İtiraf ediyorum ki seni yalnız bırakmak için hiç de uygun bir zaman değildi ama gitmem gerekiyordu. </st><st c="14996">Müzakereleri yönetebilecek tek kişi bendim. </st><st c="15040">Orada olmak zorundaydım.”   </st></p>
			<p><st c="15066">“Babamın cenazesinden sonraki gün mü?” Maura ona baktı. </st><st c="15122">“Sana </st><span><st c="15128">ihtiyacım</st></span><st c="15137"> vardı. </st><st c="15145">Benimle evde kalmana ihtiyacım vardı.”   </st></p>
			<p><st c="15184">“One Earth’ün de bana ihtiyacı vardı. </st><st c="15222">Koca bir konteyner dolusu tıbbi malzemeyi kaybedebilirdik. </st><st c="15281">Bekleyemezdim.”   </st></p>
			<p><st c="15297">“Eh, ben de durumu kabullendim, değil mi?”   </st></p>
			<p><st c="15340">“İşte sorun tam da bu sözcükte gizli. </st><st c="15378">Durumu </st><span><st c="15385">kabullendin</st></span><st c="15396">. Ama bana kızdığını biliyordum.”   </st></p>
			<p><st c="15430">“Çünkü aynı şey sürekli tekrarlayıp duruyordu. </st><st c="15477">Yıldönümleri, cenazeler; hiçbir şey seni evde tutamıyordu. </st><st c="15536">Ben her zaman ikinci plandaydım.”   </st></p>
			<p><st c="15570">“Sonunda iş buraya kadar vardı, değil mi? </st><st c="15612">Sen ve One Earth arasında bir seçim yapmak zorunda kaldım. </st><st c="15671">Hiç istemesem de. </st><st c="15689">Bunu yapmak zorunda olduğumu hiç düşünmemiştim. </st><st c="15737">Hele çözülmesi gereken bunca sorun varken.”   </st></p>
			<p><st c="15781">“Dünyayı tek başına kurtaramazsın.”   </st></p>
			<p><st c="15817">“Ama bir sürü iyilik yapabilirim. </st><st c="15851">Eskiden sen de buna inanırdın.”   </st></p>
			<p><st c="15883">“Ama herkes er ya da geç tükenir. </st><st c="15917">Yıllarca başka ülkelerde ölen insanları takıntı haline getirirsin. </st><st c="15984">Derken bir gün uyanırsın ve bir değişiklik yapıp kendi hayatına odaklanmaya karar verirsin. </st><st c="16076">Kendi çocukların olsun istersin. </st><st c="16109">Ama senin </st><span><st c="16119">bunun </st></span><st c="16125">için de hiç zamanın olmadı.” Maura derin bir nefes aldı ve sahip olmayı isteyip de muhtemelen hiçbir zaman kavuşamayacağı bebekleri düşününce, gözyaşlarının boğazında düğümlendiğini hissetti. </st><st c="16317">Hamileliğiyle Maura’nın çocuksuzluğunu tekrar gündeme getiren Jane Rizzoli’yi de düşündü. </st><st c="16407">“Bir azizle evli olmaktan yorulmuştum. </st><st c="16446">Bir koca istiyordum.”   </st></p>
			<p><st c="16468">Aradan biraz zaman geçti ve Maura’nın tepesindeki Noel ışıklarının renkleri bulanarak birbirine girdi.   </st></p>
			<p><st c="16571">Victor uzanıp Maura’nın elini tuttu. </st><st c="16608">“Sanırım çuvallayan bendim” dedi.   </st></p>
			<p><st c="16642">Maura yutkundu; renkler keskinleşerek, bir kez daha bir telin üstünde yanıp sönen ışıklara dönüştü. </st><st c="16742">“İkimiz de çuvalladık.”   </st></p>
			<p><st c="16766">Victor onun elini bırakmadan sıkıca tuttu; sanki elini çekerse, ona ikinci kez dokunma şansı bulamayacağından korkuyordu.   </st></p>
			<p><st c="16888">“İstediğimiz kadar konuşabiliriz” dedi Maura, “Ama aramızda bir şeylerin değişeceğini sanmıyorum.”   </st></p>
			<p><st c="16987">“Artık nerede hata yaptığımızı biliyoruz.”   </st></p>
			<p><st c="17030">“Yine de bu sefer farklı olacağı anlamına gelmez.”  </st></p>
			<p><st c="17081">Victor sessizce, “Hiçbir şey yapmamıza gerek yok Maura” dedi. </st><st c="17143">“Sadece birlikte olalım. </st><st c="17168">Bu şimdilik yeterli değil mi?”  </st></p>
			<p><span><st c="17199">Sadece birlikte olmak.</st></span><st c="17221"> Kulağa ne kadar basit geliyordu. </st><st c="17255">Maura Victor’ın yanında yatarken ve yalnızca elleri birbirine değerken, evet, bunu yapabilirim, diye düşündü. </st><st c="17365">Seninle yatacak ve beni incitmene izin vermeyecek kadar mesafeli davranabilirim. </st><st c="17446">Aşk olmadan seks; erkekler bir an bile duraksamadan bundan keyif alabiliyorlardı. </st><st c="17528">Kendisi neden yapamasındı ki?  </st></p>
			<p><st c="17558">İçindeki ufak ve zalim ses, </st><span><st c="17586">Hem belki bu sefer kalbi kırılan Victor olur</st></span><st c="17630">, diye fısıldadı.   </st></p>
		</div>
	<div id="charCountTotal" value="17648"></div></body>
</html>
