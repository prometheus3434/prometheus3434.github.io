<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-14</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-14" xml:lang="tr-TR">
		<div>
			<p>  </p>
			<p id="_idParaDest-14" xml:lang="en-GB"><st c="0">12  </st></p>
			<p><st c="3">Hyannisport yolculuğunun sadece iki saat sürmesi gerekiyordu. </st><st c="65">Önce güneye gidip 3 numaralı yola sapacaklardı, sonra da 6 numaralı yolu izleyip Cape Cod’a varacaklardı ama Rizzoli’nin yolda iki kez tuvalet molası vermesi gerektiğinden, Sagamore Köprüsü’ne varmaları öğleden sonra üçü buldu. </st><st c="293">Köprüyü geçer geçmez kendilerini deniz kenarı tatil beldelerinde buldular. </st><st c="368">Yol, yan yana dizilmiş güzel boncuklardan oluşan bir kolye misali Cape boyunca uzanarak, bir dizi kasabanın içinden geçiyordu. </st><st c="495">Rizzoli daha önce Hyannisport’a hep yaz mevsiminde, yolların arabalarla ve dondurmacıların önünde yılan gibi kıvrılan sıralar oluşturan şortlu ve tişörtlü insanlarla dolup taştığı zaman gelmişti. </st><st c="691">Hiç bunun gibi soğuk bir kış gününde, restoranların yarısının kapalı olduğu, kaldırımlarda paltolarını ilikleyip rüzgâra karşı yürüyen birkaç cesur insan dışında kimseciklerin olmadığı dönemde yolu buraya düşmemişti.   </st></p>
			<p><st c="908">Frost, Ocean Caddesi’ne döndü ve hayretle mırıldandı: “Tanrım. </st><st c="971">Şu evlerin boyutlarına baksana.”   </st></p>
			<p><st c="1004">“Buraya taşınmak ister misin?” dedi Rizzoli.   </st></p>
			<p><st c="1049">“Belki ilk on milyonumu biriktirdiğimde taşınırım.”   </st></p>
			<p><st c="1101">“O zaman Alice’e söyle de şimdiden ilk bir milyonu kazanmaya baksın çünkü bu parayı maaşınla biriktiremeyeceğin kesin.”   </st></p>
			<p><st c="1221">Ellerindeki yol tarifine uyarak bir çift granit sütunun arasından geçtiler ve geniş bir cadde boyunca ilerleyerek, denizin yakınlarında güzel bir evin önüne yanaştılar. </st><st c="1390">Rizzoli arabadan inip etrafına bakındı ve rüzgârda titreyerek, gri kiremitli çatıyla denizi gören üç kuleyi beğeniyle izledi.   </st></p>
			<p><st c="1516">“Tüm bunları rahibe olmak için geride bıraktığına inanabiliyor musun?” dedi.  </st></p>
			<p><st c="1593">“Sanırım Tanrı seni çağırınca, gitmen gerekiyor.”  </st></p>
			<p><st c="1643">Rizzoli başını iki yana salladı. </st><st c="1676">“Ben ne yapardım biliyor musun? </st><st c="1708">Bırakırdım çağırsın dursun.”   </st></p>
			<p><st c="1737">Verandanın merdivenlerini çıktılar. </st><st c="1773">Frost zile bastı.   </st></p>
			<p><st c="1791">Kapıyı ufak tefek, koyu renk saçlı bir kadın sadece yüzlerini görecek kadar açtı.  </st></p>
			<p><st c="1873">“Biz Boston Emniyeti’nden geliyoruz” dedi Rizzoli. </st><st c="1924">“Daha önce aramıştık. </st><st c="1946">Bayan Maginnes’i görmeye geldik.”  </st></p>
			<p><st c="1980">Kadın başıyla onayladı, kenara çekilip onları içeri aldı. </st><st c="2038">“Bayan Maginnes denize bakan salonda. </st><st c="2076">Size yolu göstereyim.”  </st></p>
			<p><st c="2099">Tik ağacından yapılan cilalı döşemelerin üzerinde yürüyerek, duvarlarda gemilerin ve fırtınalı denizlerin resmedildiği tabloların asılı durduğu bir koridordan geçtiler. </st><st c="2268">Rizzoli genç Camille’in bu evde büyüdüğünü ve bu parlak zeminde koşturduğunu hayal etti. </st><st c="2357">Acaba koşmasına izin verilmiş miydi? </st><st c="2394">Yoksa antikaların arasında sessizce ve sakince dolaşmış mıydı?   </st></p>
			<p><st c="2457">Kadın onları yerden tavana kadar uzanan ve denize bakan pencerelerin bulunduğu devasa bir salona getirdi. </st><st c="2563">Rüzgârda savrulan gri dalgaların görüntüsü o kadar etkileyiciydi ki ilk anda Rizzoli’nin dikkatini çekti ve ilk başta başka hiçbir şeye odaklanmadı. </st><st c="2712">Ama denize bakarken bile, odaya sinen ekşi kokunun farkına vardı. </st><st c="2778">Çiş kokusuydu bu.   </st></p>
			<p><st c="2796">Kokunun kaynağını görmek için arkasına döndü: Pencerelerin yakınındaki hastane yatağında yatan adam, sergilenen canlı bir sanat eseri gibiydi. </st><st c="2939">Adamın yanındaki sandalyede oturan kumral kadın, misafirleri karşılamak üzere ayağa kalktı. </st><st c="3031">Rizzoli bu kadının yüzünde Camille’e dair hiçbir iz görmedi. </st><st c="3092">Camille’in narin ve neredeyse uhrevi bir güzelliği vardı. </st><st c="3150">Bu kadın ise süslü püslüydü, kısa saç kesimi kusursuzdu ve kaşlarına yay şekli verilmişti.   </st></p>
			<p><st c="3241">Kadın, “Ben Lauren Maginnes, Camille’in üvey annesiyim” dedi ve Frost’un elini sıktı. </st><st c="3327">Bazı kadınlar hemcinslerini göz ardı eder, yalnızca erkeklere odaklanırlar. </st><st c="3403">Bayan Maginnes de bu kadınlardandı ve yalnızca Frost’la ilgileniyordu.   </st></p>
			<p><st c="3474">Rizzoli lafa girerek, “Merhaba, sizinle telefonda konuşmuştuk” dedi. </st><st c="3543">“Ben Dedektif Rizzoli. </st><st c="3566">Ve bu da Dedektif Frost. </st><st c="3591">İkimiz de kaybınız için çok üzgünüz.”   </st></p>
			<p><st c="3629">Lauren ancak o zaman bakışlarını Rizzoli’ye çevirme lütfunda bulundu. </st><st c="3699">Sadece, “Teşekkür ederim” demekle yetindi. </st><st c="3742">Rizzoli’yle Frost’u içeri alan koyu renk saçlı kadına baktı. </st><st c="3803">“Maria, oğlanlara aşağıya inip bize katılmalarını söyler misin? </st><st c="3867">Polisler geldi” dedi. </st><st c="3889">Tekrar misafirlerine dönüp bir kanepeyi işaret etti. </st><st c="3942">“Lütfen oturun.”   </st></p>
			<p><st c="3959">Rizzoli hastane yatağının yakınına oturdu. </st><st c="4002">Adamın pençeye benzeyen buruşuk eline ve bir yanı donuk bir pelte gibi görünen yüzüne bakınca, kendi büyükbabasının son aylarını hatırladı. </st><st c="4142">Büyükbabası da bakımevindeki yatağında, artık komutlarına uymayan bir bedende kısılıp kalmış halde yatarken, bakışları bilinçli ve öfke doluydu. </st><st c="4287">Rizzoli bu adamın gözlerinde de aynı farkındalığı gördü. </st><st c="4344">Adam doğruca tanımadığı bu ziyaretçinin yüzüne bakıyordu ve Rizzoli bu bakışlarda ümitsizliği, utancı ve itibarı elinden alınan bir adamın çaresizliğini görebiliyordu. </st><st c="4512">Adam henüz ellisini geçmemişti ama bedeni şimdiden ona ihanet etmişti. </st><st c="4583">Ağzının kenarından çenesine doğru süzülen salyası yastığına damlıyordu. </st><st c="4655">Yakındaki bir masanın üzerinde, adamın bakımında kullanılan her türlü malzeme vardı: Kutular dolusu yetişkin maması, plastik eldivenler, ıslak mendiller ve bir kutu yetişkin alt bezi. </st><st c="4839">Adamcağızın bütün hayatı bir masa dolusu hijyen ürününe indirgenmişti.   </st></p>
			<p><st c="4910">“Akşam vardiyasında çalışan hemşiremiz biraz geç kalacak; umarım burada oturup Randall’a göz kulak olmamın sakıncası yoktur” dedi Lauren. </st><st c="5048">“Denizi hep çok sevdiği için onu bu salona taşıdık. </st><st c="5100">Artık sürekli denize bakabilir.” Lauren uzanıp bir kâğıt mendil aldı ve adamın çenesindeki salyayı sildi. </st><st c="5206">“Tamam. </st><st c="5214">İşte oldu.” Dönüp dedektiflere baktı. </st><st c="5252">“Herhalde neden arabayla Boston’a kadar gelmek istemediğimi anlamışsınızdır. </st><st c="5329">Onu uzun süre hemşirelerle bırakmak hoşuma gitmiyor. </st><st c="5382">O zaman sinirleniyor. </st><st c="5404">Konuşamıyor ama yokluğumda beni özlediğini biliyorum.”   </st></p>
			<p><st c="5459">Lauren oturduğu koltukta arkasına yaslanıp Frost’a baktı. </st><st c="5517">“Soruşturmada ilerleme kaydettiniz mi?” diye sordu.   </st></p>
			<p><st c="5569">Bir kez daha Rizzoli cevap verdi. </st><st c="5603">Bu kadının dikkatini çekmekte kararlıydı ve onu sürekli göz ardı etmesi sinirini bozuyordu.   </st></p>
			<p><st c="5695">“Yeni ipuçlarının peşinde koşuyoruz” dedi.   </st></p>
			<p><st c="5738">“Herhalde Hyannis’e kadar bunu söylemek için gelmediniz.”   </st></p>
			<p><st c="5796">“Hayır. </st><st c="5804">Yüz yüze daha rahat halledebileceğimizi düşündüğümüz bazı meseleler hakkında konuşmaya geldik.”   </st></p>
			<p><st c="5900">“Sanırım bir de nasıl insanlar olduğumuzu görmek istediniz.”   </st></p>
			<p><st c="5961">“Camille’in geçmişine ve ailesine dair bir fikrimiz olsun istedik.”   </st></p>
			<p><st c="6029">“Evet, işte karşınızdayız.” Lauren kolunu salladı. </st><st c="6080">“Burası Camille’in büyüdüğü ev. </st><st c="6112">İnsan neden burayı bırakıp da bir manastırda yaşamayı tercih ettiğini anlamakta zorlanıyor, değil mi? </st><st c="6214">Randall ona bir kızın isteyebileceği her şeyi verdi. </st><st c="6267">Doğum gününde yepyeni bir BMW aldı. </st><st c="6303">Camille’in kendine ait bir midillisi de vardı. </st><st c="6350">Ve doğru dürüst giymediği elbiselerle dolu bir dolabı. </st><st c="6405">O ise hayatının sonuna kadar siyah giymeyi seçti. </st><st c="6455">O...” Lauren başını iki yana salladı. </st><st c="6493">“Nedenini hâlâ anlamıyoruz.”   </st></p>
			<p><st c="6522">“Camille’in kararı ikinizi de üzdü mü?”   </st></p>
			<p><st c="6562">“Şey, benim için bir sakıncası yoktu. </st><st c="6600">Ne de olsa bu onun hayatıydı. </st><st c="6630">Ama Randall durumu asla kabullenemedi. </st><st c="6669">Camille’in fikrini değiştireceğini ümit edip durdu. </st><st c="6721">Rahibelerin her gün yaptıkları şeylerden sıkılacağını ve sonunda eve döneceğini umdu.” Sessizce yatağında yatan kocasına baktı. </st><st c="6849">“Bence felç geçirmesinin sebebi de bu. </st><st c="6888">Camille onun tek çocuğuydu ve Randall kızının onu bırakıp gittiğine inanamadı.”   </st></p>
			<p><st c="6968">“Peki ya Camille’in öz annesi? </st><st c="6999">Telefonda bana onun öldüğünü söylemiştiniz.”   </st></p>
			<p><st c="7044">“Olay olduğunda Camille sadece sekiz yaşındaymış.”   </st></p>
			<p><st c="7095">“Hangi olay?”    </st></p>
			<p><st c="7109">“Şey, ölüm sebebinin kazara aldığı yüksek doz olduğunu söylemişler ama bu işin kazası olmaz, değil mi? </st><st c="7212">Randall ile tanıştığımda birkaç senedir duldu. </st><st c="7259">Sanırım bizi yeniden kurulan bir aile olarak tanımlayabilirsiniz. </st><st c="7325">Benim ilk evliliğimden iki oğlum var; Randall’ın da Camille’i vardı.”   </st></p>
			<p><st c="7395">“Randall ile ne zamandır evlisiniz?”   </st></p>
			<p><st c="7432">“Neredeyse yedi yıl oldu.” Lauren kocasına baktı. </st><st c="7482">Teslimiyetçi bir tavırla, “İyisiyle, kötüsüyle” diye ekledi.   </st></p>
			<p><st c="7543">“Üvey kızınızla yakın mıydınız? </st><st c="7575">Birlikte çok şey paylaşır mıydınız?”   </st></p>
			<p><st c="7612">“Camille’le mi?” Lauren başını iki yana salladı. </st><st c="7661">“Size karşı dürüst olacağım. </st><st c="7690">Onunla asla bağ kuramadık; yani kastettiğiniz buysa. </st><st c="7743">Ben Randall ile tanıştığımda Camille on üç yaşına gelmişti ve o yaştaki çocukların nasıl olduklarını bilirsiniz. </st><st c="7856">Biz yetişkinlerle muhatap olmak istemezler. </st><st c="7900">Bana kötü kalpli bir üvey anneymişim gibi davranmadı. </st><st c="7954">Ama, nasıl desem, sanırım biz bir türlü bağ kuramadık. </st><st c="8009">Ben gerçekten çaba gösterdim ama Camille her zaman çok...” Lauren birdenbire durdu; sanki ağzından söylememesi gereken bir şey kaçırmaktan korkmuştu.   </st></p>
			<p><st c="8159">“Aradığınız sözcük nedir, Bayan Maginnes?”  </st></p>
			<p><st c="8202">Lauren düşündü. </st><st c="8218">Sonunda, “Tuhaf” dedi. </st><st c="8241">“Camille tuhaf bir kızdı.” Lauren kendisini izleyen kocasına baktı ve çabucak, “Özür dilerim Randall” dedi. </st><st c="8349">“Bunu söylememin hiç hoş olmadığını biliyorum ama onlar polis. </st><st c="8412">Gerçeği öğrenmek istiyorlar.”   </st></p>
			<p><st c="8442">Frost, “Tuhaf derken neyi kastediyorsunuz?” diye sordu.   </st></p>
			<p><st c="8498">“Nasıl desem, bir partiye gittiğinizde, bazen köşede tek başına duran birini görürsünüz ya?” dedi Lauren. </st><st c="8604">“Hani gözünüzün içine bakmayan birini. </st><st c="8643">Camille de her zaman tek başına bir köşede dururdu ya da odasında saklanırdı. </st><st c="8721">Orada ne yaptığını hiç sorgulamadık. </st><st c="8758">Meğer dua ediyormuş! </st><st c="8779">Dizlerinin üstüne çöküp dua ediyormuş. </st><st c="8818">Okuldaki Katolik kızların birinden aldığı kitapları okuyormuş. </st><st c="8881">Biz Katolik bir aile değiliz, Presbiteryeniz. </st><st c="8927">Ama Camille kendini odasına kilitliyordu. </st><st c="8969">Üstelik kendine bir kemerle vuruyormuş, inanabiliyor musunuz? </st><st c="9031">Arınmak için. </st><st c="9045">İnsanlar bu fikirlere nereden kapılıyorlar ki?”   </st></p>
			<p><st c="9093">Dışarıda esen rüzgâr, pencerelere deniz tuzu püskürtüyordu. </st><st c="9153">Randall Maginnes usulca inledi. </st><st c="9185">Rizzoli adamın doğruca kendisine baktığını fark etti. </st><st c="9239">O da Randall’a bakarak, bu konuşmanın ne kadarını anladığını merak etti. </st><st c="9312">Her şeyi anlaması onun en büyük laneti olurdu, diye düşündü. </st><st c="9373">Çevresinde olup biten her şeyi anlamak. </st><st c="9413">Kızının, tek öz çocuğunun öldüğünden haberdar olmak. </st><st c="9466">Karının sana bakmayı bir yük olarak gördüğünü bilmek. </st><st c="9520">Koklamaya zorlandığın o berbat kokunun kendi vücudundan gelmesi.   </st></p>
			<p><st c="9585">Rizzoli ayak sesleri duydu ve başını çevirince, salona giren iki delikanlı gördü. </st><st c="9667">Laura’nın oğulları oldukları besbelliydi; ikisinin de onun gibi kızıl-kahve saçları vardı ve yüz hatları tıpatıp aynıydı. </st><st c="9789">Kot pantolon ve bisiklet yaka kazaklar giymişlerdi ve anneleri gibi stil sahibi ve özgüvenli bir duruş sergiliyorlardı. </st><st c="9909">Rizzoli, ikisi de tam bir soylu, diye düşündü.   </st></p>
			<p><st c="9956">Onlarla tokalaşırken ellerini sıkıca kavrayarak otoritesini hissettirmeye çalıştı. </st><st c="10039">“Ben Dedektif Rizzoli” dedi.   </st></p>
			<p><st c="10068">Lauren, “Oğullarım Blake ve Justin” diyerek onları tanıştırdı. </st><st c="10131">“İkisi de Noel tatili için üniversiteden eve geldi.”   </st></p>
			<p><st c="10184">Lauren, onlardan oğullarım diye bahsetmişti. </st><st c="10229">Oğullarımız diye değil. </st><st c="10253">Yeniden kurulan bu ailede, sevgi bağları yeterince pekişmemişti. </st><st c="10318">Yedi yıllık evliliğin ardından bile, Blake ve Justin Lauren’ın oğullarıydı; Camille de Randall’ın kızıydı.   </st></p>
			<p><st c="10425">“Oğullarım ailenin müstakbel avukatları” dedi Lauren. </st><st c="10479">“Yemek masasında yaptıkları tartışmalar sayesinde mahkeme salonu için yeterince pratik yapıyorlar.”   </st></p>
			<p><st c="10579">“Müzakere anne” dedi Blake. </st><st c="10607">“Biz bunlara müzakere diyoruz.”   </st></p>
			<p><st c="10639">“Bazen aradaki farklı anlayamıyorum.”  </st></p>
			<p><st c="10677">Delikanlılar atletler gibi doğal bir zarafetle oturdular ve eğlencenin başlamasını beklercesine Rizzoli’ye baktılar.   </st></p>
			<p><st c="10794">“Demek üniversiteye gidiyorsunuz ha?” dedi Rizzoli. </st><st c="10846">“Hangi okullardasınız?”   </st></p>
			<p><st c="10870">“Ben Amherst’teyim” dedi Blake. </st><st c="10902">“Ve Justin de Bowdoin’da.”   </st></p>
			<p><st c="10929">Her iki okul da Boston’a arabayla yakın mesafedeydi.   </st></p>
			<p><st c="10982">“Demek avukat olmak istiyorsunuz. </st><st c="11016">Her ikiniz de mi?”   </st></p>
			<p><st c="11035">“Ben şimdiden hukuk fakültelerine başvurdum” dedi Blake. </st><st c="11092">“Aklımda eğlence hukuku var. </st><st c="11121">Belki California’da çalışırım. </st><st c="11152">Yan dal olarak film çalışmaları seçtim; böylece sağlam bir temel atıyorum.”   </st></p>
			<p><st c="11228">“Evet, tabii güzel aktrislerle de takılmak istiyor” dedi Justin. </st><st c="11293">Bu yorum üzerine kaburgalarına şaka yollu bir darbe yedi. </st><st c="11351">“Ama bu doğru!”   </st></p>
			<p><st c="11367">Rizzoli üvey kız kardeşleri yakın zaman önce ölen ve morgda bekleyen kardeşlerin böyle kaygısızca şakalaşmalarını garipsedi.   </st></p>
			<p><st c="11492">“Kız kardeşinizi en son ne zaman gördünüz?” diye sordu.   </st></p>
			<p><st c="11548">Blake ve Justin birbirlerine baktılar. </st><st c="11587">Neredeyse aynı anda, “Büyükannemizin cenazesinde” dediler.   </st></p>
			<p><st c="11646">“Cenaze mart ayında mıydı?” Rizzoli Lauren’a baktı. </st><st c="11698">“Camille evini ziyarete geldiği zaman mı?”   </st></p>
			<p><st c="11741">Lauren başıyla onayladı. </st><st c="11766">“Cenaze işlemleri için eve gelebilsin diye kiliseye dilekçe vermek zorunda kaldık. </st><st c="11849">Tıpkı bir mahkûmun şartlı tahliyesini ister gibi. </st><st c="11899">Nisanda, Randall felç geçirdiğinde tekrar eve gelmesine izin vermemelerine inanamadım. </st><st c="11986">Randall onun öz babası! </st><st c="12010">Camille ise kararlarını kabullendi. </st><st c="12046">Sadece kendisine söyleneni yaptı. </st><st c="12080">Onları dışarı göndermekten bu kadar korktuklarına göre, insan o manastırların içinde neler döndüğünü merak ediyor doğrusu. </st><st c="12203">Kim bilir ne tür suiistimalleri örtbas ediyorlar. </st><st c="12253">Ama Camille de muhtemelen bu yüzden orada olmayı seviyordu.”   </st></p>
			<p><st c="12314">“Neden böyle düşünüyorsunuz?”    </st></p>
			<p><st c="12344">“Çünkü istediği buydu. </st><st c="12367">Cezalandırılmak. </st><st c="12384">Ve acı çekmek.”   </st></p>
			<p><st c="12400">“Camille mi?”   </st></p>
			<p><st c="12414">“Söylediğim gibi dedektif, o tuhaf bir kızdı. </st><st c="12460">Bir gün, on altı yaşındayken ayakkabılarını çıkarıp yalınayak yürümüştü. </st><st c="12533">Hem de ocak ayında. </st><st c="12553">Dışarıda hava eksi on iki dereceyken! </st><st c="12591">Hizmetçi onu karların içinde dikilirken bulmuştu. </st><st c="12641">Tabii ki çok geçmeden bütün komşuların da durumdan haberi olmuştu. </st><st c="12708">Soğuk ısırması olmasın diye onu hastaneye götürmek zorunda kalmıştık. </st><st c="12778">Doktorlara azizler acı çektiği ve aynı acıyı hissettiği için ayakkabılarını çıkardığını söylemişti. </st><st c="12878">Acı çekmenin onu Tanrı’ya yaklaştıracağını düşünmüştü.” Lauren başını iki yana salladı. </st><st c="12966">“Böyle bir kızla nasıl baş edilir ki?”   </st></p>
			<p><st c="13005">Rizzoli, onu severek, diye düşündü. </st><st c="13041">Onu anlamaya çalışarak.   </st></p>
			<p><st c="13065">“Ben Camille’in bir psikiyatrla görüşmesini istedim ama Randall bir türlü ikna olmadı. </st><st c="13152">Gerçeği hiçbir zaman itiraf edemedi. </st><st c="13189">Yani kendi kızının...” Lauren duraksadı.   </st></p>
			<p><st c="13230">“Söyle hadi anne” dedi Blake. </st><st c="13260">“Deli olduğunu. </st><st c="13276">Hepimiz böyle düşünüyorduk.”   </st></p>
			<p><st c="13305">Camille’in babası usulca inledi.   </st></p>
			<p><st c="13338">Lauren ayağa kalkıp Randall’ın çenesindeki yeni salya çizgisini sildi. </st><st c="13409">“Bu hemşire nerede kaldı? </st><st c="13435">Saat üçte burada olması gerekiyordu.”   </st></p>
			<p><st c="13473">Frost, “Camille mart ayında eve geldiğinde burada ne kadar kaldı?” diye sordu.   </st></p>
			<p><st c="13552">Dikkati dağılan Lauren ona baktı. </st><st c="13586">“Bir hafta kadar. </st><st c="13604">Daha uzun da kalabilirdi ama erkenden manastıra dönmeyi tercih etti.”   </st></p>
			<p><st c="13674">“Neden?”   </st></p>
			<p><st c="13683">“Sanırım onca insanla aynı ortamda olmaktan hoşlanmadı. </st><st c="13739">Newport’taki akrabalarımın çoğu cenaze için buraya gelmişti.”   </st></p>
			<p><st c="13801">“Camille’in içine kapanık bir kız olduğunu söylemiştiniz.”   </st></p>
			<p><st c="13860">“Az bile söyledim.”  </st></p>
			<p><st c="13880">Rizzoli, “Camille’in arkadaşları var mıydı Bayan Maginnes?” diye sordu.  </st></p>
			<p><st c="13952">“Vardıysa bile hiçbirini eve getirip bizimle tanıştırmadı.”   </st></p>
			<p><st c="14012">“Peki ya okulda hiç arkadaşı yok muydu?” Rizzoli delikanlılara döndü. </st><st c="14082">Blake ve Justin birbirlerine baktılar.  </st></p>
			<p><st c="14121">Justin son derece vurdumduymaz bir tavırla, “Sadece utangaçlarla takılırdı” dedi.   </st></p>
			<p><st c="14203">“Ben erkek arkadaşları kastetmiştim.”  </st></p>
			<p><st c="14241">Lauren irkilerek güldü. </st><st c="14265">“Erkek arkadaş mı? </st><st c="14284">Hem de İsa’nın gelini olmak tek hayaliyken.”   </st></p>
			<p><st c="14329">“Camile çekici bir genç kadınmış” dedi Rizzoli. </st><st c="14377">“Belki sizler ona bu gözle bakmadınız ama eminim ki güzelliğini fark eden erkekler olmuştur. </st><st c="14470">Onunla ilgilenen erkekler.” Rizzoli Lauren’ın oğullarına baktı.   </st></p>
			<p><st c="14534">“Kimse onunla çıkmak istemezdi” dedi Justin. </st><st c="14579">“Alay konusu olurlardı.”   </st></p>
			<p><st c="14604">“Peki ya mart ayında eve geldiğinde arkadaşlarıyla vakit geçirdi mi? </st><st c="14673">Onunla ilgilenen bir erkek oldu mu?”   </st></p>
			<p><st c="14710">“Neden sürekli erkek arkadaşı olup olmadığını soruyorsunuz?” dedi Lauren.   </st></p>
			<p><st c="14784">Rizzoli gerçeği söylemekten kaçınmanın yolunu bulamadı. </st><st c="14840">“Size bunu söylemek zorunda kaldığım için üzgünüm. </st><st c="14891">Ama Camille cinayete kurban gitmeden kısa bir süre önce bir çocuk doğurmuş. </st><st c="14967">Doğumda ölen bir bebek.” Rizzoli Camille’in üvey kardeşlerine baktı.   </st></p>
			<p><st c="15036">Her ikisi de aynı derecede şaşkın, Rizzoli’ye bakakaldılar.   </st></p>
			<p><st c="15096">Bir an için salonda yalnızca köpüren dalgaların sesi ve pencerelerin tıkırtısı duyuldu.   </st></p>
			<p><st c="15184">Lauren, “Haberleri okumuyor musunuz?” dedi. </st><st c="15228">“Papazların yaptıkları korkunç şeylerden haberiniz yok mu? </st><st c="15287">Camille son iki yıldır bir manastırdaydı! </st><st c="15329">Onların gözetimi ve onların velayeti altındaydı. </st><st c="15378">Onlarla konuşmalısınız.”   </st></p>
			<p><st c="15403">“Manastıra erişimi olan tek papazı sorguladık. </st><st c="15450">Bize gönüllü olarak DNA örneği verdi. </st><st c="15488">Test sonuçlarını bekliyoruz.”   </st></p>
			<p><st c="15518">“O halde henüz babanın kim olduğunu dahi bilmiyorsunuz. </st><st c="15574">Neden bu sorularla canımızı sıkıyorsunuz?”   </st></p>
			<p><st c="15617">“Camille bebeğine mart ayında hamile kalmış Bayan Maginnes. </st><st c="15677">Yani cenaze için buraya geldiği ayda.”   </st></p>
			<p><st c="15716">“Yani sizce olay </st><span><st c="15733">burada</st></span><st c="15739"> mı gerçekleşti?”   </st></p>
			<p><st c="15757">“Bir ev dolusu misafiriniz varmış.”   </st></p>
			<p><st c="15793">“Ne yapmamı istiyorsunuz? </st><st c="15819">O hafta buraya ziyarete gelen bütün erkekleri aramamı mı? </st><st c="15877">‘Ah, bu arada, üvey kızımla yattınız mı?’ diye sormamı mı?”   </st></p>
			<p><st c="15937">“Elimizde bebeğin DNA’sı var. </st><st c="15967">Sizin yardımınızla, babanın kimliğini belirleyebiliriz.”   </st></p>
			<p><st c="16024">Lauren ayağa fırladı. </st><st c="16046">“Derhal gitmenizi rica ediyorum.”   </st></p>
			<p><st c="16080">“Üvey kızınız öldü. </st><st c="16100">Katilini bulmamızı istemiyor musunuz?”   </st></p>
			<p><st c="16139">“Yanlış yere bakıyorsunuz.” Lauren kapıya yürüdü ve hizmetçiye seslendi: “Maria! </st><st c="16220">Polisleri kapıya kadar geçirir misin?”   </st></p>
			<p><st c="16259">“DNA bize aradığımız cevabı verecektir Bayan Maginnes. </st><st c="16314">Sadece birkaç sürüntü alarak bütün şüpheleri eleyebiliriz.”   </st></p>
			<p><st c="16374">Lauren dönüp Rizzoli’ye baktı. </st><st c="16405">“O halde işe papazlardan başlayın. </st><st c="16440">Ve ailemi rahat bırakın.”   </st></p>
			<p>  </p>
			<p><st c="16466">Rizzoli arabaya binip kapıyı kapattı. </st><st c="16504">Frost motoru ısıtırken eve baktı ve bu binayı ilk gördüğünde ne kadar etkilendiğini hatırladı.   </st></p>
			<p><st c="16599">İçindeki insanlarla tanışmadan önce.   </st></p>
			<p><st c="16636">“Artık Camille’in neden evden ayrıldığını biliyorum” dedi. </st><st c="16695">“O evde büyüdüğünü düşünsene. </st><st c="16725">O erkek kardeşlerle. </st><st c="16746">Ve o üvey anneyle.”   </st></p>
			<p><st c="16766">“Kızın ölümünden ziyade bizim sorularımız yüzünden allak bullak olmuş gibi bir halleri vardı.”  </st></p>
			<p><st c="16861">Granit sütunların arasından geçerlerken Rizzoli başını çevirip son bir kez eve baktı. </st><st c="16947">O devasa odalarda hayalet gibi süzülen genç bir kız hayal etti. </st><st c="17011">Üvey kardeşlerinin alay ettikleri, üvey annesinin görmezden geldiği bir kız. </st><st c="17088">Umutları ve hayalleri onu sevmesi gereken insanlar tarafından alay konusu yapılan bir kız. </st><st c="17179">O evde geçirdiğin her günün ruhuna indirdiği her darbe, yalınayak karda yürümekten kaynaklanan soğuk ısırmasından daha acı vericiydi. </st><st c="17313">Tanrı’ya yakın olmak ve onun koşulsuz sevgisinin sıcaklığını tatmak istedin. </st><st c="17390">Çünkü ya sana gülüp haline acıyorlardı ya da bir psikiyatra görünmen gerektiğini düşünüyorlardı.   </st></p>
			<p><st c="17487">Manastırın duvarlarını bu kadar cazip bulmana şaşırmamalı.   </st></p>
			<p><st c="17546">Rizzoli iç geçirdi ve önlerinde uzanan yola baktı. </st><st c="17597">“Hadi eve gidelim” dedi.   </st></p>
			<p><st c="17622">* * *  </st></p>
			<p><st c="17628">“Bu teşhis beni şaşkına çevirdi” dedi Maura.  </st></p>
			<p><st c="17673">Toplantı odasındaki masanın üzerine birtakım dijital fotoğraflar koydu. </st><st c="17745">Meslektaşları bu görüntülerden o kadar da etkilenmediler; ne de olsa otopsi laboratuvarında derisi sıçanlar tarafından kemirilen ve iltihaplı nodülleri bulunan bir kurbandan çok daha kötü manzaralar görmüşlerdi. </st><st c="17957">Louise’in o sabahki vaka değerlendirme toplantısı için getirdiği yabanmersinli keklerle daha fazla ilgileniyorlardı. </st><st c="18074">Doktorlar insanın midesini kaldıran fotoğraflara bakarken dahi kendilerine sunulan ikramı büyük bir keyifle mideye indiriyorlardı. </st><st c="18205">Ölüler üzerinde çalışanlar işleriyle ilgili görüntülerin ve kokuların iştahlarını kaçırmasına engel olmayı öğreniyorlardı ve masanın etrafında oturan patologlardan biri her gün insanların karaciğerlerini kesip biçtiği halde, bilhassa kaz ciğeri ezmesine olan düşkünlüğünde en ufak bir azalma olmamıştı. </st><st c="18508">Maura sonuncu fotoğrafı masaya koyarken, haşmetli göbeğinden anlaşıldığı üzere iştahı hiçbir şekilde kapanmayan Dr. </st><st c="18624">Abe Bristol üçüncü kekini ağzına tıkıyordu.   </st></p>
			<p><st c="18668">Dr. </st><st c="18672">Costas, “İsimsiz Kadın bu mu?” diye sordu.   </st></p>
			<p><st c="18715">Maura başıyla onayladı. </st><st c="18739">“Kadın, otuz beş-kırk yaşlarında, göğsündeki kurşun yarası yüzünden ölmüş. </st><st c="18814">Ölümünden yaklaşık otuz altı saat sonra, terk edilmiş bir binada bulunmuş. </st><st c="18889">Ölümü gerçekleştikten sonra hem yüz derisi alınmış, hem de elleri ve ayakları kesilmiş.”   </st></p>
			<p><st c="18978">“Daha neler. </st><st c="18991">Demek ki hasta ruhlu bir herifle karşı karşıyayız.”   </st></p>
			<p><st c="19043">Maura yan yana sıraladığı fotoğrafları işaret ederek, “Beni asıl şaşırtan bu deri lezyonları” dedi. </st><st c="19143">“Sıçanlar deriye biraz zarar vermişler ama geride kalan kısımlar, belli başlı lezyonların ne kadar iğrenç göründüklerini anlamamız için yeterli.”   </st></p>
			<p><st c="19289">Dr. </st><st c="19293">Costas fotoğraflardan birini eline aldı. </st><st c="19334">Ciddiyetini takınarak, “Uzman değilim ama bunun tipik bir kırmızı benek vakası olduğunu söyleyebilirim” dedi.   </st></p>
			<p><st c="19444">Herkes güldü. </st><st c="19458">Deri lezyonları yüzünden akılları karışan doktorlar bunlara neyin yol açtığını bilmedikleri zaman son çare olarak derinin görünümünü tarif ederlerdi. </st><st c="19608">Kırmızı beneklerin viral bir enfeksiyondan tutun da bir bağışıklık sistemi hastalığına varıncaya kadar her türlü sebebi olabilirdi ve çok az sayıdaki deri lezyonu ilk anda teşhis koymayı kolaylaştıracak kadar benzersiz olurdu.   </st></p>
			<p><st c="19835">Dr. </st><st c="19839">Bristol fotoğraflardan birini işaret etmesine yetecek kadar uzun bir süre boyunca kekini çiğnemeye ara verdi ve “Burada birtakım ülserleşmeler var” dedi.   </st></p>
			<p><st c="19993">“Evet, nodüllerden bazılarının üzerlerinde kabuklar oluşan yüzeysel ülserler var. </st><st c="20075">Birkaç tanesinde de sedef hastalığında görülen gümüşi kabuklardan var.”   </st></p>
			<p><st c="20147">“Bakteriyel kültürler?”   </st></p>
			<p><st c="20171">“Üzerlerinde gelişen sıra dışı bir şey yok. </st><st c="20215">Sadece stafilokok epidermidis var.”   </st></p>
			<p><st c="20251">Bu sık rastlanan bir deri bakterisiydi. </st><st c="20291">Bristol omuz silkmekle yetindi. </st><st c="20323">“Bir bulaşan türü.”   </st></p>
			<p><st c="20343">Costas, “Peki ya deri biyopsileri?” diye sordu.   </st></p>
			<p><st c="20391">“Slaytlara dün baktım” dedi Maura. </st><st c="20426">“Akut inflamatuvar değişiklikler var. </st><st c="20464">Ödem ve granülosit infiltrasyonu gözleniyor. </st><st c="20509">Ve birtakım derin mikro-çıbanlar. </st><st c="20543">Ayrıca kan damarlarında da inflamatuvar değişiklikler var.”   </st></p>
			<p><st c="20603">“Peki hiç bakteri ürememiş mi?”   </st></p>
			<p><st c="20635">“Hem Gram boyamasında hem de Fite-Faraco boyamasında bakteri çıkmadı. </st><st c="20705">Bunlar steril çıbanlar.”   </st></p>
			<p><st c="20730">Koyu renk sakalının arasında kek kırıntıları kalan Bristol, “Ölüm sebebini zaten biliyorsun, değil mi?” dedi. </st><st c="20840">“Bu nodüllerin ne olduğu bu kadar önemli mi?”   </st></p>
			<p><st c="20886">“Bariz bir şeyi gözden kaçırdığımı düşünmekten nefret ediyorum. </st><st c="20950">Bu kurbanın kimliğini bilmiyoruz. </st><st c="20984">Ölüm sebebi ve derisinin lezyonlarla kaplı olması dışında kurban hakkında hiçbir şey bilmiyoruz.”   </st></p>
			<p><st c="21082">“Ee, peki </st><span><st c="21092">senin</st></span><st c="21097"> teşhisin nedir?”   </st></p>
			<p><st c="21115">Maura bir dizi karaçıban gibi kurbanın derisine yayılan çirkin şişliklere baktı. </st><st c="21196">“Eritema nodosum” dedi.   </st></p>
			<p><st c="21220">“Peki sebebi ne?”   </st></p>
			<p><st c="21238">Maura omuz silkti. </st><st c="21257">“İdiyopatik.” Yani başka bir deyişle, sebebi bilinmiyordu.   </st></p>
			<p><st c="21316">Costas güldü. </st><st c="21330">“Bu senin hiçbir işine yaramayacak bir teşhis.”   </st></p>
			<p><st c="21378">“Bunu başka nasıl adlandıracağımı bilmiyorum.”   </st></p>
			<p><st c="21425">“Biz de bilmiyoruz” dedi Bristol. </st><st c="21459">“Eritema nodosum benim için uygundur.”  </st></p>
			<p><st c="21498">Maura masasının başına geçerek Sıçanlı Kadın’ın önceden dikte ettiği otopsi raporunu bilgisayarda yazdı ancak imzasını atarken içinde bir tatminsizlik vardı. </st><st c="21656">Kurbanın yaklaşık ölüm saatini ve ölüm sebebini biliyordu. </st><st c="21715">Kadının büyük olasılıkla fakir olduğunu ve görüntüsü yüzünden aşağılandığını tahmin edebiliyordu.   </st></p>
			<p><st c="21813">Biyopsi slaytlarının durduğu ve üzerinde İsimsiz Kadın adının ve vaka numarasının bulunduğu kutuya baktı. </st><st c="21919">Slaytlardan birini çekip çıkardı ve mikroskopun altına koydu. </st><st c="21981">Göz merceğinde pembe ve mor girdaplar belirdi. </st><st c="22028">Bu hematoksilen ve eozin ile boyanmış bir kesitti. </st><st c="22079">Maura akut inflamatuvar hücrelerdeki koyu benekleri, alyuvarların çoğaldığı bir kan damarının fibröz halkasını, yani vücudun mücadele ettiğini ve bağışıklık sistemi askerlerini savaşa gönderdiğini gösteren işaretleri gördü... </st><st c="22305">İyi ama neye karşı savaşıyorlardı?   </st></p>
			<p><st c="22340">Düşman neredeydi?   </st></p>
			<p><st c="22358">Arkasına yaslanarak, otopside gördüklerini düşündü. </st><st c="22410">Kurbanlarının canlarıyla yetinmeyip kimliklerini de çalan bir katil tarafından tanınmaz hale getirilen, elleri ya da yüzü olmayan bir kadındı bu.   </st></p>
			<p><st c="22556">Peki ayakları neden kesilmişti? </st><st c="22588">Katil neden ayaklarını da almıştı?   </st></p>
			<p><st c="22623">Maura, bu katil sapkın tutkularla değil de serinkanlı bir mantıkla hareket eden birine benziyor, diye düşündü. </st><st c="22734">Öldürmek için son derece ölümcül bir kurşun kullanıyor. </st><st c="22790">Kurbanı soyuyor ama cinsel saldırıda bulunmuyor. </st><st c="22839">Elleriyle ayaklarını kesiyor ve yüzünü soyuyor. </st><st c="22887">Sonra cesedi öyle bir yerde bırakıyor ki kurbanın derisinin çok geçmeden leşçillere yem olacağını biliyor.   </st></p>
			<p><st c="22994">Maura dönüp dolaşıp ayaklara takılıyordu. </st><st c="23036">Ayakların kesilmesi mantıklı değildi.   </st></p>
			<p><st c="23074">Sıçanlı kadının röntgen zarfını aldı ve bilek filmlerini ışıklı panoya astı. </st><st c="23151">Kesilen derideki ani kopmalar karşısında bir kez daha şoka girdi ama buradaki hiçbir yenilik, katilin bunu neden yaptığını açıklayabilecek hiçbir ipucu göremedi.   </st></p>
			<p><st c="23313">Ayak bileği filmlerini indirip, yerlerine önden ve yandan çekilen kafatası görüntülerini astı. </st><st c="23408">Sıçanlı Kadın’ın yüz kemiklerine baktı ve nasıl göründüğünü hayal etmeye çalıştı. </st><st c="23490">Henüz kırk beşi geçmemişsin ama şimdiden üst dişlerini kaybetmişsin. </st><st c="23559">Çenen şimdiden bir yaşlı kadınınki gibi; yüz kemiklerin içten içe çürüyor ve burnun giderek genişleyen bir kratere gömülüyor. </st><st c="23685">Ve gövdene, kollarına ve bacaklarına yayılan çirkin nodüller var. </st><st c="23751">Herhalde sırf aynaya bakmak bile sana acı vermiştir. </st><st c="23804">Kim bilir dışarı çıkıp insanların gözü önünde olmak nasıl bir duygudur...   </st></p>
			<p><st c="23878">Maura ışıklı panoda parlayan kemiklere baktı ve düşündü: Katilin ayakları neden aldığını biliyorum.   </st></p>
			<p>  </p>
			<p><st c="23978">Noel’e sadece iki gün kalmıştı ve Maura Harvard kampüsüne girdiğinde ortalık terk edilmiş gibiydi; karlarla kaplı meydanda tek tük ayak izleri vardı. </st><st c="24128">Maura elinde evrak çantası ve büyük bir zarf dolusu röntgen filmiyle kaldırımdaki karları çiğneyerek yürürken, yaklaşan kar yağışının keskin ve metalik kokusunu alabiliyordu. </st><st c="24303">Soğukta titreyen çıplak ağaçların üzerinde birkaç ölü yaprak kalmıştı. </st><st c="24374">Bazıları bu manzaraya üzerinde Mutlu Yıllar yazan bir kartpostal gözüyle bakabilirdi ama Maura sadece kışın monoton grilerini ve çoktan bıktığı bir mevsimin izlerini görüyordu.   </st></p>
			<p><st c="24551">Harvard’ın Peabody Arkeoloji Müzesi’ne ulaştığında soğuk kar suları çoraplarına kadar sızmıştı ve pantolonunun paçaları sırılsıklamdı. </st><st c="24686">Tepinerek ayağının üzerinde biriken karları silkeledi ve tarih kokan bir binaya girdi. </st><st c="24773">Gıcırdayan ahşap merdivenlerden bodrum katına indi.   </st></p>
			<p><st c="24825">Dr. </st><st c="24829">Julie Cawley’nin loş ofisine adım atar atmaz farkına vardığı ilk şey, rafları süsleyen ve sayıları en az bir düzineyi bulan insan kafataslarıydı. </st><st c="24975">İçeride tek bir pencere vardı; duvarın yüksek bir yerinde konumlandırılmış ve yarı yarıya karlarla kaplanmıştı. </st><st c="25087">Aralıktan sızan güneş ışığı doğrudan Dr. </st><st c="25128">Cawley’nin başına vuruyordu. </st><st c="25157">Dr. </st><st c="25161">Cawley hoş bir kadındı; tepede topladığı kır saçları, kış güneşinde kurşuni bir renk almıştı.   </st></p>
			<p><st c="25255">İki kadın tuhaf bir şekilde, erkekler gibi el sıkışarak selamlaştılar.   </st></p>
			<p><st c="25326">“Benimle görüşmeyi kabul ettiğiniz için teşekkür ederim” dedi Maura.   </st></p>
			<p><st c="25395">“Ben daha ziyade bana göstereceklerinize bakmak için sabırsızlanıyorum.” Dr. </st><st c="25472">Cawley lambasını yaktı. </st><st c="25496">Lambanın sarımtırak ışığında oda birdenbire daha sıcak ve samimi bir havaya büründü. </st><st c="25581">Dr. </st><st c="25585">Cawley masasındaki dizüstü bilgisayarın ışığını kastederek, “Karanlıkta çalışmayı seviyorum” dedi. </st><st c="25684">“Odaklanmamı sağlıyor. </st><st c="25707">Ama orta yaşlı gözlerimi zorluyor.”   </st></p>
			<p><st c="25743">Maura evrak çantasını açıp dijital baskılarla dolu bir dosya çıkardı. </st><st c="25813">“Ölen kurbanın fotoğraflarını çektim. </st><st c="25851">Korkarım pek de iç açıcı değiller.”   </st></p>
			<p><st c="25887">Dr. </st><st c="25891">Cawley dosyayı açtı ve Sıçanlı Kadın’ın tanınmaz hale gelen yüzüne bakıp duraksadı. </st><st c="25975">“Bir otopsiye katılmayalı epey zaman geçti. </st><st c="26019">Zaten hiçbir zaman hoşuma gitmedi.” Dr. </st><st c="26059">Cawley masasının arkasına oturup derin bir nefes aldı. </st><st c="26114">“Kemikler çok daha temiz görünüyor. </st><st c="26150">Nedense o kadar da kişisel gelmiyor. </st><st c="26187">İnsanın midesini kaldıran, etin görüntüsü.”   </st></p>
			<p><st c="26231">“Kurbanın röntgen filmlerini de getirdim; belki önce onlara bakmak istersiniz.”   </st></p>
			<p><st c="26311">“Hayır, bunlara da bakmam gerek. </st><st c="26344">Deriyi görmeliyim.” Dr. </st><st c="26368">Cawley yavaşça bir sonraki fotoğrafa geçti. </st><st c="26412">Durup dehşet içinde baktı. </st><st c="26439">“Yüce Tanrım” diye mırıldandı. </st><st c="26470">“Ellere ne olmuş?”   </st></p>
			<p><st c="26489">“Kesilmiş.”  </st></p>
			<p><st c="26501">Cawley şaşkınlıkla Maura’ya baktı. </st><st c="26536">“Kimin tarafından?”   </st></p>
			<p><st c="26556">“Bunu katilin yaptığını varsayıyoruz. </st><st c="26594">Her iki el de kesilmiş. </st><st c="26618">Ayakların bir kısmı da.”   </st></p>
			<p><st c="26643">“Bir teşhis koymak için bakacağım ilk yerler yüz, eller ve ayaklar.”   </st></p>
			<p><st c="26712">“Katil tam da bu yüzden hepsini kesmiş olabilir. </st><st c="26761">Ama işinize yarayabilecek başka fotoğraflar da var. </st><st c="26813">Mesela deri lezyonları.”   </st></p>
			<p><st c="26838">Cawley sonraki fotoğrafları incelemeye başladı. </st><st c="26886">Hepsine birer birer göz atarken, “Evet” diye mırıldandı. </st><st c="26943">“Bu kesinlikle düşündüğüm şey olabilir...”   </st></p>
			<p><st c="26986">Maura’nın gözü rafta dizili duran kafataslarına takıldı ve Cawley’nin bunca boş göz çukuru kendisine bakarken bu ofiste nasıl çalışabildiğini merak etti. </st><st c="27140">Saksıda bitkilerin ve çiçekli tabloların bulunduğu, duvarlarda ona ölümü hatırlatan hiçbir şeyin yer almadığı ofisini düşündü.  </st></p>
			<p><st c="27267">Ama Cawley, etrafını ölümlü olduğunu hatırlatan kanıtlarla donatmıştı. </st><st c="27338">Tıp tarihi profesörü olan Cawley hem tıp doktoruydu hem de tarihçiydi; ölülerin kemiklerine kazınan bir ömürlük acıları okuyabilen bir kadındı. </st><st c="27482">Raftaki kafataslarına bakıp, her birinin ne gibi acılar çektiğini söyleyebilirdi. </st><st c="27564">Hem de eski bir kırığa, gömülü bir yirmilik dişe ya da bir tümörün gizlice ele geçirdiği çene kemiğine bakarak. </st><st c="27676">Deri eriyip gittikten çok uzun zaman sonra bile, kemikler hâlâ kendi hikâyelerini anlatırdı. </st><st c="27769">Dr. </st><st c="27773">Cawley’nin dünyanın çeşitli yerlerindeki arkeolojik alanlarda çektiği çok sayıdaki fotoğrafa bakılırsa, kendisi on yıllardır bu hikâyelerin peşindeydi.  </st></p>
			<p><st c="27925">Cawley deri lezyonlarının göründüğü fotoğraflardan birini incelerken başını kaldırdı. </st><st c="28011">“Bir kısmı sedef hastalığını andırıyor. </st><st c="28051">Bu teşhisi neden hesaba kattığınızı anlayabiliyorum. </st><st c="28104">Bunlar lösemik infiltrasyonlar da olabilir. </st><st c="28148">Ama kendini çok iyi gizleyen lezyonlardan bahsediyoruz. </st><st c="28204">Pek çok farklı şeye benziyor. </st><st c="28234">Herhalde deriden biyopsi almışsınızdır?”  </st></p>
			<p><st c="28275">“Evet, aside dirençli basiller olup olmadığına da baktım.”   </st></p>
			<p><st c="28334">“Ve?”  </st></p>
			<p><st c="28340">“Bir tane bile göremedim.”  </st></p>
			<p><st c="28367">Cawley omuz silkti. </st><st c="28387">“Tedavi görmüş olabilir. </st><st c="28412">O durumda, biyopside hiç aktif bakteri çıkmaz.”   </st></p>
			<p><st c="28460">“Ben de bu yüzden size geldim. </st><st c="28491">Aktif bir hastalık ya da bakteri olmadan, bu teşhisi nasıl yapacağımı bilemiyorum.”   </st></p>
			<p><st c="28575">“Diğer röntgenlere de bakayım.”  </st></p>
			<p><st c="28607">Maura ona filmlerin bulunduğu büyük zarfı uzattı. </st><st c="28657">Dr. </st><st c="28661">Cawley zarfı alıp, duvarında asılı duran ışıklı panonun yanına gitti. </st><st c="28731">Geçmişe ait eserlerle, kafataslarıyla, eski kitaplarla ve on yıllar öncesine ait fotoğraflarla dolu olan bu ofiste dikkat çeken tek modern cihaz, ışıklı panoydu. </st><st c="28893">Cawley röntgen filmlerini şöyle bir karıştırdı ve birini panoya astı.   </st></p>
			<p><st c="28963">Bu, yüzün önden göründüğü bir kafatası filmiydi. </st><st c="29012">Deforme olan yumuşak dokuların altındaki kemik yapıları sağlamdı ve siyah bir fonun önünde duran bir kuru kafa gibi parlıyorlardı. </st><st c="29143">Cawley bir süre filmi inceledikten sonra panodan indirdi ve kafatasını profilden gösteren yan açılı bir görüntü astı.   </st></p>
			<p><st c="29261">“Ah. </st><st c="29266">İşte burada” diye mırıldandı.  </st></p>
			<p><st c="29296">“Ne oldu?”   </st></p>
			<p><st c="29307">“Şurayı görüyor musunuz? </st><st c="29332">Ön burun kemiğinin bulunması gereken yeri?” Cawley parmağıyla burun kemerinin olması gereken yerin üstünden geçti. </st><st c="29447">“İleri düzeyde kemik atrofisi var. </st><st c="29482">Hatta burun kemiği tamamen tahrip olmuş.” Cawley kafataslarının bulunduğu rafın yanına gidip bir tanesini eline aldı. </st><st c="29600">“Bakın, size bir örnek göstereyim. </st><st c="29635">Bu kafatası Danimarka’dan, Ortaçağ dönemine ait bir mezarlıktan çıkarıldı. </st><st c="29710">Ceset kilise bahçesinin çok dışında bulunan uzak bir yere gömülmüştü. </st><st c="29780">Burada gördüğünüz gibi, inflamatuvar değişiklikler kemik dokusunda o kadar çok hasara yol açmış ki burnun olması gereken yerde koca bir boşluk var. </st><st c="29928">Eğer kurbanınıza ait yumuşak dokuları kaynatacak olursak” –Cawley röntgen filmini işaret etti– “kafatası buna çok benzeyecektir.”   </st></p>
			<p><st c="30058">“Yani bu hasar ölümden sonra oluşmamış mı? </st><st c="30101">Acaba burun kemiği yüz yerinden çıkarılırken kırılmış olabilir mi?”   </st></p>
			<p><st c="30169">“Öyle olsaydı röntgende gördüğüm kadar ciddi hasarlar oluşmazdı. </st><st c="30234">Üstelik daha fazlası var.” Dr. </st><st c="30265">Cawley kafatasını bırakıp filmi işaret etti. </st><st c="30310">“Üst çene kemiğinde atrofi ve resesyon var. </st><st c="30354">O kadar ciddi boyutta ki ön dişler etkilenmiş ve düşmüş.”   </st></p>
			<p><st c="30412">“Ben bunu kötü ağız bakımına yormuştum.”  </st></p>
			<p><st c="30453">“O da katkıda bulunmuş olabilir. </st><st c="30486">Ama bu başka bir şey. </st><st c="30508">Ortada ilerlemiş dişeti hastalığından fazlası var.” Dr. </st><st c="30564">Cawley Maura’ya baktı. </st><st c="30587">“Size önerdiğim diğer röntgen çekimlerini de yaptınız mı?”   </st></p>
			<p><st c="30646">“Hepsi zarfta. </st><st c="30661">Baş aşağı Waters grafisinin yanı sıra üst çene kemiğindeki izleri vurgulamak için bir dizi periapikal çekim de yaptık.”   </st></p>
			<p><st c="30781">Cawley elini zarfa sokup birkaç film daha çıkardı. </st><st c="30832">Burun boşluğunun tabanını gösteren periapikal filmlerden birini panoya astı. </st><st c="30909">Bir süre hiçbir şey demeden, gözlerini parlak beyaz kemik dokusuna dikti.   </st></p>
			<p><st c="30983">Hayretle, “Yıllardır bunun gibi bir vaka görmedim” diye mırıldandı.   </st></p>
			<p><st c="31051">“O halde röntgenler sayesinde teşhis koyabilir miyiz?”   </st></p>
			<p><st c="31106">Dr. </st><st c="31110">Cawley transtan çıkmaya çalışır gibiydi. </st><st c="31151">Masasına dönüp kafatasını eline aldı. </st><st c="31189">Damağın kemikli çatısını göstermek için kafatasını ters çevirerek, “Bakın” dedi. </st><st c="31270">“Üst çene kemiğindeki diş yuvalarının nasıl aşınıp atrofiye uğradığını görüyor musunuz? </st><st c="31358">İnflamasyon bu kemiği yiyip bitirmiş. </st><st c="31396">Dişetleri o kadar ileri düzeyde geri çekilmiş ki ön dişler düşmüş. </st><st c="31463">Ama atrofi burada durmamış. </st><st c="31491">İnflamasyon kemiği aşındırmaya devam etmiş ve sadece damağa değil, aynı zamanda burnun içindeki kıvrımlı kemiklere de zarar vermiş. </st><st c="31623">Yani yüz resmen içeriden aşınmış; ta ki damak delinip çökene kadar.”   </st></p>
			<p><st c="31692">“Acaba bu kadının şekil bozukluğu ne boyuttaydı?”   </st></p>
			<p><st c="31742">Cawley ışıklı panoya dönüp, Sıçanlı Kadın’ın röntgenine baktı. </st><st c="31805">“Eğer Ortaçağ’da yaşasaydık, bu kadın bir korku nesnesi olabilirdi.”   </st></p>
			<p><st c="31874">“O halde bu teşhis yapmanız için yeterli mi?”   </st></p>
			<p><st c="31920">Dr. </st><st c="31924">Cawley başıyla onayladı. </st><st c="31949">“Bu kadında kesinlikle Hansen hastalığı varmış.”   </st></p>
		</div>
	<div id="charCountTotal" value="31998"></div></body>
</html>
