<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-11</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-11" xml:lang="tr-TR">
		<div>
			<p>  </p>
			<p id="_idParaDest-11" xml:lang="en-GB"><st c="0">9  </st></p>
			<p><st c="2">Maura manastırın arka kapısından çıkıp, göletin kenarında kendisini bekleyen karamsar polislerin yanına giderken, açık sahada hoyratça esen rüzgâr, paltosunun eteklerini ve yün atkısını kamçı gibi dövüyordu. </st><st c="210">Karların üzerinde oluşan buz tabakası, botlarının altında şekerli bisküvi gibi kıtırdıyordu. </st><st c="303">Sahada yürürken herkesin gözlerini üzerinde hissediyordu; rahibeler kapının ardından onu izlerken, polisler de yaklaşmasını bekliyorlardı. </st><st c="442">Sanki bu beyaz diyarda hareket eden tek kişi oydu ve o öğleden sonranın durgunluğunda, botlarının zeminde çıkardığı çatırtıdan kendi nefesine kadar her türlü sesi abartılı bir şekilde duyuyordu.   </st></p>
			<p><st c="637">Rizzoli personel grubunun arasından sıyrıldı ve onu karşılamak için öne çıktı. </st><st c="716">“Bu kadar çabuk geldiğin için teşekkürler.”   </st></p>
			<p><st c="760">“Demek Noni gölet konusunda haklıymış.”    </st></p>
			<p><st c="800">“Evet. </st><st c="807">Camille burada bolca vakit geçirdiğine göre, bu göleti kullanmayı düşünmesi çok da şaşırtıcı değil. </st><st c="907">Buz tabakası hâlâ oldukça inceydi. </st><st c="942">Göletin yüzeyi muhtemelen geçtiğimiz gün ya da iki gün önce donmuş.” Rizzoli suya baktı. </st><st c="1031">“Üçüncü tarayışımızda yakaladık.”   </st></p>
			<p><st c="1065">Bu küçük bir göletti; yazın bulutları, mavi gökyüzünü ve kuşların geçişini yansıtan, oval biçiminde, durgun ve kara bir su birikintisiydi. </st><st c="1204">Bir ucundan, buz tutmuş dikitleri andıran su kamışları fırlamıştı. </st><st c="1271">Göletin çevresindeki karlar iyice ezilmiş, beyaz zemin çamura bulanmıştı.   </st></p>
			<p><st c="1345">Suyun kenarında, üzerinde tek kullanımlık bir örtü bulunan küçük bir figür yatıyordu. </st><st c="1431">Maura figürün yanına çömeldi ve asık suratlı Dedektif Frost örtüyü açarak, ıslak çamurla kaplı kundağı gözler önüne serdi.   </st></p>
			<p><st c="1554">“Görünüşe bakılırsa kayalar sayesinde batmış” dedi. </st><st c="1606">“Bu yüzden dipte duruyormuş. </st><st c="1635">Henüz kundağı açmadık. </st><st c="1658">Seni beklememiz gerektiğini düşündük.”   </st></p>
			<p><st c="1697">Maura yünlü eldivenlerini çıkarıp lateks eldiven giydi. </st><st c="1753">Bunlar ellerini soğuktan korumuyordu ve kundağın dışındaki örtüyü açarken, parmakları çabucak buz kesti. </st><st c="1858">Yumruk büyüklüğünde iki taş dışarıya yuvarlandı. </st><st c="1907">Sonraki tabaka da en üstteki kadar ıslaktı ama çamurlu değildi. </st><st c="1971">Bu açık mavi renkte, yünlü bir battaniyeydi. </st><st c="2016">Maura bunun tam da bir bebeği kundaklamaya uygun bir renk olduğunu düşündü. </st><st c="2092">Bu battaniyenin onu koruyup sıcak tutması gerekirdi.   </st></p>
			<p><st c="2145">Maura soğuktan uyuşan parmaklarını güçlükle kullanıyordu. </st><st c="2203">Battaniyenin bir köşesini havaya kaldırınca, bir ayak gördü. </st><st c="2264">Ufacıktı, neredeyse oyuncak bebek ayağı kadardı; teni koyulaşıp morarmıştı.   </st></p>
			<p><st c="2340">Maura’nın başka bir şey görmesine gerek kalmamıştı.   </st></p>
			<p><st c="2392">Ayağı tekrar battaniyeyle örttü. </st><st c="2425">Ayağa kalkıp Rizzoli’ye baktı. </st><st c="2456">“Bebeği doğrudan morga götürelim. </st><st c="2490">Kundağı açmayı orada bitiririz” dedi.   </st></p>
			<p><st c="2528">Rizzoli belli belirsiz başıyla onayladı ve sessizce yerdeki kundağa baktı. </st><st c="2603">Islak kumaş katmanları dondurucu rüzgârda çoktan buz tutmaya başlamıştı.   </st></p>
			<p><st c="2676">İlk konuşan Frost oldu. </st><st c="2700">“Bunu nasıl yapabilmiş? </st><st c="2724">Nasıl bebeğini öylece suya atabilmiş?”   </st></p>
			<p><st c="2763">Maura lateks eldivenlerini çıkardı ve uyuşuk parmaklarını yün eldiveninin içine soktu. </st><st c="2850">Bebeğin etrafına sarılan açık mavi battaniyeyi düşündü. </st><st c="2906">Battaniye de eldivenleri gibi sıcak tutan, yünlü bir kumaştandı. </st><st c="2971">Camille bebeği herhangi bir şeye –bir gazeteye, eski bezlere ya da paçavralara– sarabilirdi ama bir battaniyeye sarmayı tercih etmişti; sanki onu göletin dondurucu suyundan korumak istemişti.   </st></p>
			<p><st c="3163">“Yani, insan kendi çocuğunu nasıl boğar?” dedi Frost. </st><st c="3217">“Aklını kaçırmış olmalı.”   </st></p>
			<p><st c="3243">“Bebek çoktan ölmüş de olabilir.”    </st></p>
			<p><st c="3277">“Pekâlâ, o halde onu gölete atmadan önce öldürmüş. </st><st c="3328">Yine de deli olmalı.”    </st></p>
			<p><st c="3350">“Otopsi bitene kadar hiçbir varsayımda bulunamayız.” Maura manastıra baktı. </st><st c="3426">Kemerli geçidin altında, kara cüppeli hayaletler gibi dikilen üç rahibe onları izliyordu. </st><st c="3516">Maura Rizzoli’ye, “Mary Clement’e söyledin mi?” diye sordu.   </st></p>
			<p><st c="3576">Rizzoli cevap vermedi. </st><st c="3599">Bakışları hâlâ göletten çıkan cesedin üzerindeydi. </st><st c="3650">Bebeği gereğinden büyük bir ceset torbasına koyup fermuarı çekmek için sadece bir çift el yeterli oldu. </st><st c="3754">Rizzoli fermuarın sesini duyunca irkildi.   </st></p>
			<p><st c="3796">Maura, “Rahibeler biliyorlar mı?” diye sordu.   </st></p>
			<p><st c="3842">Sonunda Rizzoli ona baktı. </st><st c="3869">“Onlara ne bulduğumuzu söyledik.”   </st></p>
			<p><st c="3903">“Babanın kim olduğuna dair bir fikirleri olmalı.”   </st></p>
			<p><st c="3953">“Camille’in hamile olduğunu bile inkâr ediyorlar.”   </st></p>
			<p><st c="4004">“Ama kanıt gözlerinin önünde.”  </st></p>
			<p><st c="4035">Rizzoli homurdandı. </st><st c="4055">“İnanç kanıttan daha güçlüdür.”  </st></p>
			<p><st c="4087">Maura, neye olan inanç, diye düşündü. </st><st c="4125">Genç bir kadının namusuna mı? </st><st c="4155">Bir insanın namusuna duyulan güven kadar içi boş bir inanç daha var mıydı?   </st></p>
			<p><st c="4230">Ceset götürülürken sustular. </st><st c="4259">Karların arasından bir sedye getirmeye gerek yoktu; görevli ceset torbasını kendi çocuğunu taşıyormuş gibi nazikçe kollarına aldı ve kararlı adımlarla rüzgârlı araziyi geçerek manastıra doğru yürümeye başladı.   </st></p>
			<p><st c="4469">Maura’nın cep telefonu çalınca, bu kederli sessizlik bozuldu. </st><st c="4531">Maura telefonun kapağını açıp sessizce cevap verdi: “Dr. </st><st c="4588">Isles.”   </st></p>
			<p><st c="4596">“Bu sabah veda etmeden gitmek zorunda kaldığım için özür dilerim.”   </st></p>
			<p><st c="4663">Maura yüzünün kızardığını ve kalp atışlarının iki kat hızlandığını hissetti. </st><st c="4740">“Victor.”   </st></p>
			<p><st c="4750">“Cambridge’deki toplantıma yetişmem gerekiyordu. </st><st c="4799">Seni uyandırmak istemedim. </st><st c="4826">Umarım seni terk edip gittiğimi sanmamışsındır.”   </st></p>
			<p><st c="4875">“Aslında öyle sandım.”   </st></p>
			<p><st c="4898">“Daha sonra, mesela akşam yemeğinde buluşabilir miyiz?”  </st></p>
			<p><st c="4954">Maura birdenbire Rizzoli’nin kendisini izlediğini fark ederek duraksadı. </st><st c="5027">Victor’ın sesine verdiği fiziksel tepkinin de farkındaydı. </st><st c="5086">Nabzı hızlanmış, mutlu bir beklenti içine girmişti. </st><st c="5138">Çoktan hayatıma sızdı bile, diye düşündü. </st><st c="5180">Şimdiden olasılıkları düşünüyorum.   </st></p>
			<p><st c="5215">Rizzoli’ye arkasını dönüp alçak sesle konuşmaya başladı. </st><st c="5272">“Ne zaman müsait olacağımı bilmiyorum. </st><st c="5311">Şu anda pek çok şey oluyor.”   </st></p>
			<p><st c="5340">“Gününle ilgili bütün detayları akşam yemeğinde anlatabilirsin.”    </st></p>
			<p><st c="5405">“Şimdiden her şey sarpa sarmış durumda.”   </st></p>
			<p><st c="5446">“Ara sıra bir şeyler yemelisin, Maura. </st><st c="5485">Seni dışarı çıkarabilir miyim? </st><st c="5516">En sevdiğin restoran hangisi?”  </st></p>
			<p><st c="5547">Maura çabucak, hevesle cevap verdi. </st><st c="5583">“Hayır, evimde buluşalım. </st><st c="5609">Saat yedide gelmeye çalışırım.”   </st></p>
			<p><st c="5641">“Benim için yemek pişirmeni beklemiyorum.”   </st></p>
			<p><st c="5684">“O halde yemeği sen yaparsın.”  </st></p>
			<p><st c="5715">Victor güldü. </st><st c="5729">“Cesur bir kadınsın.”    </st></p>
			<p><st c="5751">“Eğer gecikirsem, garajın yan kapısından içeri girebilirsin. </st><st c="5812">Muhtemelen anahtarın nerede olduğunu biliyorsundur.”   </st></p>
			<p><st c="5865">“Sakın bana anahtarı hâlâ o eski ayakkabının içine sakladığını söyleme.”  </st></p>
			<p><st c="5938">“Henüz bulan olmadı. </st><st c="5959">Akşama görüşürüz.”  </st></p>
			<p><st c="5978">Maura telefonu kapattığında hem Rizzoli’nin hem de Frost’un kendisini izlediklerini gördü.  </st></p>
			<p><st c="6069">Rizzoli, “Ateşli bir buluşma mı?” diye sordu.  </st></p>
			<p><st c="6115">Maura, “Benim yaşımda, herhangi bir buluşma bile şans” dedi ve telefonu çantasına attı. </st><st c="6203">“Morgda görüşürüz.”  </st></p>
			<p><st c="6223">Kardaki ayak izlerini takip ederek dönerken, kendisini izlediklerini hissetti. </st><st c="6302">Arka kapıyı ittirip manastırın duvarlarının arasına sığınınca nihayet rahatladı. </st><st c="6383">Ama avluda birkaç adım atmıştı ki kendisine seslenildiğini duydu.Arkasına dönünce, Peder Brophy’nin bir kapıdan çıktığını gördü. </st><st c="6512">Siyahlara bürünen Peder, yüzünde ciddi bir ifadeyle ona doğru yürüyordu. </st><st c="6585">Gri ve kasvetli gökyüzünün aksine, gözlerinin mavisi son derece çarpıcıydı.   </st></p>
			<p><st c="6661">“Rahibe Mary Clement sizinle konuşmak istiyor” dedi.   </st></p>
			<p><st c="6714">“Konuşması gereken kişi muhtemelen Dedektif Rizzoli.”  </st></p>
			<p><st c="6768">“Sizinle konuşmayı tercih ediyor.”    </st></p>
			<p><st c="6803">“Neden?”   </st></p>
			<p><st c="6812">“Çünkü siz polis değilsiniz. </st><st c="6841">Hiç olmazsa endişelerini dinlemeye ve anlamaya hevesli gibisiniz.”   </st></p>
			<p><st c="6908">“Neyi anlamaya Peder?”  </st></p>
			<p><st c="6931">Brophy duraksadı. </st><st c="6949">Rüzgâr paltolarının eteklerini havalandırıyor, yüzlerini iğneliyordu.   </st></p>
			<p><st c="7019">“İnanç dalga geçilecek bir şey değil” dedi.  </st></p>
			<p><st c="7063">Demek ki Mary Clement bu yüzden kiliseye şüpheyle yaklaştığını ve tepeden baktığını gizleyemeyen Rizzoli’yle konuşmak istemiyordu. </st><st c="7194">İnanç kadar kişisel bir şeyi, başka birinin aşağılamasına maruz kalmamalıydı.   </st></p>
			<p><st c="7272">“Bu onun için önemli” dedi Peder Brophy. </st><st c="7313">“Lütfen.”   </st></p>
			<p><st c="7323">Maura pederin peşinden içeri girerek, loş ve esintili koridoru geçti ve başrahibenin odasına gitti. </st><st c="7423">Mary Clement çalışma masasında oturuyordu. </st><st c="7466">Peder ile Maura içeri girdiklerinde başını kaldırdı; kalın camların ardından bakan gözlerinde kesinlikle öfke vardı.   </st></p>
			<p><st c="7583">“Oturun, Dr. </st><st c="7596">Isles.”   </st></p>
			<p><st c="7604">Kutsal Masumlar’da geçirdiği yıllar çoktan geri kaldığı halde, öfkeli bir rahibe görmek hâlâ Maura’yı telaşlandırıyordu. </st><st c="7725">Maura sessizce ona itaat etti ve suçlu bir öğrenci gibi sandalyeye oturdu. </st><st c="7800">Peder Brophy yaklaşan sorgunun sessiz gözlemcisi olarak bir köşede durdu.   </st></p>
			<p><st c="7874">Mary Clement, “Bu aramanın sebebi bize hiç söylenmedi” dedi. </st><st c="7935">“Hayatlarımızın altını üstüne getirdiniz. </st><st c="7977">Mahremiyetimizi ihlal ettiniz. </st><st c="8008">En başından beri sizinle her şekilde işbirliği yaptık ama yine de bize düşmanmışız gibi davrandınız. </st><st c="8109">Hiç olmazsa bize ne aradığınızı söyleme inceliğini göstermeniz gerekirdi.”   </st></p>
			<p><st c="8184">“Bu konu hakkında Dedektif Rizzoli’yle konuşmanız gerektiğini düşünüyorum.”   </st></p>
			<p><st c="8260">“Ama bu aramaya önayak olan sizsiniz.”   </st></p>
			<p><st c="8299">“Sadece onlara otopside ne bulduğumu söyledim. </st><st c="8346">Rahibe Camille’in yakın zamanda doğum yaptığını. </st><st c="8395">Manastırı aramak Dedektif Rizzoli’nin kararıydı.”   </st></p>
			<p><st c="8445">“Bize nedenini söylemeden.”    </st></p>
			<p><st c="8473">“Polis soruşturmaları genellikle gizlilik içinde yürütülür.”   </st></p>
			<p><st c="8534">“Çünkü bize güvenmediniz. </st><st c="8560">Bu doğru değil mi?”  </st></p>
			<p><st c="8580">Maura Mary Clement’in suçlayıcı bakışlarını görünce, doğruyu söylemesi gerektiğini anladı. </st><st c="8671">“Tedbirli davranmaktan başka çaremiz yoktu.”   </st></p>
			<p><st c="8716">Bu dürüst cevap başrahibeyi kızdıracağı yerde yatıştırmışa benziyordu. </st><st c="8787">Birdenbire bitkinleşerek arkasına yaslandı ve yine o kırılgan, yaşlı kadın kimliğine büründü. </st><st c="8881">“Bu nasıl bir dünya? </st><st c="8902">Bize bile güven olmuyor.”   </st></p>
			<p><st c="8928">“Diğer herkes gibi, Muhterem Rahibe.”   </st></p>
			<p><st c="8966">“Sorun da bu ya, Dr. </st><st c="8987">Isles. </st><st c="8994">Biz herkes gibi değiliz.” Rahibe bunu üstünlük taslamak için söylememişti. </st><st c="9069">Maura onun ses tonunda hüznün ve şaşkınlığın izlerini yakaladı. </st><st c="9133">“Bilseydik size yardım ederdik. </st><st c="9165">Ne aradığınızı bilseydik, işbirliği yapardık.”   </st></p>
			<p><st c="9212">“Camille’in hamile olduğundan gerçekten de haberiniz yok muydu?”   </st></p>
			<p><st c="9277">“Nasıl olabilirdi ki? </st><st c="9299">Dedektif Rizzoli bana bu sabah söylediğinde, ona inanmadım. </st><st c="9359">Hâlâ inanamıyorum.”   </st></p>
			<p><st c="9379">“Korkarım ki kanıt göletteydi.”   </st></p>
			<p><st c="9411">Başrahibe sandalyesinde iyice küçüldü. </st><st c="9450">Gözlerini eğri büğrü ellerine dikti. </st><st c="9487">Sesi çıkmıyordu ve o ellere kendisine ait değillermiş gibi bakıyordu. </st><st c="9557">Usulca, “Bunu nasıl anlayamadık?” dedi.   </st></p>
			<p><st c="9597">“Hamilelikler gizlenebilir. </st><st c="9625">Genç kızların bunu kendi annelerinden bile sakladıkları biliniyor. </st><st c="9692">Bazı kadınlar doğum yapana kadar bunu kendilerine bile inkâr ederler. </st><st c="9762">Camille de hamileliğini yadsımış olabilir. </st><st c="9805">İtiraf etmeliyim ki otopsi sırasında şaşırıp kaldım. </st><st c="9858">Böyle bir şeyle karşılaşmayı hiç beklemiyordum...”   </st></p>
			<p><st c="9909">“O bir rahibe” dedi Mary Clement. </st><st c="9943">Doğruca Maura’ya baktı.   </st></p>
			<p><st c="9967">“Rahibeler de insan değil mi?”  </st></p>
			<p><st c="9998">Mary Clement belli belirsiz gülümsedi. </st><st c="10037">“Bunu kabul ettiğiniz için teşekkürler.”  </st></p>
			<p><st c="10078">“Ve çok gençti…”   </st></p>
			<p><st c="10095">“Sizce baştan çıkarıcı unsurlara direnmeye çalışanlar sadece gençler mi?”   </st></p>
			<p><st c="10169">Maura huzursuzlanarak geçirdiği geceyi düşündü. </st><st c="10217">Victor’ın koridorun sonunda uyuduğunu.   </st></p>
			<p><st c="10256">“Hayatımız boyunca bizi ayartmaya çalışan bir şeyler olur” dedi Mary Clement. </st><st c="10334">“Elbette cazip bulduklarımız zamanla değişir. </st><st c="10380">Gençken bu yakışıklı bir oğlandır. </st><st c="10415">Sonra tatlılar ve yemekler gelir. </st><st c="10449">Yaşlanıp yorulduğunda ise, sabahları bir saat fazladan uyumak istersin. </st><st c="10521">Bunun gibi bir sürü ufak tefek arzumuz var ve biz de herkes gibi bunlar karşısında zayıfız; sadece onlara meydan vermemiz yasak. </st><st c="10650">Yeminlerimiz bizi diğer insanlardan ayırıyor. </st><st c="10696">Bu başlığı takmak bir neşe kaynağı olabilir, Dr. </st><st c="10745">Isles. </st><st c="10752">Ama kusursuzluk hiçbirimizin taşıyamayacağı bir yük.”   </st></p>
			<p><st c="10806">“Özellikle de bu kadar genç bir kadının.”   </st></p>
			<p><st c="10848">“Yaş ilerledikçe işimiz kolaylaşmıyor.”   </st></p>
			<p><st c="10888">“Camille sadece yirmisindeymiş. </st><st c="10920">Nihai yeminini etme konusunda birtakım şüpheleri olsa gerek.”  </st></p>
			<p><st c="10982">Mary Clement ilk başta cevap vermedi. </st><st c="11020">Yalnızca çıplak bir duvarı gören pencereden dışarı baktı. </st><st c="11078">Bu her dışarı baktığında, dünyasının taş duvarlarla çevrili olduğunu hatırlatan bir görüntüydü. </st><st c="11174">“Nihai yeminimi ettiğimde yirmi bir yaşımdaydım” dedi.   </st></p>
			<p><st c="11229">“Peki şüpheleriniz var mıydı?”  </st></p>
			<p><st c="11260">“Bir tane bile yoktu.” Başrahibe Maura’ya baktı. </st><st c="11309">“Yazgımı biliyordum.”   </st></p>
			<p><st c="11331">“Nasıl?”   </st></p>
			<p><st c="11340">“Çünkü Tanrı benimle konuşmuştu.”  </st></p>
			<p><st c="11374">Maura hiçbir şey demedi.  </st></p>
			<p><st c="11399">Mary Clement, “Ne düşündüğünüzü biliyorum” dedi. </st><st c="11448">“Sadece psikozlular birtakım sesler duyarlar. </st><st c="11494">Sadece psikozlular meleklerin kendileriyle konuştuğunu duyabilirler. </st><st c="11563">Siz bir doktorsunuz ve muhtemelen her şeye bir bilim insanının gözünden bakıyorsunuz. </st><st c="11649">Bana bunun sadece bir rüya olduğunu söyleyebilirsiniz. </st><st c="11704">Ya da kimyasal bir dengesizlik. </st><st c="11736">Geçici bir şizofreni eğilimi. </st><st c="11766">Tüm bu teorilerden haberim var. </st><st c="11798">Jeanne D’Arc hakkında ne dediklerini biliyorum; deli kadının tekini kazığa bağlayıp yaktıklarını söylüyorlar. </st><st c="11908">Siz de böyle düşünüyorsunuz, öyle değil mi?”   </st></p>
			<p><st c="11953">“Korkarım ki dindar biri değilim.”   </st></p>
			<p><st c="11988">“Ama bir zamanlar dindar değil miydiniz?”  </st></p>
			<p><st c="12030">“Bir Katolik olarak yetiştirildim. </st><st c="12065">Beni evlat edinen annemin ve babamın inançları doğrultusunda.”   </st></p>
			<p><st c="12128">“O zaman azizlerin hayatlarına aşina olmalısınız. </st><st c="12178">Pek çoğu Tanrı’nın sesini duymuş. </st><st c="12212">Bunu nasıl açıklıyorsunuz?”   </st></p>
			<p><st c="12240">Maura aklından geçenin başrahibeyi gücendireceğini bildiği için duraksadı. </st><st c="12315">“İşitsel halüsinasyonlar genellikle dini deneyimler olarak yorumlanır.”   </st></p>
			<p><st c="12387">Fakat Mary Clement, Maura’nın beklediği gibi alınmış görünmüyordu. </st><st c="12454">Sadece gözlerini Maura’ya dikti. </st><st c="12487">“Sizce deliye benziyor muyum?”   </st></p>
			<p><st c="12518">“Hiç benzemiyorsunuz.”   </st></p>
			<p><st c="12541">“İşte karşınızdayım ve bir kez Tanrı’nın sesini duyduğumu söylüyorum.” Rahibenin bakışları tekrar pencereye, buz tutan taşları parıldayan gri duvara çevrildi. </st><st c="12700">“Siz bunu söylediğim ikinci kişisiniz çünkü insanların ne düşündüklerini biliyorum. </st><st c="12784">Eğer başıma gelmeseydi ben de buna inanmazdım. </st><st c="12831">On sekiz yaşındayken Tanrı sizinle konuşursa, onu dinlemekten başka çareniz var mı?”   </st></p>
			<p><st c="12916">Mary Clement arkasına yaslandı. </st><st c="12948">Usulca, “Bir sevgilim vardı. </st><st c="12977">Benimle evlenmek isteyen bir adam” dedi.   </st></p>
			<p><st c="13018">“Evet” dedi Maura. </st><st c="13037">“Bunu bana söylemiştiniz.”   </st></p>
			<p><st c="13064">“Beni anlamadı. </st><st c="13080">Hiç kimse genç bir kadının neden hayattan elini eteğini çekmek istediğini anlamadı. </st><st c="13164">Sevgilim böyle yaptığımı söyledi. </st><st c="13198">Bir korkak gibi saklandığımı. </st><st c="13228">İrademi Tanrı’ya teslim ettiğimi. </st><st c="13262">Elbette fikrimi değiştirmeye çalıştı. </st><st c="13300">Annem de öyle. </st><st c="13315">Ama ben ne yaptığımı biliyordum. </st><st c="13348">Hem de Tanrı bana seslendiği andan itibaren. </st><st c="13393">Arka bahçemizde durmuş, cırcır böceklerini dinliyordum. </st><st c="13449">Derken apaçık bir şekilde O’nun sesini duydum. </st><st c="13496">Ve ne yapmam gerektiğini anladım.” Mary Clement sandalyesinde kıpırdanarak bu konuşmayı sonlandırmak için can atan ve ilahi sesler hakkında söylediklerinden rahatsızlık duyan Maura’ya baktı.   </st></p>
			<p><st c="13687">Maura saatine göz attı. </st><st c="13711">“Muhterem Rahibe, ne yazık ki gitmem gerek.”   </st></p>
			<p><st c="13756">“Bunları size neden anlattığımı merak ediyorsunuzdur.”   </st></p>
			<p><st c="13811">“Evet, ediyorum.”   </st></p>
			<p><st c="13829">“Bunu daha önce tek bir kişiye anlatmıştım. </st><st c="13873">O kimdi biliyor musunuz?”   </st></p>
			<p><st c="13899">“Hayır.”   </st></p>
			<p><st c="13908">“Rahibe Camille idi.”  </st></p>
			<p><st c="13930">Maura başrahibenin bozuk mavi gözlerine baktı. </st><st c="13977">“Peki neden Camille?”   </st></p>
			<p><st c="13999">“Çünkü o da Tanrı’nın sesini duymuştu. </st><st c="14038">Bu yüzden bize gelmişti. </st><st c="14063">Son derece varlıklı bir ailede yetişmişti. </st><st c="14106">Hyannisport’ta, Kennedy ailesininkinden aşağı kalmayan bir malikânede büyümüştü. </st><st c="14187">Ama tıpkı benim gibi, bu hayatı sürmesi için çağrı almıştı. </st><st c="14247">Bu çağrıyı aldığınız zaman kutsandığınızı anlıyorsunuz ve kalbiniz sevinçle dolarak çağrıya cevap veriyorsunuz, Dr. </st><st c="14363">Isles. </st><st c="14370">Camille’in de yemin etme konusunda hiçbir çekincesi yoktu. </st><st c="14429">Bu cemaate sıkı sıkıya bağlıydı.”   </st></p>
			<p><st c="14463">“O zaman hamileliğini nasıl açıklamalıyız? </st><st c="14506">Bu nasıl oldu?”   </st></p>
			<p><st c="14522">“Dedektif Rizzoli de aynı şeyi sordu. </st><st c="14560">Ama öğrenmek istediği tek şey isimler ve tarihlerdi. </st><st c="14613">Yerleşkeye hangi tamirciler gelmiş? </st><st c="14649">Camille hangi ayda ailesini ziyarete gitmiş? </st><st c="14694">Polisler sadece somut detaylarla ilgilenirler, ruhani konularla değil. </st><st c="14765">Camille’in çağrısı umurlarında değil.”   </st></p>
			<p><st c="14804">“Ama sonuçta Camille hamile kaldı. </st><st c="14839">Ya bir anlığına şeytana uydu ya da tecavüze uğradı.”   </st></p>
			<p><st c="14892">Başrahibe bir süre sustu, sonra başını öne eğip ellerine baktı. </st><st c="14956">Sessizce konuştu: “Üçüncü bir açıklama da var, Dr. </st><st c="15007">Isles.”   </st></p>
			<p><st c="15015">Maura kaşlarını çattı. </st><st c="15038">“Neymiş o?”   </st></p>
			<p><st c="15050">“Biliyorum ki burun kıvıracaksınız. </st><st c="15086">Siz bir doktorsunuz. </st><st c="15107">Muhtemelen laboratuvarda yaptığınız testlere ve mikroskobun altında gördüklerinize güveniyorsunuz. </st><st c="15206">Ama açıklanamayan birtakım şeyler gördüğünüz olmadı mı? </st><st c="15262">Mesela ölmesi gereken bir hastanın dirildiğini? </st><st c="15310">Hiç mucizelere tanık olmadınız mı?”   </st></p>
			<p><st c="15346">“Her doktor kariyeri boyunca en az birkaç şaşırtıcı deneyim yaşamıştır.”   </st></p>
			<p><st c="15419">“Şaşırmak yetmez. </st><st c="15437">Sizi hayretler içinde bırakan bir şeyden bahsediyorum. </st><st c="15492">Bilimin açıklayamadığı bir şeyden.”   </st></p>
			<p><st c="15528">Maura San Francisco’daki hastanede staj yaptığı yılları düşündü. </st><st c="15593">“Pankreas kanseri olan bir kadın vardı.”   </st></p>
			<p><st c="15634">“Bu tedavisi olmayan bir hastalık, değil mi?”   </st></p>
			<p><st c="15680">“Evet. </st><st c="15687">Neredeyse idam cezası gibi. </st><st c="15715">O kadının yaşamaması gerekiyordu. </st><st c="15749">Onu ilk gördüğümde, hastalığının son evresindeydi. </st><st c="15800">Zihni bulanmış ve sarılık olmuştu. </st><st c="15835">Doktorlar onu beslememeye karar vermişlerdi çünkü ölüme çok yakındı. </st><st c="15904">Çizelgesindeki talimatların sadece onu rahat ettirmeye yönelik olduğunu hatırlıyorum. </st><st c="15990">Sonuçta, yapabileceğiniz tek şey acılarını köreltmek. </st><st c="16044">Kadının birkaç gün içinde öleceğini düşünüyordum.”   </st></p>
			<p><st c="16095">“Ama sizi şaşırttı.”   </st></p>
			<p><st c="16116">“Bir sabah uyandı ve hemşireye acıktığını söyledi. </st><st c="16167">Dört hafta sonra da evine gitti.”   </st></p>
			<p><st c="16201">Başrahibe başıyla onayladı. </st><st c="16229">“Bu bir mucize.”   </st></p>
			<p><st c="16246">“Hayır, Muhterem Rahibe.” Maura onunla göz göze geldi. </st><st c="16301">“Spontan remisyon.”   </st></p>
			<p><st c="16321">“Bu sadece ne olduğunu bilmediğinizi söylemenin farklı bir yolu.”   </st></p>
			<p><st c="16387">“Hastalıklarda gerilemeler görülür. </st><st c="16423">Kanserler kendi kendilerine küçülürler. </st><st c="16463">Veya ilk başta konulan teşhis hatalıdır.”   </st></p>
			<p><st c="16505">“Veya başka bir sebebi vardır. </st><st c="16536">Bilimin açıklayamadığı bir sebep.”   </st></p>
			<p><st c="16571">“Bunun bir mucize olduğunu söylememi mi istiyorsunuz?”   </st></p>
			<p><st c="16626">“Başka olasılıkları göz önüne almanızı istiyorum. </st><st c="16676">Ölümden dönen pek çok insan parlak bir ışık gördüklerini söylüyor. </st><st c="16743">Ya da öte âlemdeki sevdiklerinin henüz vakitlerinin gelmediğini söylediklerini görmüşler. </st><st c="16833">Bunun gibi evrensel imgelemleri nasıl açıklıyorsunuz?”   </st></p>
			<p><st c="16888">“Bunlar oksijensiz kalan bir beynin halüsinasyonları.”   </st></p>
			<p><st c="16943">“Ya da ilahi kudretin ispatı.”   </st></p>
			<p><st c="16974">“Böyle kanıtlar bulabilmeyi çok isterdim. </st><st c="17016">Bu fiziksel hayatın ötesinde bir şeyler bulunduğunu bilmek rahatlatıcı olurdu. </st><st c="17095">Ama bunu yalnızca inanca dayandıramam. </st><st c="17134">Varmaya çalıştığınız nokta bu, değil mi? </st><st c="17175">Yani Camille’in hamileliğinin bir tür mucize, ilahi kudretin başka bir tezahürü olduğu.”   </st></p>
			<p><st c="17264">“Mucizelere inanmadığınızı söylüyorsunuz ama pankreas kanseri olan hastanızın neden hayatta kaldığını açıklayamıyorsunuz.”   </st></p>
			<p><st c="17387">“Her zaman kolay bir açıklama olmayabilir.”   </st></p>
			<p><st c="17431">“Çünkü tıp bilimi ölümü bütünüyle anlamıyor. </st><st c="17476">Bu doğru değil mi?”   </st></p>
			<p><st c="17496">“Ama döllenmenin nasıl gerçekleştiğini biliyoruz. </st><st c="17546">Bir sperm ve yumurta gerektirdiğini de. </st><st c="17586">Bu basit bir biyolojik gerçek, Muhterem Rahibe. </st><st c="17634">Ben bakire doğuma inanmıyorum. </st><st c="17665">Tek bildiğim, Camille’in cinsel bir birliktelik yaşadığı. </st><st c="17723">Bu zorla ya da karşılıklı rızayla gerçekleşmiş olabilir. </st><st c="17780">Ama Camille’in çocuğu bildiğimiz şekilde olmuş. </st><st c="17828">Ve babanın kimliğinin Camille’in cinayetiyle ilgisi olabilir.”   </st></p>
			<p><st c="17891">“Peki ya baba bulunamazsa?”   </st></p>
			<p><st c="17919">“Çocuğun DNA profilini çıkaracağız. </st><st c="17955">Sadece babanın ismine ihtiyacımız var.”  </st></p>
			<p><st c="17995">“Biliminize ne kadar güveniyorsunuz, Dr. </st><st c="18036">Isles. </st><st c="18043">Her şeyin cevabıymış gibi!”  </st></p>
			<p><st c="18071">Maura ayağa kalktı. </st><st c="18091">“Ama en azından o cevaplara inanabilirim.”   </st></p>
			<p><st c="18134">* * *  </st></p>
			<p><st c="18140">Peder Brophy, başrahibenin ofisinden çıkan Maura’ya eşlik etti ve loş koridor boyunca yanında yürümeye başladı. </st><st c="18252">Her adımlarında, iyice yıpranmış ahşap döşemeler gıcırdıyordu.   </st></p>
			<p><st c="18315">Brophy, “Bence artık şu meseleyi gündeme getirmeliyiz, Dr. </st><st c="18374">Isles” dedi.   </st></p>
			<p><st c="18387">“Hangi meseleymiş bu?”   </st></p>
			<p><st c="18410">Brophy durup Maura’ya baktı. </st><st c="18439">“Çocuğun benim olup olmadığı meselesi.” Peder Brophy hiç çekinmeden Maura’nın gözlerine baktı, hatta başını çevirmek ve kendini bu bakışların yoğunluğundan sakınmak isteyen Maura oldu.   </st></p>
			<p><st c="18624">“Bunu merak ediyorsunuz, değil mi?”  </st></p>
			<p><st c="18660">“Sanırım sebebini anlayabilirsiniz.”   </st></p>
			<p><st c="18697">“Evet. </st><st c="18704">Biraz önce söylediğiniz gibi, biyolojinin önüne geçilemeyen kanunları bir sperm ve yumurta gerektiriyor.”   </st></p>
			<p><st c="18810">“Bu manastıra sürekli girip çıkan tek erkek sizsiniz. </st><st c="18864">Ayinleri yönetiyorsunuz. </st><st c="18889">Günah çıkaranları dinliyorsunuz.”   </st></p>
			<p><st c="18923">“Evet.”   </st></p>
			<p><st c="18931">“Rahibelerin en mahrem sırlarını dahi biliyorsunuz.”   </st></p>
			<p><st c="18984">“Sadece bana anlattıkları kadarını.”   </st></p>
			<p><st c="19021">“Siz bir otorite sembolüsünüz.”   </st></p>
			<p><st c="19053">“Bazıları papazlara bu gözle bakıyor.”   </st></p>
			<p><st c="19092">“Genç bir rahibe adayının size bu gözle bakacağı aşikâr.”   </st></p>
			<p><st c="19150">“Ve bu da beni otomatik olarak şüpheli konumuna mı düşürüyor?”    </st></p>
			<p><st c="19213">“Yeminini bozan ilk papaz olmayacağınız kesin.”  </st></p>
			<p><st c="19261">Peder Brophy iç geçirdi ve ilk defa başını indirdi. </st><st c="19313">Maura’yı dikkate almadığını göstermek için değil, daha ziyade onu hüzünle onaylayarak. </st><st c="19400">“Bu devirde yaşamak hiç de kolay değil. </st><st c="19440">İnsanlar bize öyle bakışlar atıyorlar, arkamızdan öyle şakalar yapıyorlar ki. </st><st c="19518">Ayinleri yönetirken kilisemdeki insanların yüzlerine bakıyorum ve ne düşündüklerini anlıyorum. </st><st c="19613">Ufak oğlanları taciz edip etmediğimi ya da genç kızlara göz dikip dikmediğimi merak ediyorlar. </st><st c="19708">Hepsi merak içinde, tıpkı sizin gibi. </st><st c="19746">Siz de en kötüsünü düşünüyorsunuz.”   </st></p>
			<p><st c="19782">“Çocuk sizin mi, Peder Brophy?”   </st></p>
			<p><st c="19814">Peder mavi gözlerini bir kez daha Maura’ya dikti. </st><st c="19864">Bakışlarını hiç kaçırmadı. </st><st c="19891">“Hayır, değil. </st><st c="19906">Yeminimi hiç bozmadım.”   </st></p>
			<p><st c="19930">“Sadece sizin beyanınızla yetinemeyeceğimizi anlıyorsunuz, değil mi?”   </st></p>
			<p><st c="20000">“Anlıyorum, size göre yalan söylüyor olabilirim.” Peder Brophy sesini yükseltmediği halde, Maura onun konuşmasında bir öfke tınısı sezdi. </st><st c="20138">Brophy daha da yaklaştı. </st><st c="20163">Maura geri çekilme dürtüsüne karşı koyarak, dimdik durdu. </st><st c="20221">“Ardı ardına bir sürü günah işlemiş olabilirim. </st><st c="20269">Peki sizce bu günahlar silsilesi beni hangi ithamlarla karşı karşıya bırakacak? </st><st c="20349">Yalancılıkla mı? </st><st c="20366">Bir rahibeye tecavüz etmekle mi? </st><st c="20399">Cinayetle mi?”   </st></p>
			<p><st c="20414">“Polis bütün gerekçeleri değerlendirmek zorunda. </st><st c="20463">Sizinkileri bile.”   </st></p>
			<p><st c="20482">“Sanırım DNA’mı isteyeceksiniz.”   </st></p>
			<p><st c="20515">“Bu sayede bebeğin babası olmadığınız anlaşılır.”    </st></p>
			<p><st c="20565">“Ya da bir numaralı cinayet şüphelisi konumuna düşerim.”   </st></p>
			<p><st c="20622">“Sonuçlara göre, her ikisi de mümkün.”   </st></p>
			<p><st c="20661">“Peki sizce testte ne çıkacak?”   </st></p>
			<p><st c="20693">“Hiçbir fikrim yok.”   </st></p>
			<p><st c="20714">“Ama bu konuya dair bir önseziniz olmalı. </st><st c="20756">Karşımda durmuş, bana bakıyorsunuz. </st><st c="20792">Bir katil mi görüyorsunuz?”   </st></p>
			<p><st c="20820">“Ben yalnızca kanıtlara güvenirim.”    </st></p>
			<p><st c="20856">“Sayılar ve bulgular. </st><st c="20878">Bütün güvendiğiniz bunlar.”    </st></p>
			<p><st c="20906">“Evet.”   </st></p>
			<p><st c="20914">“Peki size DNA’mı verme konusunda son derece istekli olduğumu söylesem? </st><st c="20986">Eğer isterseniz, size hemen buracıkta kan örneği verebilirim.”   </st></p>
			<p><st c="21049">“Kan örneğine gerek yok. </st><st c="21074">Ağzınızın içinden bir sürüntü almak yeterli.”   </st></p>
			<p><st c="21120">“Öyle olsun. </st><st c="21133">Sadece bunun için gönüllü olduğumu belirtmek istiyorum.”   </st></p>
			<p><st c="21190">“Dedektif Rizzoli’ye söylerim. </st><st c="21221">Sizden örnek alır.”   </st></p>
			<p><st c="21241">“Peki bu suçlu olup olmamam konusundaki fikrinizi değiştirir mi?”   </st></p>
			<p><st c="21307">“Dediğim gibi, gerçeği ancak sonuçları gördüğümde bilebilirim.” Maura kapıyı açıp dışarı çıktı.  </st></p>
			<p><st c="21403">Peder Brophy peşinden avluya geldi. </st><st c="21439">Üzerinde paltosu olmadığı halde soğuktan etkilenmiyormuş gibi görünüyordu; dikkatini sadece Maura’ya vermişti.   </st></p>
			<p><st c="21550">“Bir Katolik olarak yetiştirildiğinizi söylemiştiniz” dedi.   </st></p>
			<p><st c="21610">“Bir Katolik lisesine gittim. </st><st c="21640">San Francisco’daki Kutsal Masumlar’a.”   </st></p>
			<p><st c="21679">“Yine de sadece kan testlerine ve bilime güveniyorsunuz.”   </st></p>
			<p><st c="21737">“Peki bunların yerine nelere güvenmeliyim?”   </st></p>
			<p><st c="21781">“İçgüdülerinize ve inancınıza ne oldu?”   </st></p>
			<p><st c="21821">“Sırf papaz olduğunuz için size de güvenmeli miyim?”   </st></p>
			<p><st c="21874">“</st><span><st c="21875">Sırf</st></span><st c="21879"> papaz olduğum için mi?” Peder Brophy başını iki yana salladı, hüzünle gülerken, nefesi beyaz bir buhar şeklinde dışarı çıktı. </st><st c="22006">“Sanırım sorumun cevabını aldım.”   </st></p>
			<p><st c="22040">“Ben tahmin yürütmem. </st><st c="22062">Başka insanlar hakkında hiçbir varsayımda bulunmam çünkü çoğu zaman sizi şaşırtırlar.”   </st></p>
			<p><st c="22149">Bu arada ön kapıya gelmişlerdi. </st><st c="22181">Peder Brophy ona kapıyı açtı ve Maura dışarı çıktı. </st><st c="22233">Kapı kapanarak aralarına girince dünyaları ansızın birbirinden ayrıldı.   </st></p>
			<p><st c="22305">“Kaldırımda yığılıp kalan adamı hatırlıyor musunuz?” dedi Brophy. </st><st c="22371">“Hani kalp masajı yaptığımız adamı.”   </st></p>
			<p><st c="22408">“Evet.”   </st></p>
			<p><st c="22416">“Hayatta. </st><st c="22426">Bu sabah ziyaretine gittim. </st><st c="22454">Bilinci yerinde ve konuşuyor.”   </st></p>
			<p><st c="22485">“Bunu duyduğuma sevindim.”  </st></p>
			<p><st c="22512">“Oysa başarabileceğini sanmıyordunuz.”   </st></p>
			<p><st c="22551">“Şartlar aleyhineydi.”   </st></p>
			<p><st c="22574">“O halde görüyorsunuz değil mi? </st><st c="22606">Bazen rakamlar ve istatistikler tamamen yanıltıcıdır.”   </st></p>
			<p><st c="22661">Maura gitmek üzere arkasını döndü.  </st></p>
			<p><st c="22696">Peder Brophy, “Dr. </st><st c="22715">Isles!” diye seslendi. </st><st c="22738">“Siz kilisede büyüdünüz. </st><st c="22763">İnancınızdan geriye hiçbir şey kalmadı mı?”  </st></p>
			<p><st c="22807">Maura dönüp Brophy’ye baktı. </st><st c="22836">“İnanmak için kanıt gerekmez” dedi. </st><st c="22872">“Ama benim için gerekli.”   </st></p>
			<p>  </p>
			<p><st c="22898">Bir çocuğun otopsisini yapmak, her patoloğu korkutan bir işti. </st><st c="22961">Maura eldivenlerini giyip aletlerini hazırlarken, masadaki ufacık kundağa bakmamaya gayret ediyordu ve mümkün olduğunca oyalanarak, yüzleşmek üzere olduğu acı gerçekle arasına mesafe koymaya çalışıyordu. </st><st c="23165">Aletlerin tıngırtısı dışında, odada çıt çıkmıyordu. </st><st c="23217">Masanın etrafında duran katılımcılardan hiçbirinin içinden tek kelime etmek gelmiyordu.   </st></p>
			<p><st c="23305">Maura laboratuvarda her zaman saygın bir ortam oluştururdu. </st><st c="23365">Tıp öğrencisiyken, kendi gözetimi altındayken ölen hastaların otopsilerini gözlemlemişti ve bu işlemleri yapan patologlar ölülere isimsiz yabancılar gibi davransalar bile Maura masada yatan bu insanları hayatta oldukları zamandan tanıdığı için, onlara baktıkça elinde olmadan seslerini duyardı ya da bilinçleri yerindeyken nasıl da gözlerinin ışıldadığını hatırlardı. </st><st c="23733">Otopsi laboratuvarı espri yapmak ya da dün geceki romantik buluşmadan bahsetmek için uygun bir yer değildi ve Maura bu tarz davranışları hoş görmezdi. </st><st c="23884">Tek bir ters bakışı bile en saygısız polisi hizaya sokardı. </st><st c="23944">Maura onların kalpsiz olmadıklarını ve işlerinin kasvetiyle mizah yoluyla başa çıktıklarını biliyordu ama kapıdan içeri girmeden önce kendilerine çekidüzen vermelerini, aksi halde sivri uyarılarına katlanmayı göze almalarını bekliyordu.   </st></p>
			<p><st c="24181">Otopsi masasında bir çocuk yatarken, hiçbir şey söylemesine gerek yoktu.   </st></p>
			<p><st c="24254">Maura masanın diğer yanında duran iki dedektife baktı. </st><st c="24309">Barry Frost’un her zamanki gibi benzi solmuştu; masadan biraz geride, her an kaçabilecek pozisyonda duruyordu. </st><st c="24420">Bugünkü otopsiyi zorlaştıracak olan kötü kokular değildi; kurbanın yaşıydı. </st><st c="24496">Rizzoli Frost’un yanında duruyordu. </st><st c="24532">Yüzünde metin bir ifade vardı ve minyon bedeni, üzerine birkaç beden büyük gelen cerrahi önlüğün içinde kaybolup gitmişti. </st><st c="24655">Masanın hemen yanı başında, ben hazırım, her şeyle başa çıkabilirim, der gibi durmuştu. </st><st c="24743">Maura aynı tavrı cerrahide staj yapan bazı kadın doktorlarda da görmüştü. </st><st c="24817">Erkekler onlara cadaloz diyebilirlerdi ama Maura, erkeklerin egemen olduğu bir meslekte kendilerini kanıtlamak için deli gibi mücadele ettikçe gerçekten de zamanla erkeksi bir havaya bürünen bu kadınları takdir ediyordu. </st><st c="25038">Rizzoli de aynı tavrı benimsemişti ama ifadesi, korkusuz duruşuyla uyum içinde değildi. </st><st c="25126">Yüzü solgun ve gergindi; gözlerinin altı yorgunluktan morarmıştı.   </st></p>
			<p><st c="25192">Yoshima ışığı kundağın üzerine çevirmiş, malzeme tepsisinin yanında bekliyordu.   </st></p>
			<p><st c="25272">Battaniye sırılsıklamdı; Maura ucunu usulca kaldırınca üzerinden buz gibi gölet suları süzüldü ve ortaya bir kat kumaş daha çıktı. </st><st c="25403">Maura’nın daha önce gördüğü ufacık ayak şimdi ıslak kumaşların arasından dışarı fırlamıştı. </st><st c="25495">Çocuğun bedenini bir kefen gibi saran beyaz yastık kılıfının kenarları çengelliiğnelerle tutturulmuştu. </st><st c="25599">Kumaşa pembe benekler yapışmıştı.   </st></p>
			<p><st c="25633">Maura cımbıza uzanıp pembe parçaları kumaştan ayırdı ve küçük bir tepsiye koydu.   </st></p>
			<p><st c="25714">Frost, “Bunlar da ne?” diye sordu.   </st></p>
			<p><st c="25749">“Konfetiye benziyor” dedi Rizzoli.  </st></p>
			<p><st c="25784">Maura cımbızı ıslak bir kıvrımın derinliklerine soktu ve ince bir dal buldu. </st><st c="25861">“Konfeti değil” dedi. </st><st c="25883">“Bunlar kurutulmuş çiçekler.”   </st></p>
			<p><st c="25913">Bu bulgunun anlamı yüzünden odaya tekrar sessizlik çöktü. </st><st c="25971">Maura, bu bir sevgi sembolü, diye düşündü. </st><st c="26014">Ve yasın. </st><st c="26024">Yıllar önce, Neandertallerin ölülerini çiçeklerle gömdüklerini öğrendiğinde ne kadar etkilendiğini hatırladı. </st><st c="26134">Bu kederlerinin, dolayısıyla insaniyetlerinin göstergesiydi. </st><st c="26195">Bu bebek için de yas tutulmuş, diye düşündü. </st><st c="26240">Bebek bir kılıfa sarılmış, üzerine kurutulmuş çiçekler serpilmiş ve sonra da yün bir battaniyeyle kundaklanmıştı. </st><st c="26354">Rastgele atılmamış, defnedilmişti. </st><st c="26389">Bu bir vedaydı.  </st></p>
			<p><st c="26405">Maura kefenden bir oyuncak bebek uzvu gibi dışarı fırlayan ayağa odaklandı. </st><st c="26481">Taban derisi uzun süre suda kaldığı için buruşmuştu ama bariz bir çürüme ya da damarlarda belirginleşme yoktu. </st><st c="26592">Göletin su sıcaklığı donma noktasına yakın olduğundan, ceset haftalarca bozulmadan kalabilmişti. </st><st c="26689">Maura, ölüm zamanını belirlemek, imkânsız değilse bile zor olacak, diye düşündü.   </st></p>
			<p><st c="26770">Cımbızı kenara koydu ve yastık kılıfının altını kapatan dört çengelliiğneyi çıkardı. </st><st c="26855">Maura çengelliiğneleri tepsiye koyarken yumuşak tıkırtılar duyuldu. </st><st c="26923">Kumaşı yukarı kaldırarak usulca açınca, bebeğin bacakları ortaya çıktı. </st><st c="26995">Dizleri kıvrılmış ve uylukları küçük bir kurbağa gibi ayrılmıştı.   </st></p>
			<p><st c="27061">Bebeğin boyutları, anne karnındaki zamanını tamamlamış bir fetüsle tutarlıydı.   </st></p>
			<p><st c="27140">Maura önce genital organı, sonra da kırmızı saten bir kurdeleyle düğümlenen ve suda şişen göbek kordonunu gözler önüne serdi. </st><st c="27266">Birdenbire yemek masasının etrafında oturan rahibelerin eğri büğrü ellerine kuru çiçekler ve kurdeleler alarak keseler yaptıkları gözünün önüne geldi. </st><st c="27417">Bu bebek de bir keseye konmuş, diye düşündü. </st><st c="27462">Üzerine çiçekler serpilmiş ve kurdeleyle bağlanmış.   </st></p>
			<p><st c="27514">Rizzoli, “Bebek erkekmiş” dedi ve ansızın sesi çatladı.   </st></p>
			<p><st c="27570">Maura başını kaldırınca Rizzoli’nin daha da solduğunu, dengesini bulmaya çalışırcasına masaya yaslandığını gördü.   </st></p>
			<p><st c="27684">“Dışarı çıkman mı gerekiyor?”  </st></p>
			<p><st c="27714">Rizzoli yutkundu. </st><st c="27732">“Sadece...”   </st></p>
			<p><st c="27744">“Ne?”    </st></p>
			<p><st c="27750">“Yok bir şey. </st><st c="27764">İyiyim.”   </st></p>
			<p><st c="27773">“Böyle ölümleri kabullenmek zor, biliyorum. </st><st c="27817">Çocukların ölümü her zaman zordur. </st><st c="27852">Eğer oturmak istersen…”   </st></p>
			<p><st c="27876">“İyiyim dedim ya.”  </st></p>
			<p><st c="27895">Henüz en kötü kısma gelmemişlerdi.  </st></p>
			<p><st c="27930">Maura yastık kılıfını yavaşça bebeğin göğsüne doğru sıyırarak, kolları ıslak kumaşa takılmasın diye önce birini, sonra diğerini esnetti. </st><st c="28067">Elleri kusursuzdu; minicik parmakları annesinin yüzüne uzanmak, saçlarını kavramak için tasarlanmıştı. </st><st c="28170">Yüzden sonra en insani organlar eller olduğu için onlara bakmak insana acı veriyordu.   </st></p>
			<p><st c="28256">Maura kumaşın geri kalanını sıyırırken başın arkasını desteklemek için elini yastık kılıfının içine soktu.   </st></p>
			<p><st c="28363">Anında bir terslik olduğunu anladı.   </st></p>
			<p><st c="28399">Kavradığı, normal bir çocuğun kafatası değildi. </st><st c="28447">Aniden boğazı kuruyarak durdu. </st><st c="28478">Dehşete kapılarak yastık kılıfını sıyırdı ve bebeğin başı ortaya çıktı.   </st></p>
			<p><st c="28550">Nefesi kesilen Rizzoli, masadan uzaklaştı.   </st></p>
			<p><st c="28593">“Tanrım” dedi Frost. </st><st c="28614">“Kafasına ne olmuş?”  </st></p>
			<p><st c="28635">Konuşamayacak kadar şaşkına dönen Maura, dehşet içinde kocaman bir açıklık bulunan kafatasına, açıkta duran beyne ve ezilmiş bir kauçuk maske gibi eciş bücüş görünen yüze bakakaldı.   </st></p>
			<p><st c="28817">Birdenbire metal bir tepsi devrilerek yeri boyladı.   </st></p>
			<p><st c="28869">Maura başını kaldırınca, yüzü bembeyaz olan Jane Rizzoli’nin yavaşça yere yığıldığını gördü.   </st></p>
		</div>
	<div id="charCountTotal" value="28962"></div></body>
</html>
