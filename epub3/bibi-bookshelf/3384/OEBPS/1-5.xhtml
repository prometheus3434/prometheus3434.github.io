<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-5</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-5" xml:lang="tr-TR">
		<div>
			<p>  </p>
			<p id="_idParaDest-5" xml:lang="en-GB"><st c="0">3  </st></p>
			<p><st c="2">Jane Rizzoli banyodaki lavabonun önünde durup aynada kendine baktı ve hali pek hoşuna gitmedi. </st><st c="97">Kendini elinde olmadan, her zaman asil, sakin ve kontrollü görünen, siyah saçlarının her bir tutamı yerli yerinde duran ve pürüzsüz tenini vurgulayan, parlak kırmızı bir ruj süren Dr. </st><st c="281">Isles ile kıyasladı. </st><st c="302">Rizzoli’nin aynada gördüğü yüz ise ne sakin ne de kusursuzdu. </st><st c="364">Saçları bir yaratığınki kadar dağınıktı; soluk ve gergin yüzüne birkaç siyah tutam düşüyordu. </st><st c="458">Bu ben olamam, diye düşündü. </st><st c="487">Aynadan bana bakan kadını tanımıyorum. </st><st c="526">Ne zaman bu yabancıya dönüştüm?   </st></p>
			<p><st c="558">Ansızın yeni bir bulantı dalgasına yakalandı ve gözlerini kapatarak bu hisse karşı koymaya, tüm gücüyle kusma refleksine direnmeye çalıştı. </st><st c="698">Fakat çelik gibi iradesi bile kaçınılmaz sonu engelleyemedi. </st><st c="759">Bir eliyle ağzını kapattı ve en yakındaki tuvalet bölmesine kıl payı yetişti. </st><st c="837">Midesini boşalttıktan sonra bile, kafası tuvaletin üzerinde bekledi ve bu güvenli alandan çıkmaya cesaret edemedi. </st><st c="952">Düşünmeye başladı: </st><span><st c="971">Herhalde grip oluyorum. </st><st c="995">Lütfen grip olayım</st></span><st c="1013">.   </st></p>
			<p><st c="1015">Nihayet bulantısı geçtiğinde kendini o kadar bitkin hissediyordu ki tuvalete oturdu ve ağırlığını bir yana vererek duvara yaslandı. </st><st c="1147">İlgilenmesi gereken işi düşündü. </st><st c="1180">Hâlâ yapılacak bir sürü görüşme vardı; şaşkın ve suskun kadınlardan oluşan bu gruptan işe yarar bir şeyler öğrenmeye çalışırken yaşayacağı hayal kırıklıklarına göğüs germesi gerekecekti. </st><st c="1367">En kötüsü de olay yeri ekibi mikroskobik hazine avını icra ederken öylece durup beklemenin getirdiği yorgunluktu. </st><st c="1481">Genellikle olabildiğince çok delil toplamak için canla başla çalışır, her suç mahallinin kontrolünü elinde tutmak için savaş verirdi. </st><st c="1615">Şimdiyse bir tuvalet bölmesine gizlenmişti ve her zaman bulunmak için can attığı yere dönmek istemiyordu. </st><st c="1721">Keşke burada saklanabilseydi; insana huzur verecek kadar sessiz olan bu bölmedeyken, yüzünden okunan karmaşayı hiç kimse fark edemezdi. </st><st c="1857">Dr. </st><st c="1861">Isles’ın ne kadarını fark ettiğini merak etti; belki de hiçbir şeyin farkına varmamıştı. </st><st c="1950">Isles her zaman yaşayanlardan çok ölülere ilgi duyuyormuş gibi görünüyordu ve bir cinayet sahnesiyle karşı karşıya geldiğinde, dikkatini cesede yöneltirdi.   </st></p>
			<p><st c="2106">Sonunda Rizzoli doğruldu ve tuvalet bölmesinden dışarı çıktı. </st><st c="2168">Artık daha net düşünebiliyordu, midesi de yatışmıştı. </st><st c="2222">Eski Rizzoli’nin hayaleti tekrar ete kemiğe bürünüyordu. </st><st c="2279">Lavabonun başında durdu ve dilindeki ekşi tattan kurtulmak için ağzını çalkaladı, sonra yüzüne biraz daha su çarptı. </st><st c="2396">Kendini topla kızım. </st><st c="2417">Pısırıklık etme. </st><st c="2434">Erkeklerin zırhında bir delik görmesine izin verirsen, doğrudan oraya nişan alırlar. </st><st c="2519">Her zaman yaptıkları gibi. </st><st c="2546">Bir parça kâğıt havlu aldı, yüzünü kuruladı ve tam kâğıdı çöpe atmak üzereyken duraksayıp, Rahibe Camille’in yatağını ve kanlı çarşafı hatırladı.   </st></p>
			<p><st c="2692">Çöp kovası neredeyse yarısına kadar doluydu. </st><st c="2737">Buruşuk kâğıt havlulardan oluşan yığının arasında küçük bir parça tuvalet kâğıdı vardı. </st><st c="2825">Rizzoli tiksinmemeye çalışarak tomarı açtı. </st><st c="2869">İçinde ne olduğunu bildiği halde, yine de başka bir kadının aybaşı kanamasını görünce irkildi. </st><st c="2964">Sürekli kanla haşır neşirdi; daha az önce Camille’in cesedinin altında bir kan gölü görmüştü. </st><st c="3058">Yine de bu pedin görüntüsü onu daha çok sarsmıştı. </st><st c="3109">Ped ağzına kadar dolmuştu. </st><st c="3136">Demek yatağından bu yüzden kalktın, diye düşündü. </st><st c="3186">Bacaklarının arasına sızan ılıklık ve çarşafın ıslaklığı yüzünden. </st><st c="3253">Yatağından kalktın, pedini değiştirmek için banyoya geldin ve bu kirli pedi çöpe attın.   </st></p>
			<p><st c="3341">Peki... </st><st c="3349">sonra ne yaptın?   </st></p>
			<p><st c="3366">Rizzoli banyodan çıkıp Camille’in odasına döndü. </st><st c="3415">Dr. </st><st c="3419">Isles odadan çıkmıştı; odada yalnız kalan Rizzoli, bu renksiz odanın tek göz alıcı nesnesi olan kanlı çarşafa bakarak kaşlarını çattı. </st><st c="3554">Pencerenin yanına gitti ve aşağıya, avluya baktı.  </st></p>
			<p><st c="3604">Donmaya yüz tutan sulu sepken ve kar yığınlarının üzerinde birçok ayak izi vardı. </st><st c="3686">Girişin dışında ise başka bir televizyon kanalı minibüsü duvarın dibine yanaşmıştı ve uydu yayını için hazırlık yapıyorlardı. </st><st c="3812">Ölü bulunan rahibenin hikâyesi, insanların salonlarına kadar girecekti. </st><st c="3884">Jane, saat beş haberlerinde gündeme oturacağı kesin, diye düşündü; hepimiz rahibeleri merak ederiz. </st><st c="3984">Sekse tövbe edip duvarların ardında inzivaya çekilirseniz, herkes o cüppenin altında ne sakladığınızı merak eder. </st><st c="4098">İlgimizi çeken şu bekâret meselesidir; kendilerini bu kadar güçlü bir dürtüden mahrum bırakan, doğanın yerine getirmemizi istediklerine sırtını dönen herkesi merak ederiz. </st><st c="4270">Onları bu kadar cezbedici kılan, saflıklarıdır.  </st></p>
			<p><st c="4318">Rizzoli’nin bakışları tekrar avluya ve şapele kaydı. </st><st c="4371">Şu anda ben de olay yeri ekibiyle orada titremeliyim, diye düşündü. </st><st c="4439">Çamaşır suyu kokan bu odada oyalanmamalıyım. </st><st c="4484">Ama Camille’in karanlık bir kış sabahında, banyodan dönerken gördüğü manzarayı ancak bu odadayken hayal edebilirdi. </st><st c="4600">Şapelin vitray camlı pencerelerinden giren ışığı görmüş olmalıydı.  </st></p>
			<p><st c="4667">Orada olmaması gereken bir ışığı.  </st></p>
			<p>  </p>
			<p><st c="4701">Maura temiz bir çarşaf yayıp Rahibe Camille’i usulca üzerine koyan iki görevlinin yanında duruyordu. </st><st c="4802">Ekiplerin başka olay yerlerinden başka cesetleri götürdüklerini görmüştü. </st><st c="4876">Bazen işlerini baştan savma yaparlardı, bazen de bariz bir tiksinti duyarlardı. </st><st c="4956">Fakat ara sıra, bir kurbanı taşırken özel bir şefkat gösterdiklerine tanık oluyordu. </st><st c="5041">Küçük çocuklara daha fazla ilgi gösteriyorlar, küçük kafalarını özenle tutuyorlar, hareketsiz bedenlerini ceset torbasına yerleştirirken okşuyorlardı. </st><st c="5192">Rahibe Camille’e de aynı şefkatle ve hüzünle yaklaşmışlardı.   </st></p>
			<p><st c="5253">Ekiptekiler tekerlekli sedyeyi dışarı çıkarırlarken Maura şapelin kapısını açık tuttu ve yavaşça hareket ederlerken peşlerinden giriş kapısına doğru yürüdü. </st><st c="5410">Duvarların ötesine haber ekipleri yığılmıştı; kameralar trajedinin klasik görüntüsünü –bir insan bedeni taşıdığı aşikâr olan plastik ceset torbasını– yakalamaya hazırdı. </st><st c="5580">İnsanlar kurbanı göremeseler de onun genç bir kadın olduğunu duyacaklar, o ceset torbasına bakacaklar ve içindekini zihinlerinde didik didik edeceklerdi. </st><st c="5734">İnsafsız hayal güçleri Camille’in mahremiyetini ihlal edecekti; hem de Maura’nın neşterinin asla leke süremeyeceği şekilde.  </st></p>
			<p><st c="5858">Sedye manastırın kapısından çıkarken, muhabirler ve kameramanlar, bağırarak geride durmalarını söyleyen devriye polisine aldırmadan ileriye atılıp sedyenin etrafını sardılar.  </st></p>
			<p><st c="6033">Sonunda papaz onları uzaklaştırmayı başardı. </st><st c="6078">Siyahlara bürünen heybetli siluetiyle salınarak dış kapıdan çıktı ve kalabalığa dalarken, öfkeli sesi curcunaya karıştı.  </st></p>
			<p><st c="6199">“Bu zavallı rahibe saygınızı hak ediyor! </st><st c="6240">Neden ona biraz olsun hürmet etmiyorsunuz? </st><st c="6283">İzin verin de geçsinler!”  </st></p>
			<p><st c="6309">Bazen muhabirler bile utanabiliyordu; birkaçı olay yeri ekibine yol vermek için geri çekildi. </st><st c="6403">Fakat sedye araca yüklenirken, kameralar görüntü almaya devam ettiler.   </st></p>
			<p><st c="6474">Artık aç gözlerini bir sonraki avlarına çevirmişlerdi: Kapıdan dışarıya süzülen Maura arabasına doğru yürümeye başlamış ve meraklı gözlerden korunmak istercesine paltosuna sarınmıştı.   </st></p>
			<p><st c="6658">“Dr. </st><st c="6663">Isles! </st><st c="6670">Bir açıklama yapacak mısınız?”  </st></p>
			<p><st c="6701">“Ölümün sebebi neymiş?”  </st></p>
			<p><st c="6725">“Bunun cinsel saldırı olduğuna dair herhangi bir delil var mı?”  </st></p>
			<p><st c="6789">Gazeteciler onu köşeye sıkıştırmaya çalışırlarken, Maura elini çantasına daldırıp arabasının anahtarını aradı ve düğmeye basıp kilidi açtı. </st><st c="6929">Tam arabasının kapısını açmıştı ki tekrar kendisine seslendiklerini duydu. </st><st c="7004">Ama bu seferki telaşlı bir sesti.   </st></p>
			<p><st c="7038">Maura arkasına bakınca, kaldırımda boylu boyunca yatan bir adam ve üzerine eğilmiş birkaç kişi gördü.   </st></p>
			<p><st c="7140">Birisi, “Kameramanlardan biri düştü!” diye bağırdı. </st><st c="7192">“Bir ambulansa ihtiyacımız var!”   </st></p>
			<p><st c="7225">Maura arabasının kapısını kapattı ve aceleyle yere düşen adamın yanına koştu. </st><st c="7303">“Ne oldu?” diye sordu. </st><st c="7326">“Ayağı mı kaydı?”   </st></p>
			<p><st c="7344">“Hayır, sadece koşuyordu; birden yere düştü...”   </st></p>
			<p><st c="7392">Maura adamın yanına çömeldi. </st><st c="7421">Etraftakiler adamı yüzüstü çevirmişlerdi; Maura ellili yaşlarını süren ve yüzü kararmaya başlayan yapılı bir adam gördü. </st><st c="7542">Hemen yanı başında, üzerinde WVSU harflerinin bulunduğu bir televizyon kamerası karların arasında duruyordu.   </st></p>
			<p><st c="7651">Adam nefes almıyordu.   </st></p>
			<p><st c="7673">Maura adamın kafasını geriye doğru iterek, hava yolunu açmak için etli boynunu uzattı ve öne eğilip suni solunuma başladı. </st><st c="7796">Bayat kahve ve sigara kokusu yüzünden az kalsın kusacaktı. </st><st c="7855">Aklına hepatit, AIDS ve vücut sıvılarından kapılan diğer dehşet verici mikroplar geldi ve ağzını zorla adamın ağzına bastırdı. </st><st c="7982">Nefesini verdi ve adamın göğsünün şiştiğini, akciğerlerinin havayla dolduğunu gördü. </st><st c="8067">Adamın ağzının içine iki kez daha nefes verdikten sonra şahdamarını yoklayıp nabız aradı.  </st></p>
			<p><st c="8157">Hiçbir şey hissedemedi.  </st></p>
			<p><st c="8181">Tam adamın ceketinin fermuarını açacaktı ki başka birinin bunu çoktan yaptığını fark etti. </st><st c="8272">Başını kaldırınca rahibin tam karşıda çömeldiğini ve iri elleriyle adamın göğsünü yokladığını gördü. </st><st c="8373">Papaz avuçlarını göğüskemiğinin üzerine koydu ve kalp masajına başlaması gerektiğini teyit etmek için Maura’ya baktı. </st><st c="8491">Maura bir çift çarpıcı mavi göz ve amaca odaklanmış bir yüz ifadesi gördü.  </st></p>
			<p><st c="8566">“Pompalamaya başlayın” dedi Maura. </st><st c="8601">“Hemen.”  </st></p>
			<p><st c="8610">Papaz işe koyuldu ve Maura suni solunumun zamanlamasını ayarlayabilsin diye her pompalamada yüksek sesle saymaya başladı. </st><st c="8732">“Bin bir, bin iki…” Sesinde hiçbir panik belirtisi yoktu; ne yaptığını bilen bir adam gibi düzeni bir şekilde sayıyordu. </st><st c="8853">Maura’nın onu yönlendirmesi gerekmedi; eskiden beri aynı ekiptelermiş gibi, birbirlerine dinlenme payı vermek için iki kez yer değiştirerek uyum içinde çalıştılar.  </st></p>
			<p><st c="9017">Ambulans geldiğinde pantolonunun ön kısmı karda eğilmekten sırılsıklam olan Maura, soğuğa rağmen terliyordu. </st><st c="9126">Güçlükle ayağa kalktı ve bitkin bir halde ilk yardım teknisyenlerinin adama damar yolu açmalarını, soluk borusuna bir tüp yerleştirmelerini ve sedyeyi ambulansa yüklemelerini izledi.   </st></p>
			<p><st c="9309">Adamın düşürdüğü televizyon kamerasını başka bir WVSU çalışanı kullanıyordu. </st><st c="9386">Maura, hikâye kendi iş arkadaşlarının yere düşüşüyle ilgili olduğu halde ambulansın etrafında dolanan muhabirleri izlerken gösteri devam etmeli, diye düşündü.  </st></p>
			<p><st c="9545">Yanı başında dikilen ve pantolonunun dizleri eriyen karlar yüzünden sırılsıklam olan papaza döndü. </st><st c="9644">“Yardımınız için teşekkürler” dedi. </st><st c="9680">“Anladığım kadarıyla daha önce de canlandırma yaptınız.”  </st></p>
			<p><st c="9737">Papaz gülümseyerek omuz silkti. </st><st c="9769">“Sadece plastik bir kukla üzerinde yaptım. </st><st c="9812">Bu tekniği gerçekten kullanmak zorunda kalacağımı hiç düşünmemiştim.” Papaz elini uzatıp Maura ile tokalaştı. </st><st c="9922">“Ben Daniel Brophy. </st><st c="9942">Siz adli tabip misiniz?”  </st></p>
			<p><st c="9967">“Maura Isles. </st><st c="9981">Burası sizin muhitiniz mi, Peder Brophy?”  </st></p>
			<p><st c="10023">Brophy başıyla onayladı. </st><st c="10048">“Kilisem buradan üç sokak ötede.”  </st></p>
			<p><st c="10082">“Evet, o kiliseyi görmüştüm.”  </st></p>
			<p><st c="10112">“Sizce o adamı kurtardık mı?”  </st></p>
			<p><st c="10142">Maura başını iki yana salladı. </st><st c="10173">“Suni solunumun nabız olmaksızın o kadar uzun sürmesi iyiye işaret değildir.”  </st></p>
			<p><st c="10251">“Ama yaşama şansı var, değil mi?”  </st></p>
			<p><st c="10285">“Çok güçlü bir ihtimal değil.”  </st></p>
			<p><st c="10316">“Öyle bile olsa, bir fark yarattığımızı düşünmek istiyorum.” Hâlâ ambulansa kilitlenmiş olan televizyon muhabirlerine baktı. </st><st c="10441">“İzin verin size arabanıza kadar eşlik edeyim ki yüzünüze bir kamera dayamasınlar.”  </st></p>
			<p><st c="10525">“Sıradaki hedefleri sizsiniz. </st><st c="10555">Umarım kendinizi hazırlamışsınızdır.”  </st></p>
			<p><st c="10593">“Zaten bir açıklama yapma sözü verdim. </st><st c="10632">Gerçi ne söylememi istediklerini bilmiyorum.”  </st></p>
			<p><st c="10678">“Onlar birer yamyam, Peder Brophy. </st><st c="10713">Sadece etinizden bir parça istiyorlar. </st><st c="10752">Mümkünse dört buçuk kilo kadar.”   </st></p>
			<p><st c="10785">Brophy güldü. </st><st c="10799">“O zaman onları uyarmalıyım; etim oldukça yavandır.”  </st></p>
			<p><st c="10852">Peder Maura’yla arabasına kadar yürüdü. </st><st c="10892">Maura’nın ıslak pantolonu bacaklarına yapışıyordu ve ıslak kumaş, dondurucu rüzgârda çoktan sertleşmeye başlamıştı. </st><st c="11008">Morga döndüğünde tıbbi bir pantolon giymesi ve üzerindekini kurutmak için asması gerekecekti.  </st></p>
			<p><st c="11102">“Madem bir açıklama yapacağım, bilmem gereken, bana söyleyebileceğiniz herhangi bir şey var mı?”  </st></p>
			<p><st c="11199">“Dedektif Rizzoli’yle konuşmanız gerekecek. </st><st c="11243">Soruşturmayı o yönetiyor.”  </st></p>
			<p><st c="11270">“Sizce saldırı bu manastıra mı özgüydü? </st><st c="11310">Diğer cemaatlerin de endişe etmeleri gerekir mi?”  </st></p>
			<p><st c="11360">“Ben yalnızca kurbanları incelerim, saldırganları değil. </st><st c="11417">Size saldırganın niyeti hakkında bilgi veremem.”  </st></p>
			<p><st c="11466">“Bunlar yaşlı kadınlar. </st><st c="11490">Kendilerini savunamazlar.”  </st></p>
			<p><st c="11517">“Biliyorum.”  </st></p>
			<p><st c="11530">“Peki onlara ne söyleyeceğiz? </st><st c="11560">Yani dini cemaatlerde yaşayan tüm rahibelere. </st><st c="11606">Duvarların ardında bile güvende olmadıklarını mı?”  </st></p>
			<p><st c="11657">“Hiçbirimiz tam anlamıyla güvende değiliz.”  </st></p>
			<p><st c="11701">“Onlara bu cevabı vermek istemiyorum.”  </st></p>
			<p><st c="11740">“Ama duymaları gereken tek şey bu.” Maura arabasının kapısını açtı. </st><st c="11808">“Ben bir Katolik olarak yetiştirildim, Peder. </st><st c="11854">Rahibelerin dokunulmaz olduklarını düşünürdüm. </st><st c="11901">Ama az önce Rahibe Camille’e neler yapıldığını gördüm. </st><st c="11956">Eğer bu bir rahibenin başına gelebiliyorsa, o halde hiç kimse dokunulmaz değil demektir.” Maura arabasına oturdu. </st><st c="12070">“Basınla iyi şanslar dilerim. </st><st c="12100">Umarım sizi fazla zorlamazlar.”  </st></p>
			<p><st c="12132">Peder arabanın kapısını kapatıp camdan Maura’ya baktı. </st><st c="12187">Pederin yüzü her ne kadar çarpıcı olsa da Maura’nın esas gözüne çarpan, cüppesinin yakası oldu. </st><st c="12283">Bu beyaz bant incecik olmasına karşın onu diğer herkesten ayırıyordu. </st><st c="12353">Onu ulaşılmaz kılıyordu.  </st></p>
			<p><st c="12378">Peder kolunu kaldırıp Maura’ya el salladı. </st><st c="12421">Sonra etrafını sarmaya hazırlanan muhabir ordusuna döndü. </st><st c="12479">Maura onun dikleştiğini ve derin bir nefes aldığını gördü. </st><st c="12538">Sonra peder muhabirlerle yüzleşmek üzere yürümeye başladı.  </st></p>
			<p>  </p>
			<p><st c="12597">“Gerek anatomik bulguların bütünü ışığında, gerekse kurbanın yüksek tansiyon geçmişi göz önüne alındığında, bu ölümün doğal yollardan gerçekleştiği kanısındayım. </st><st c="12759">En yüksek olasılık, kurbanın ölümden yirmi dört saat önce akut bir miyokard enfarktüsü geçirmesi ve sonrasında gelişen ventriküler aritmi nedeniyle hayatını kaybetmesi. </st><st c="12928">Olası ölüm sebebi: Akut miyokard enfarktüsüne bağlı olarak gelişen ölümcül aritmi. </st><st c="13011">Massachusetts Eyaleti Adli Tıp Birimi’nden Dr. </st><st c="13058">Maura Isles tarafından dikte edilmiştir.”  </st></p>
			<p><st c="13100">Maura ses kayıt cihazını kapattı; daha önce Bay Samuel Knight’ın bedenindeki belirli noktaları işaretlediği ve önceden çıktısını aldığı çizelgelere baktı. </st><st c="13255">Bedeninde eski bir apandisit ameliyatının yara izi vardı. </st><st c="13313">Yatağında cansız olarak oturduğu saatler boyunca biriken kan, kalçalarında ve uyluklarının alt kısmında yer yer morluklar bırakmıştı. </st><st c="13447">Bay Knight’ın otel odasındaki son anlarına şahit olan hiç kimse yoktu ama Maura adamın aklından geçenleri tahmin edebiliyordu. </st><st c="13574">Göğsünde ani bir hareketlenme olmuştu. </st><st c="13613">Belki de bu kıpırtının kalbinden geldiğini fark edince birkaç saniyeliğine paniğe kapılmıştı. </st><st c="13707">Sonra da yavaş yavaş her yer kararmıştı. </st><st c="13748">Sen kolayca ölenlerden birisin, diye düşündü. </st><st c="13794">Ses kaydını da hızlıca hallettiğine göre, artık Bay Knight’ı bir kenara bırakabilirdi. </st><st c="13881">Otopsi raporunun altına adını yazınca, kısa süreli tanışıklıkları da son bulacaktı.  </st></p>
			<p><st c="13965">Gelen kutusunda yazılmayı bekleyen başka raporlar ve Maura’nın gözden geçirip imza atması gereken bir yığın ses kaydı dökümü vardı. </st><st c="14097">Soğuk hava bölmesinde yeni bir ceset onu bekliyordu. </st><st c="14150">Otopsisi ertesi sabah saat dokuzda, Rizzoli ile Frost’un da katılımıyla başlayacak olan Camille Maginnes. </st><st c="14256">Raporlara göz atarken ve sayfaların kenarlarına notlar alırken bile Maura’nın aklı Camille’deydi. </st><st c="14354">O sabah şapelde hissettiği ürperti hâlâ peşini bırakmamıştı; masasının başında çalışırken bu ziyaretin anısına karşı koymak için üzerinden çıkarmadığı kazağının sıcaklığına sarınmıştı.  </st></p>
			<p><st c="14539">Kaloriferin üstüne astığı yün pantolonunun kuruyup kurumadığına bakmak için sandalyesinden kalktı. </st><st c="14638">Bu kadarı yeterli, diye düşündü ve hemen belindeki büzgülü ipi çözerek, bütün öğleden sonra boyunca giydiği tıbbi pantolonu çıkardı.  </st></p>
			<p><st c="14771">Tekrar sandalyesine gömüldü ve bir süre duvarındaki çiçek desenlerinden birine bakarak, öylece oturdu. </st><st c="14874">İşinin sevimsizliğiyle baş edebilmek için ofisini ölümü değil, hayatı çağrıştıracak şekilde döşemişti. </st><st c="14977">Odanın köşesinde duran ve saksısında serpilen bir kauçuk ağacı hem Maura’dan hem de Louise’den büyük ilgi görüyordu. </st><st c="15094">Duvarda çerçeveli çiçek resimleri asılıydı. </st><st c="15138">Bir tanesi beyaz şakayıklardan ve mavi süsenlerden oluşan bir buketti. </st><st c="15209">Bir diğer resimdeki vazoyu dolduran centifolia güllerinin taçyaprakları o kadar ağırdı ki sapları bükülmüştü. </st><st c="15319">Masasındaki dosya yığını çok büyüdüğünde ve ölümün ağırlığı altında ezilmeye başladığında Maura bu desenlere bakar ve bahçesini, verimli toprağın kokusunu ve bahar mevsiminde filizlenen yemyeşil otları düşünürdü. </st><st c="15532">Büyüyen şeylere odaklanırdı; ölmekte ve çürümekte olanlara değil.   </st></p>
			<p><st c="15598">Ama aralık ayının bu gününde, bahar çok uzak görünüyordu. </st><st c="15656">Buz gibi yağmur damlaları camına çarpıyordu ve Maura bu havada eve gitmekten korkuyordu. </st><st c="15745">Acaba şehirdeki yollar tuzlanmış mıydı, yoksa ortalık hâlâ hokey topu gibi kayan arabaların bulunduğu bir buz pistini mi andırıyordu?   </st></p>
			<p><st c="15879">Louise dahili haberleşme sisteminden, “Dr. </st><st c="15922">Isles?” diye seslendi.   </st></p>
			<p><st c="15945">“Evet?”   </st></p>
			<p><st c="15953">“Dr. </st><st c="15958">Banks diye biri sizi arıyor. </st><st c="15987">Birinci hatta.”   </st></p>
			<p><st c="16003">Maura donup kaldı. </st><st c="16022">Usulca, “Yoksa... </st><st c="16040">Dr. </st><st c="16044">Victor Banks mi arıyor?” diye sordu.  </st></p>
			<p><st c="16081">“Evet. </st><st c="16088">One Earth International isimli hayır kurumundan olduğunu söyledi.”  </st></p>
			<p><st c="16155">Maura hiçbir şey demedi; gözlerini telefona dikti, elleriyse masanın üzerinde donakaldı. </st><st c="16244">Cama vuran sulu sepkenin farkında bile değildi. </st><st c="16292">Sadece kendi kalbinin vuruşlarını duyuyordu.   </st></p>
			<p><st c="16337">“Dr. </st><st c="16342">Isles?”   </st></p>
			<p><st c="16350">“Şehir dışından mı arıyor?”  </st></p>
			<p><st c="16378">“Hayır. </st><st c="16386">Daha önce bir mesaj bıraktı. </st><st c="16415">Colonnade Otel’de kalıyormuş.”  </st></p>
			<p><st c="16446">Maura yutkundu. </st><st c="16462">“Şu anda onunla konuşamam.”   </st></p>
			<p><st c="16490">“Bu ikinci arayışı. </st><st c="16510">Sizi tanıdığını söyledi.”  </st></p>
			<p><st c="16536">Evet. </st><span><st c="16542">Tanıdığı kesin</st></span><st c="16556">.  </st></p>
			<p><st c="16558">Maura, “Daha önce ne zaman aradı?” diye sordu.   </st></p>
			<p><st c="16605">“Bugün öğleden sonra, siz hâlâ olay yerindeyken. </st><st c="16654">Mesajını masanıza bıraktım.”   </st></p>
			<p><st c="16683">Maura bir dosya yığınının altında kalan üç adet siz dışarıdayken not kâğıdı buldu. </st><st c="16766">İşte buradaydı. </st><span><st c="16782">Dr. </st><st c="16786">Victor Banks. </st><st c="16800">12.45’te aradı</st></span><span><st c="16814">. </st></span><st c="16816">Maura bu isme bakarken, midesi çalkalandı. </st><st c="16859">Neden şimdi? </st><st c="16872">diye merak etti. </st><st c="16889">Bunca aydan sonra, neden ansızın beni arıyorsun? </st><st c="16938">Tekrar hayatıma girebileceğini düşündüren nedir?</st><span>   </span></p>
			<p><st c="16986">Louise, “Ona ne söylemeliyim?” diye sordu.   </st></p>
			<p><st c="17030">Maura derin bir nefes aldı. </st><st c="17058">“Onu geri arayacağımı söyle.” </st><span><st c="17088">Hazır olduğumda</st></span><span><st c="17103">.   </st></span></p>
			<p><st c="17105">Not kâğıdını buruşturup çöp kovasına attı. </st><st c="17148">Bir süre sonra, önündeki belgelere odaklanamayınca ayağa kalkıp paltosunu giydi.   </st></p>
			<p><st c="17229">Louise onun soğuk havaya karşı sarınıp sarmalanarak ofisten çıktığını görünce şaşırdı. </st><st c="17316">Maura genellikle ofisten en son ayrılan kişi olurdu ve asla beş buçuktan önce çıkmazdı. </st><st c="17404">Saat daha beş bile olmamıştı ve Louise bilgisayarını kapatmaya hazırlanıyordu.   </st></p>
			<p><st c="17483">Maura, “Trafik sıkışmadan çıkacağım” dedi.   </st></p>
			<p><st c="17526">“Sanırım bunun için çok geç. </st><st c="17555">Havayı gördünüz mü? </st><st c="17575">Şehirdeki ofislerin büyük bir kısmı çoktan paydos etti.”   </st></p>
			<p><st c="17632">“Ne zaman?”  </st></p>
			<p><st c="17644">“Saat dörtte.”  </st></p>
			<p><st c="17659">“Öyleyse neden hâlâ buradasın? </st><st c="17690">Evine gitmen gerekirdi.”  </st></p>
			<p><st c="17715">“Kocam beni almaya gelecek. </st><st c="17743">Arabam serviste, hatırladınız mı?”  </st></p>
			<p><st c="17778">Maura yüzünü buruşturdu. </st><st c="17803">Evet, Louise o sabah arabasından bahsetmişti ama Maura bunu unutup gitmişti. </st><st c="17880">Aklı her zamanki gibi ölülerle o kadar meşguldü ki yaşayanların seslerine yeterince kulak vermemişti. </st><st c="17982">Maura Louise’in boynuna bir atkı dolayıp paltosunu giydiğini izlerken kendi kendine düşündü: İnsanları dinlemek için yeterince zaman ayırmıyorum. </st><st c="18128">Hayatta oldukları süre boyunca onları tanımak için çaba harcamıyorum. </st><st c="18198">Bir yıl boyunca bu ofiste çalıştıktan sonra bile, sekreterinin özel hayatı hakkında çok az şey biliyordu. </st><st c="18304">Louise’in kocasıyla hiç tanışmamıştı ve bildiği tek şey, adının Vernon olduğuydu. </st><st c="18386">Adamın nerede çalıştığını ya da ne iş yaptığını hatırlayamıyordu; bunun sebebi kısmen Louise’in özel hayatından nadiren bahsetmesiydi. </st><st c="18521">Maura, bu benim suçum mu, diye merak etti. </st><st c="18564">Acaba Louise istekli bir dinleyici olmadığımı, etrafımdaki insanların hislerini dinlerken değil de neşterimle ve ses kayıt cihazımla haşır neşirken daha rahat ettiğimi seziyor mu?   </st></p>
			<p><st c="18744">Birlikte koridoru geçtiler ve personel otoparkına giden çıkışa doğru yürüdüler. </st><st c="18824">Havadan sudan konuşmadılar; aynı yöne giden ve yan yana yürüyen iki yolcudan farksızlardı.   </st></p>
			<p><st c="18915">Louise’in kocası arabasında beklerken, son hız çalışan silecekler sulu sepkene karşı koymaya çalışıyordu. </st><st c="19021">Louise ve kocası uzaklaşırlarken Maura onlara veda etti ve muhtemelen onları tanıyormuşçasına el sallayan bu kadının kim olduğunu merak eden Vernon’un şaşkınlıkla kendisine baktığını gördü.   </st></p>
			<p><st c="19211">Maura’nın çok fazla insan tanıdığı söylenemezdi.   </st></p>
			<p><st c="19260">Asfalt zeminde ayakları kayarak ve iğne gibi yağan sulu sepken taneciklerinden korunmak için başını eğerek otoparka yürüdü. </st><st c="19384">Uğrayacağı bir yer daha vardı. </st><st c="19415">Günü sonlandırmadan önce, bir görevi daha yerine getirmesi gerekiyordu.   </st></p>
			<p><st c="19487">Rahibe Ursula’nın durumunu kontrol etmek için arabayla St. </st><st c="19546">Francis Hastanesi’ne gitti.   </st></p>
			<p><st c="19574">Yıllar önceki stajından beri bir hastane koğuşunda çalışmadığı halde, acil servis biriminde geçirdiği son günlere dair anıları hâlâ ilk günkü kadar nahoştu. </st><st c="19731">Panik dolu anlar yaşadığını ve uykusuzluk yüzünden sersem bir halde, düşünmeye çabaladığını hatırlıyordu. </st><st c="19837">Nöbet tuttuğu bir gecede üç hastanın birden öldüğünü ve her şeyin bir anda sarpa sardığını anımsıyordu. </st><st c="19941">Acil Servis Birimi’ne girip de eski sorumluluklarının ve başarısızlıklarının gölgeleri tarafından taciz edilmemesi imkânsızdı.   </st></p>
			<p><st c="20068">St. </st><st c="20072">Francis Hastanesi’nin cerrahi acil servis biriminin ortasındaki hemşire bankosunun etrafında on iki tane hasta bölmesi vardı. </st><st c="20198">Maura koğuş görevlisinin masasının önünde durup kimliğini gösterdi.   </st></p>
			<p><st c="20266">“Ben Adli Tıp Kurumu’ndan Dr. </st><st c="20296">Isles. </st><st c="20303">Rahibe Ursula Rowland’ın takip çizelgesini görebilir miyim?”   </st></p>
			<p><st c="20364">Koğuş görevlisi şaşkın gözlerle Maura’ya baktı. </st><st c="20412">“Ama hasta henüz ölmedi ki.”   </st></p>
			<p><st c="20441">“Dedektif Rizzoli durumunu kontrol etmemi istedi.”  </st></p>
			<p><st c="20492">“Aa tamam. </st><st c="20503">Çizelgesi şuradaki yuvada duruyor. </st><st c="20538">On numarada.”  </st></p>
			<p><st c="20552">Maura yan yana dizilen hasta bölmelerine doğru yürüdü ve 10 numaralı yatağa ait hastane çizelgesinin alüminyum kapağını kaldırdı. </st><st c="20682">İlk ameliyat raporunu açtı. </st><st c="20710">Bu elde yazılan bir özetti; ameliyattan hemen sonra beyin cerrahı tarafından karalanmıştı.   </st></p>
			<p><st c="20801">“Sert zar altında büyük bir hematom tespit edildi ve içi boşaltıldı. </st><st c="20870">Açık sağ parietal bölgedeki parçalı kırıklar temizlendi ve eleve edildi. </st><st c="20943">Dural yırtık kapatıldı. </st><st c="20967">Ameliyatın kapsamlı raporu dikte edildi. </st><st c="21008">Dr. </st><st c="21012">James Yuen.”   </st></p>
			<p><st c="21025">Maura hemşirenin notlarına döndü ve hastanın ameliyattan beri kaydettiği gelişmelere göz attı. </st><st c="21120">Damardan verilen Mannitol ve Lasix ile mecburi hiperventilasyon sayesinde kafa içi basıncı dengedeydi. </st><st c="21223">Görünüşe bakılırsa yapılması gereken her şey yapılıyordu; şimdi yapılacak tek şey bekleyip ne kadar nörolojik hasar oluşacağını görmekti.   </st></p>
			<p><st c="21361">Çizelgeyi alıp on numaralı bölmenin yolunu tuttu. </st><st c="21411">Kapının dışına oturan polis memuru Maura’yı tanıdığını belirten bir selam verdi. </st><st c="21492">“Merhaba Dr. </st><st c="21505">Isles.”   </st></p>
			<p><st c="21513">Maura, “Hasta ne durumda?” diye sordu.  </st></p>
			<p><st c="21552">“Galiba aşağı yukarı aynı durumda. </st><st c="21587">Sanırım henüz uyanmadı.”   </st></p>
			<p><st c="21612">Maura kapalı duran perdelere baktı. </st><st c="21648">“Yanında kimler var?”   </st></p>
			<p><st c="21670">“Doktorlar.”   </st></p>
			<p><st c="21683">Maura kapının pervazını tıklattı ve perdenin aralığından içeri girdi. </st><st c="21753">Yatağın yanında dikilen iki adam vardı. </st><st c="21793">Biri insanı delip geçen bakışları ve kalın telli, gür ve kır saçları olan uzun boylu bir Asyalıydı. </st><st c="21893">Maura adamın isimliğinde </st><span><st c="21918">Dr. </st><st c="21922">Yuen</st></span><st c="21926"> yazdığını görünce, bu beyin cerrahı olmalı, diye düşündü. </st><st c="21985">Yuen’in yanında duran adam daha gençti; otuzlu yaşlardaydı ve yapılı omuzları beyaz önlüğünü doldurmuştu. </st><st c="22091">Uzun sarı saçları düzgünce taranıp arkada atkuyruğu yapılmıştı. </st><st c="22155">Maura onun bronz yüzüne ve çukurda kalan gri gözlerine bakarken, Fabio’nun doktor versiyonu, diye düşündü.   </st></p>
			<p><st c="22262">“Böldüğüm için üzgünüm” dedi. </st><st c="22292">“Ben Adli Tıp Kurumu’ndan Dr. </st><st c="22322">Isles.”   </st></p>
			<p><st c="22330">Şaşırmış görünen Dr. </st><st c="22351">Yuen, “Adli Tıp Kurumu mu?” dedi. </st><st c="22385">“Bu biraz erken bir ziyaret değil mi?”   </st></p>
			<p><st c="22424">“Soruşturmayı yürüten dedektif, hastanızı kontrol etmemi istedi. </st><st c="22489">Bildiğiniz gibi, başka bir kurban daha var.”   </st></p>
			<p><st c="22534">“Evet, duyduk.”   </st></p>
			<p><st c="22550">“Yarın otopsiyi yapacağım. </st><st c="22577">Bu iki kurbanın yaralanma biçimlerini karşılaştırmak istedim.”   </st></p>
			<p><st c="22640">“Fazla bir şey görebileceğinizi sanmam. </st><st c="22680">Yani ameliyattan sonra bu mümkün değil. </st><st c="22720">Hasta ilk geldiğinde çekilen röntgenlere ve kafa taramalarına bakarak daha çok şey öğrenebilirsiniz.”   </st></p>
			<p><st c="22822">Maura gözlerini hastaya çevirdi ve Dr. </st><st c="22861">Yuen’e katılmadan edemedi. </st><st c="22888">Ursula’nın kafasına bandajlar sarılmıştı ve yaraları çoktan değişmiş, cerrahın elleri tarafından onarılmıştı. </st><st c="22998">Derin komada olan Ursula, bir solunum cihazının yardımıyla nefes alıyordu. </st><st c="23073">Narin Camille’in aksine, Ursula yapılı, iri kemikli ve kalıplı bir kadındı; sıradan ve yuvarlak yüzüyle bir çiftçinin karısını andırıyordu. </st><st c="23213">Etli kollarında bir sürü damar yolu vardı. </st><st c="23256">Sol bileğine, üzerinde “Penisiline Alerjisi Var” yazan bir tıbbi bilezik takılmıştı. </st><st c="23341">Sağ dirseğinin hemen üzerinde kalın ve beyaz renkli, çirkin bir yara izi vardı; bu da kötü dikiş atılan eski bir yaranın kalıntısıydı. </st><st c="23476">Maura, acaba bu iz Ursula’nın yurtdışında çalıştığı dönemden mi hatıra kaldı, diye merak etti.   </st></p>
			<p><st c="23571">Dr. </st><st c="23575">Yuen, “Ameliyathanede elimden geleni yaptım” dedi. </st><st c="23626">“Umarım Dr. </st><st c="23638">Sutcliffe de olası tıbbi komplikasyonların önüne geçebilir.”   </st></p>
			<p><st c="23699">Maura atkuyruklu doktora baktı ve adam başıyla onaylayıp gülümsedi. </st><st c="23767">“Ben Matthew Sutcliffe, iç hastalıkları uzmanı ve Rahibe Ursula’nın doktoruyum” dedi. </st><st c="23853">“Birkaç aydır beni görmeye gelmemişti. </st><st c="23892">Kısa bir süre öncesine kadar hastaneye getirildiğini dahi bilmiyordum.”   </st></p>
			<p><st c="23964">Dr. </st><st c="23968">Yuen, “Sizde yeğeninin telefon numarası var mı?” diye sordu. </st><st c="24029">“Beyefendi beni aradığında numarasını almayı unuttum. </st><st c="24083">Sizinle konuşacağını söyledi.”   </st></p>
			<p><st c="24114">Sutcliffe başıyla onayladı. </st><st c="24142">“Numarası bende var. </st><st c="24163">Aileyle irtibatı benim sürdürmem daha kolay olur. </st><st c="24213">Onları Rahibe Ursula’nın durumu hakkında bilgilendiririm.”   </st></p>
			<p><st c="24272">Maura, “Durumu nedir?” diye sordu.  </st></p>
			<p><st c="24307">“Tıbbi açıdan stabil olduğunu söyleyebilirim” dedi Sutcliffe.  </st></p>
			<p><st c="24369">“Peki ya nörolojik açıdan?” Maura Dr. </st><st c="24407">Yuen’e baktı.  </st></p>
			<p><st c="24421">Yuen başını iki yana salladı. </st><st c="24451">“Henüz bir şey söylemek için çok erken. </st><st c="24491">Operasyonda işler yolunda gitti ama az önce Dr. </st><st c="24539">Sutcliffe’e de söylediğim gibi, hasta bilincine kavuşsa bile –ki kavuşmama ihtimali de var– saldırıyla ilgili hiçbir detayı hatırlayamaması olası. </st><st c="24686">Kafa travmalarında geriye dönük hafıza kaybı yaygındır.” Dr. </st><st c="24747">Yuen, öten çağrı cihazına baktı. </st><st c="24780">“Affedersiniz ama buna cevap vermem gerek. </st><st c="24823">Dr. </st><st c="24827">Sutcliffe size hastanın tıbbi geçmişi hakkında bilgi verebilir.” Dr. </st><st c="24896">Yuen iki hızlı adımda dışarı çıktı.   </st></p>
			<p><st c="24932">Sutcliffe stetoskopunu Maura’ya uzattı. </st><st c="24972">“İsterseniz onu muayene edebilirsiniz.”   </st></p>
			<p><st c="25012">Maura stetoskopu alıp yatağın yanına geçti. </st><st c="25056">Bir an için sadece Ursula’nın göğsünün kalkıp inmesini izledi. </st><st c="25119">Yaşayan insanları nadiren muayene ederdi; klinik becerilerini hatırlamak için bir an duraksadı çünkü kalbi atmakta olan bir bedeni muayene ederken kendini ne kadar körelmiş hissettiğine Dr. </st><st c="25309">Sutcliffe’in de tanık olacağının farkındaydı. </st><st c="25355">O kadar uzun zamandır ölüler üzerinde çalışmıştı ki hayatta olanlarla ilgilenirken acemilik çekiyordu. </st><st c="25458">Sutcliffe yatağın başında durmuş, geniş omuzları ve ısrarcı bakışlarıyla varlığını hissettiriyordu. </st><st c="25558">Maura’nın hastanın gözlerine bir cep feneri tutuşunu, boynunu yoklayışını ve parmaklarının hastanın sıcak teni üzerinde kayışını izliyordu. </st><st c="25698">Bu his soğutulmuş bedenlere dokunmaktan çok farklıydı.   </st></p>
			<p><st c="25753">Maura duraksadı. </st><st c="25770">“Sağ tarafta karotis nabız yok.”   </st></p>
			<p><st c="25803">“Efendim?”   </st></p>
			<p><st c="25814">“Sol tarafta güçlü bir nabız var ama sağda yok.” Maura hastanın çizelgesine uzandı ve operasyon notlarını açtı. </st><st c="25926">“Ah. </st><st c="25931">Anestezi uzmanı bundan bahsetmiş. </st><st c="25965">‘Sağda ana karotis arterin yokluğu tespit edildi. </st><st c="26015">Büyük olasılıkla normal bir anatomik farklılık.’”   </st></p>
			<p><st c="26065">Dr. </st><st c="26069">Sutcliffe kaşlarını çattı ve bronz yüzü kızardı. </st><st c="26118">“Bunu unutmuştum.”   </st></p>
			<p><st c="26137">“Yani bu tarafta nabzının hissedilmemesi eski bir bulgu mu?”  </st></p>
			<p><st c="26198">Sutcliffe başıyla onayladı. </st><st c="26226">“Kalıtsal bir durum.”  </st></p>
			<p><st c="26248">Maura stetoskopu kulağına götürdü ve Ursula’nın hastane geceliğini sıyırarak, iri göğüslerini açıkta bıraktı. </st><st c="26358">Ursula altmış sekiz yaşında olmasına rağmen teni hâlâ bembeyaz ve diriydi. </st><st c="26433">On yıllar boyunca rahibe cüppesinin himayesinde kalınca, güneşin yaşlandırıcı etkilerinden korunmuştu. </st><st c="26536">Maura stetoskopun diyaframını Ursula’nın göğsüne bastırınca düzenli ve kuvvetli bir kalp atışı duydu. </st><st c="26638">Bu bir savaşçının kalbiydi; yenilmemişti ve atmaya devam ediyordu.   </st></p>
			<p><st c="26705">Bir hemşire başını bölmeden içeri uzattı. </st><st c="26747">“Dr. </st><st c="26752">Sutcliffe? </st><st c="26763">Röntgen biriminden arayıp seyyar göğüs filminin hazır olduğunu söylediler; belki aşağıya inip göz atmak istersiniz.”   </st></p>
			<p><st c="26880">“Teşekkürler.” Dr. </st><st c="26899">Sutcliffe Maura’ya baktı. </st><st c="26925">“İsterseniz kafatası filmlerine de bakabiliriz.”   </st></p>
			<p><st c="26974">Asansörü paylaştıkları genç ve parlak saçlı altı gönüllü hemşire yardımcısı Dr. </st><st c="27054">Sutcliffe’e hayranlıkla bakıp kendi aralarında gülüştüler. </st><st c="27113">Dr. </st><st c="27117">Sutcliffe her ne kadar çekici bir adam olsa da kızların ilgisine kayıtsız kaldı ve ciddi bir ifadeyle değişen kat numaralarını izlemeye koyuldu. </st><st c="27262">Maura San Francisco’daki St. </st><st c="27291">Luke Hastanesi’nde gönüllü olarak çalıştığı gençlik yıllarını hatırlayarak, beyaz önlüğün cazibesi, diye düşündü. </st><st c="27405">O zamanlar doktorları ulaşılmaz ve her daim haklı görürdü. </st><st c="27464">Şimdi kendisi de doktor olunca, bu beyaz önlüğün onu hata yapmaktan kurtaramayacağını gayet iyi biliyordu. </st><st c="27571">Bu önlük ona yanılmazlık payesi veremezdi.   </st></p>
			<p><st c="27614">Maura gıcır gıcır üniformalarının içindeki gönüllü çalışanlara baktı ve on altı yaşındaki halini düşündü; bu kızlar gibi kıkır kıkır gülmezdi, sessiz ve ciddiydi. </st><st c="27777">O zaman bile, hayatın karanlık yönlerinin farkındaydı. </st><st c="27832">İçgüdüsel olarak hüzünlü melodilere ilgi duyuyordu.  </st></p>
			<p><st c="27884">Asansörün kapıları açıldı ve pembeli-beyazlı üniformalarıyla etrafa ışık saçan kızlar dışarı çıkarak, Maura ile Sutcliffe’i yalnız bıraktılar.   </st></p>
			<p><st c="28027">Sutcliffe, “Beni yoruyorlar” dedi. </st><st c="28062">“Bitmek bilmeyen şu enerjileri yok mu. </st><st c="28101">Keşke bu enerjinin onda birine sahip olsaydım; özellikle de nöbet tuttuğum bir gecenin ardından.” Sutcliffe Maura’ya baktı. </st><st c="28225">“Siz de bu durumu sık sık yaşıyor musunuz?”   </st></p>
			<p><st c="28269">“Gece nöbetlerinden mi bahsediyorsunuz? </st><st c="28309">Dönüşümlü çalışıyoruz.”  </st></p>
			<p><st c="28333">“Sanırım hastalarınız acele etmenizi beklemiyorlar.”   </st></p>
			<p><st c="28386">“Sizin cephede geçen hayatınız gibi değil.”  </st></p>
			<p><st c="28430">Sutcliffe bir kahkaha attı ve birdenbire gözlerinin içi gülen, sarışın bir sörfçüye dönüştü. </st><st c="28523">“Cephede geçen bir hayat. </st><st c="28549">Bazen insan gerçekten de böyle hissediyor. </st><st c="28592">Hem de ön saflarda savaştığını.”   </st></p>
			<p><st c="28625">Röntgenler danışma bankosunda onları bekliyordu. </st><st c="28674">Sutcliffe büyük zarfı gözlem odasına taşıdı. </st><st c="28719">Klipslere birkaç film sıkıştırdı ve düğmeye bastı.   </st></p>
			<p><st c="28770">Kırpışarak açılan ışık, bir kafatasının görüntülerini aydınlattı. </st><st c="28836">Kırıkların bulunduğu yerlerde şimşekleri andıran kesik çizgiler vardı. </st><st c="28907">Maura iki ayrı darbe noktası tespit etti. </st><st c="28949">İlk darbe sağ temporal loba inmiş ve aşağıya, kulağa doğru tek bir ince çatlak oluşmuştu. </st><st c="29039">Daha fazla güç gerektiren ikinci darbe ise ilkinin arkasına denk gelmiş ve kafatası yüzeyini basınca maruz bırakarak içe göçmesine neden olmuştu.   </st></p>
			<p><st c="29185">Maura, “Saldırgan ilk önce başın yan tarafına vurmuş” dedi.   </st></p>
			<p><st c="29245">“Bunun ilk darbe olduğunu nereden biliyorsunuz?”   </st></p>
			<p><st c="29294">“Çünkü ilk kırık çizgisi, ikincil bir darbeden kaynaklanan kesişen bir çatlağın yayılmasını durdurur.” Maura çatlak izlerini işaret etti. </st><st c="29432">“Şuradaki hattın ilkiyle kesiştiği yerde nasıl kesildiğini görüyor musunuz? </st><st c="29508">Darbenin kuvveti bu aralığın ötesine geçemiyor. </st><st c="29556">Bu da bana sağ şakağa inen darbenin ilk olduğunu anlatıyor. </st><st c="29616">Belki de rahibe başka bir tarafa yöneliyordu. </st><st c="29662">Ya da saldırganın yan tarafından yaklaştığını görmedi.”   </st></p>
			<p><st c="29718">“Saldırgan onu şaşırtmış” dedi Sutcliffe.   </st></p>
			<p><st c="29760">“Ve ilk darbe rahibeyi sersemletmeye yetmiş. </st><st c="29805">Sonra kafanın daha gerisine, tam buraya ikinci darbeyi indirmiş.” Maura ikinci çatlak izini gösterdi.   </st></p>
			<p><st c="29907">“Bu daha ağır bir darbe” dedi Sutcliffe. </st><st c="29948">“Kafatasının yüzeyini çökertmiş.”   </st></p>
			<p><st c="29982">Sutcliffe kafatası filmlerini panodan indirip tomografi çekimlerini astı. </st><st c="30056">Bilgisayarlı tomografi, kafatasının içini görmeyi sağlıyor ve beyni katman katman ortaya çıkarıyordu. </st><st c="30158">Maura yırtılan damarlardan sızan kanın bir bölgede toplandığını gördü. </st><st c="30229">Artan basınç, beyni sıkıştırmış olmalıydı. </st><st c="30272">Bu da en az Camille’e verilen hasar kadar tahripkârdı.   </st></p>
			<p><st c="30327">Ama insan anatomisi ve dayanıklılığı değişkendi. </st><st c="30376">Çok daha genç olan rahibe yaralarına teslim olurken, Ursula’nın kalbi atmaya devam etmiş, bedeni ruhunu teslim etmeye yanaşmamıştı. </st><st c="30508">Bu bir mucize değil, kaderin cilvelerinden biriydi; tıpkı altıncı kattaki pencereden düşen bir çocuğun sadece birkaç çizikle kurtulması gibi.   </st></p>
			<p><st c="30650">Sutcliffe, “Hayatta kalmasına hayret ettim” diye mırıldandı.   </st></p>
			<p><st c="30711">“Ben de öyle.” Maura Sutcliffe’e baktı. </st><st c="30751">Işıklı panodan yayılan ışıltı yüzünün yarısını aydınlatmış, yanağının keskin köşelerini vurgulamıştı. </st><st c="30853">“Bu darbeler öldürmek için vurulmuş.”   </st></p>
		</div>
	<div id="charCountTotal" value="30891"></div></body>
</html>
