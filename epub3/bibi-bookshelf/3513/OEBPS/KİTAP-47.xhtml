<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>KİTAP-47</title>
    <meta http-equiv="Content-Type" content="text/html; charset=utf-8" />
  

</head>
  <body id="KI-TAP" xml:lang="tr-TR">
		<div>
			<p></p>
			<p><st c="0">Enerjisini yükseltmek çabasıyla konuyu değiştirmek istedi sonra.</st></p>
			<p><st c="65">“Peki ben bu hikâyeyi neden Gediz Nehri kenarında anlattım biliyor musunuz?” diye sordu. </st><st c="155">“Çünkü Kral Midas, üzerindeki lanetin geçmesi için işte bu nehirde yıkandı. </st><st c="231">Paktolos Irmağı, Sart Çayı’nın döküldüğü yer. </st><st c="277">Yani Gediz Nehri... </st><st c="297">Ben her ne kadar Midas gibi nehirde yıkanmaya cesaret edememiş olsam da muhakkak gelir ayaklarımı suya sokarım. </st><st c="409">Saçma ama bana iyi geldiğine inanırım.”</st></p>
			<p><st c="448">“O halde biz de ayaklarımızı suya sokalım” diye atıldı Azra. </st><st c="510">“Bize de iyi gelsin, üzerimizdeki negatif enerjiler gitsin...”</st></p>
			<p><st c="572">Paçalarını sıvayan Azra, beni de elimden tutarak suya sürükledi.</st></p>
			<p><st c="637">Nehrin serin suyunu hissettiğimiz an içimizdeki coşku ve heyecan yükselmişti bir anda.</st></p>
			<p><st c="724">“Bütün negatif enerjilerden kurtulduk bile gördün mü?” dedi Azra, suyla oynarken.</st></p>
			<p><st c="806">Eskiden bu tür inanışlara karşı oldukça katıydım. </st><st c="857">Saçma bulurdum. </st><st c="873">Batıl inançlar geliştirenleri eleştirirdim. </st><st c="917">Ancak sonra anladım ki ritüeller binlerce yıldır insanların acılarından kurtulmak, belki biraz rahatlamak ya da düşüncelerini değiştirmek için geliştirdikleri disiplinlerdi. </st><st c="1091">Ritüelin mantıklı ya da mantıksız olmasıyla değil, işe yarayıp yaramadığıyla ilgilenmişlerdir en çok.</st></p>
			<p><st c="1192">Bilimsel olmadığı için belki pek çok kadim ritüeli yok sayıyoruz günümüzde. </st><st c="1269">Ama bilim bile kaç yıllık bir geçmişe sahipti ki? </st><st c="1319">Kaldı ki psikoloji bilimi çok daha yeni. </st><st c="1360">Oysa binlerce yıldır insanlar ölüyor, hastalanıyor, yakınlarını kaybediyorlar. </st><st c="1439">Bu yolda binlerce yıldır acılarını hafifletmek için bir dolu ritüeller geliştirmişler. </st><st c="1526">Ritüellerle kendilerini iyi hissetmişler, belki acılarından kurtulabilmişler. </st><st c="1604">Bunca zaman büyük işler görmüş ritüelleri bilimsel olmadığı gerekçesiyle tek kalemde silip atmak kolay olmasa gerek.</st></p>
			<p><st c="1720">Bugün futbol maçlarına gidip heyecanlanarak kendilerini mutlu hissedenler, deşarj olanlar, belki yüzyıllar sonra dünya üzerinde hayat sürenlere oldukça garip gelecektir. </st><st c="1891">Neden yüzyıllar önce insanlar bir topun peşinde koşan yirmi iki adamı izlemeyi tercih ettiler sorusunu sorabilirler. </st><st c="2008">Belki günümüzde bile bu soruyu soranlar az değildir. </st><st c="2061">Ancak maçlarda izleyiciler yüksek heyecan yaşarlar, günlük sıkıntılardan bir süre için de olsa uzak dururlar, rahatlarlar.</st></p>
			<p><st c="2183">Bu yüzden başkalarına ya da kişinin kendine zararı olmadığı sürece, neyi neden yaptığının bilincinde olmak şartıyla, rahatlamak için ritüellerden faydalanmayı çok da yanlış bulmuyorum açıkçası.</st></p>
			<p><st c="2377">Bu arada Azra kendi kendine bir meditasyon uydurmuş, uydurduğu meditasyona da kendini iyice kaptırmıştı. </st><st c="2483">“Güneşin enerjisi bizi ısıtırken, bütün negatif enerjilerimiz de ayaklarımızda Paktalos Irmağı’na akıyor ve bizi temizliyor” deyip duruyordu. </st><st c="2625">Bizim de Azra’ya uymaktan başka şansımız yoktu artık.</st></p>
			<p><st c="2678">Balıklarımızı da keyifle yedikten sonra İzmir’e doğru yola koyulduk hep birlikte. </st><st c="2761">Ahmet Ağabey’in evi Kordon’a yakındı. </st><st c="2799">Eve gitmeden önce Azra’yı Kordon’da gezdirmemi tavsiye etti.</st></p>
			<p><st c="2859">“Kızımıza çiğdem al” dedi. </st><st c="2887">“Sonra muhakkak bir midye yedir ona. </st><st c="2924">Buraların âdeti böyle.”</st></p>
			<p><st c="2947">“Çiğdem de ne ki?” diye sordu Azra.</st></p>
			<p><st c="2983">“Çekirdek” dedim. </st><st c="3002">“İzmirliler çekirdeğe çiğdem” derler.</st></p>
			<p><st c="3039">“Peki, midyenin yanında bira da var mı?” diye sordu muzipçe.</st></p>
			<p><st c="3100">“Yolculuğumuz daha bitmedi ama. </st><st c="3133">Yol boyunca alkol yok. </st><st c="3156">Zaten paramız da yok. </st><st c="3178">Midyeyi de birayı da nasıl alacaksın sanki?”</st></p>
			<p><st c="3222">“Alırım ben” dedi Azra kendinden emin bir tavırla. </st><st c="3274">“O işi bana bırak sen.”</st></p>
			<p><st c="3297">“Yok artık” dedim. </st><st c="3317">Aklından geçeni sezmiştim. </st><st c="3344">“Sen? </st><st c="3350">İnanamıyorum! </st><st c="3364">Yani sen gidip birilerinden yiyecek isteyeceksin öyle mi?”</st></p>
			<p><st c="3422">“Aynen öyle.”</st></p>
			<p><st c="3436">“Hani kimseden bir şey dilenmezdin sen? </st><st c="3477">Ölürdün de birinden bir şey isteyemezdin? </st><st c="3519">Ne değişti şimdi?”</st></p>
			<p><st c="3537">“O eski Azra’ydı. </st><st c="3556">Ben başka bir Azra’yım. </st><st c="3580">Ben isterim. </st><st c="3593">Çünkü istemek dilenmek değildir.”</st></p>
			<p><st c="3626">“Eski Azra ne kadar eskidir sence? </st><st c="3662">Üç gün önceki Azra mı, beş gün önceki Azra mı?”</st></p>
			<p><st c="3709">“Ne önemi var? </st><st c="3725">Hepimiz her an yepyeni insanlar oluyoruz. </st><st c="3767">Sen de dünkü sen değilsin mesela. </st><st c="3801">Yarın da belki şimdiki Hakan’a hiç benzemiyor olacaksın.”</st></p>
			<p><st c="3858">“Ne güzel söyledin” dedim.</st></p>
			<p><st c="3885">“Yani isteyenin bir yüzü kara, vermeyeninin iki yüzü.”</st></p>
			<p><st c="3940">Azra’yla Kordon’da yürüdük biraz. </st><st c="3975">Çimlere uzananların etraflarından dolandık, bir köşede gitar çalıp eğlenen gençleri izledik. </st><st c="4068">El falı bakan teyzeleri dinledik.</st></p>
			<p><st c="4101">Bir ara yanımdan ayrılıverdi Azra. </st><st c="4137">Çiğdem yiyerek yürüyüş yapan bir kız grubuna koşturdu. </st><st c="4192">Biraz çiğdem istedi avucunu açarak. </st><st c="4228">Kızlar iki avucunu da tepe tepe doldurdular. </st><st c="4273">Neşesine diyecek yoktu Azra’nın. </st><st c="4306">Gururlu bir tavırla geldi yanıma. </st><st c="4340">Büyük bir iş başarmış gibi havalıydı.</st></p>
			<p></p>
			<p><st c="4377">“Bak!” dedi şımarık ama sempatik tavırlarla ellerini göstererek. </st><st c="4443">“Sanırsın şirket ihalesi kazandım. </st><st c="4478">Altı üstü ellerimi açıp çekirdek dilendim ama aldım. </st><st c="4531">Daha doğrusu dilenmedim, istedim.”</st></p>
			<p><st c="4565">“Sen gerçekten delisin” dedim. </st><st c="4597">“İnanamıyorum sendeki cesarete. </st><st c="4629">Ne çabuk ve ne güzel benimsedin süreci.”</st></p>
			<p><st c="4669">İkimiz de gülüyorduk. </st><st c="4692">Birlikte olmaktan mutluyduk. </st><st c="4721">Bunu artık daha derinden hissediyordum. </st><st c="4761">Keyifle çiğdemlerimizi yedik. </st><st c="4791">Sohbet ettik. </st><st c="4805">Buradan sonra nereye gideceğimizi bilmiyorduk ikimiz de. </st><st c="4862">Nasıl gideceğimizle ilgili bir fikrimiz de yoktu. </st><st c="4912">Muhtemelen otostop çekecektik yine.</st></p>
			<p><st c="4947">“Yarın neredeyiz?” diye sordum Azra’ya bilmece sorar gibi.</st></p>
			<p><st c="5006">“Bilmem?” dedi o da. </st><st c="5028">“Sence neredeyiz?”</st></p>
			<p><st c="5046">“Ben de bilmiyorum” dedim. </st><st c="5074">“Ne tuhaf. </st><st c="5085">Normal şartlarda insanı huzursuz eden bu belirsizlik nasıl da huzur veriyor şimdi. </st><st c="5168">Ne büyük bir özgürlük ve ne büyük bir teslimiyet...”</st></p>
			<p><st c="5220">Belirsizliğin içindeki güzelliği yaşıyorduk.</st></p>
			<p><st c="5265">Akşamüzeri Ahmet Ağabey’in tarif ettiği şekilde eve yürürken huzurlu, ılık bir koku doldu içime.</st></p>
			<p><st c="5362">Ihlamur kokusu...</st></p>
			<p><st c="5380">Üstadı hatırladım bir an. </st><st c="5407">Öğrencilik yıllarım gelip geçti gözümün önünden. </st><st c="5456">Annemi düşündüm sonra, masallarla dolu sıcacık çocukluğumu düşündüm.</st></p>
			<p><st c="5524">Ihlamur vuslattı ne de olsa...</st></p>
			<p><st c="5555">En sevdiğine kavuşmaktı...</st></p>
			<p><st c="5582">İhtiyacın olanla buluşmaktı...</st></p>
			<p><st c="5613">“Oh be!” dedim başımı ıhlamur ağaçlarına kaldırarak. </st><st c="5667">“Şükürler olsun!”</st></p>
			<p><st c="5684">Coşkumun sebebini anlamamıştı Azra. </st><st c="5721">Şaşkınlıkla bakıyordu yüzüme.</st></p>
			<p><st c="5750">“Hayırdır?” dedi. </st><st c="5769">“Ne bu heyecan?”</st></p>
			<p><st c="5785">“Heyecan değil, kavuşma” dedim. </st><st c="5818">“Ihlamur kokusu oldum olası ait olduğum yere alır götürür beni. </st><st c="5882">Dünyanın neresinde olursam olayım, bir ıhlamur kokusu yeter özlemini çektiğime kavuşmak için...”</st></p>
			<p><st c="5978">“Çok güzel kokuyor ama değil mi?” dedi Azra. </st><st c="6024">O da hayranlıkla bakıyordu ıhlamur ağaçlarına.</st></p>
			<p><st c="6070">“Babam saçlarımın ıhlamur koktuğunu söylerdi ben küçükken” dedi. </st><st c="6136">“Annem ne zaman saçımı kestirmeye kalksa katiyen izin vermezdi babam. </st><st c="6206">Güzelim ıhlamur dalları budanır mı hiç günah derdi...”</st></p>
			<p><st c="6260">“Baban sana âşıkmış” dedim. </st><st c="6289">“Ihlamur âşıkların kokusudur aynı zamanda. </st><st c="6332">Kavuşmak için yanıp tutuşanların kokusudur...”</st></p>
			<p><st c="6378">Duygulanmıştı Azra. </st><st c="6399">Belli ki o da çocukluğuna dalıp gitmişti şimdi. </st><st c="6447">Baba kız arasındaki o büyük aşkı anımsıyor, hatta büyük bir özlemle o günlere geri dönmek, o günlerin sıcacık duygusuyla sarılıp sarmalanmak istiyor olmalıydı.</st></p>
			<p><st c="6606">“Ihlamurun aşk hikâyesini anlatayım ister misin sana?” diye sordum.</st></p>
			<p><st c="6674">“İstemez miyim?” dedi Azra. </st><st c="6703">“Hem de çok isterim...”</st></p>
			<p><span><st c="6726">“Bir gün </st></span><span><st c="6736">Zeus</st></span><span><st c="6740"> ve oğlu </st></span><span><st c="6749">Hermes</st></span><span><st c="6755">, Olympos Dağı’ndan inmişler ve insan kılığına bürünüp halkın arasına karışmışlar. </st><st c="6838">Kimileri ziyarete gittikleri yeri bugünkü Bergama olarak anlatır kimi de Kapadokya der. </st><st c="6926">Velhasıl baba oğul, bir köye gelir ve kendilerine ağırlanabilecekleri bir kapı arar. </st><st c="7011">Ancak kimse ne kapısını açar onlara ne de ikramda bulunur, karınlarını doyurur. </st><st c="7091">Zeus ve Hermes kızar tabii... </st><st c="7121">İnsan kılığına büründükleri için kimse onların tanrı olduğunu anlamamıştır. </st><st c="7197">Sonunda yaşlı bir çiftin evine giderler misafir olmak için. </st><st c="7257">Baukis ve Philemon, evlerinin kapısını açarlar seve seve. </st><st c="7315">İkisini de güzelce ağırlarlar. </st><st c="7346">Yokluk çektikleri bellidir ama yine de doyurucu bir sofra çıkarırlar misafirlerine. </st><st c="7430">Güler yüz gösterirler. </st><st c="7453">Zeus ve Hermes memnun kalmıştır bu çiftten. </st><st c="7497">Kim olduklarını açıklarlar sonunda. </st><st c="7533">Evden çıkarken bu çifti de götürürler yanlarında. </st><st c="7583">Çünkü onları misafir etmeyen bu köy için bir cezaları vardır. </st><st c="7645">Çiftin zarar görmesini istemezler. </st><st c="7680">O gün köy sular altında kalır. </st><st c="7711">Çiftin küçük kulübesi de bir tapınağa dönüşür. </st><st c="7758">Zeus, yaşlı çifte dileklerini sorar. </st><st c="7795">Birbirlerine delicesine âşık olan bu iki güzel insan birlikte uzun yıllar mutlu yaşadıklarını, mümkünse ölümü de birlikte koyun koyuna tatmak istediklerini söylerler. </st><st c="7962">Kabul eder Zeus. </st><st c="7979">Ölüm kapıyı çaldığında biri çınara, diğeri ıhlamura dönüşür ve birbirlerine dolanırlar. </st><st c="8067">Tek bir gövdenin içinde birleşiverir iki ağaç. </st><st c="8114">Ihlamur ağacı, ölümsüz bir kavuşmanın sembolüne dönüşür zaman içinde...”</st></span></p>
			<p><st c="8186">Çok etkilenmişti Azra. </st><st c="8210">“Koca bir ömrü birlikte yaşadıkları halde ölümde de kavuşmayı mı dilediler yani?”</st></p>
			<p><st c="8291">“Ihlamur kokusu sanırım bu yüzden ait olduğu yere alır götürür insanı hemen... </st><st c="8371">Olmak istediğin yerde, yaşamak istediğin duyguda oluverirsin. </st><st c="8433">Mucize gibi... </st><st c="8448">Hediye gibi...”</st></p>
			<p><st c="8463">Çiğdemlerini çitleyerek birkaç adım önümden yürüyordu Azra. </st><st c="8524">Anılarında kim bilir nerelere gitmişti şimdi. </st><st c="8570">Burnunda tatlı bir ıhlamur kokusu...</st></p>
			<p><st c="8606">Ahmet Ağabey’in evini bulduğumuzda hâlâ ıhlamur kokusu alıyordum sanki. </st><st c="8679">Sonra Azra’nın siyah saçlarına eğildim arkasından yavaşça, ona hissettirmeden. </st><st c="8758">Babasının dediği gibi sahiden de ıhlamur kokuyordu saçları... </st><st c="8820">Bana mı öyle geliyordu yoksa bilemedim. </st><st c="8860">Biraz daha eğildim emin olmak için. </st><st c="8896">Sonra biraz daha...</st></p>
			<p><st c="8915">Azra arkasına döndüğünde yüzü yüzüme değdi bir an. </st><st c="8967">Hemen geri çekildim ama yakalanmıştım bir kere.</st></p>
			<p><st c="9014">Kıpkırmızı olmuştu yüzüm muhtemelen. </st><st c="9052">Ne diyeceğimi bilemedim. </st><st c="9077">Şakaya vurmaya çalıştım biraz.</st></p>
			<p><st c="9107">“Babanın dediği gibi ıhlamur kokuyor mu saçların diye kontrol ettim sadece... </st><st c="9186">Şehir efsanesi misin, gerçek misin bakmak istedim. </st><st c="9237">Malum kanımda araştırmak var ya benim...”</st></p>
			<p><st c="9278">Halinden hayli memnun gülüyordu Azra.</st></p>
			<p><st c="9316">Başını uzatıp yasladı burnuma.</st></p>
			<p><st c="9347">“Koklayabilirsin” dedi. </st><st c="9372">“Babamın koku alma kabiliyetinin üzerine tanımam...”</st></p>
			<p><st c="9424">Hiç bu kadar yakın olmamıştım Azra’ya... </st><st c="9466">Saçlarına yüzümü gömdüğümde bir fincan demli ıhlamur aktı sanki içime sıcacık...</st></p>
			<p><st c="9546">“Haklıymışsın” dedim sadece. </st><st c="9576">Söyleyecek başka sözüm yoktu. </st><st c="9606">O an anladım ki benim için her zaman hep bir kavuşma gibi olacaktı Azra. </st><st c="9679">Yollarımız ayrılsa da, hayatımızın sonuna kadar bir daha hiç görüşmeyecek olsak da sanırım onu hep bu kokuyla hatırlayacaktım. </st><st c="9806">Ne vakit ıhlamur koksa, çocukluğumla birlikte onu da anımsayacaktım.</st></p>
			<p><st c="9874">Çok garip...</st></p>
			<p><st c="9887">Ahmet Ağabey “Size bir sürprizim var” diye üzerinde mutfak önlüğüyle kapıyı açınca toparladım kendimi.</st></p>
			<p><st c="9990">“Yoksa börek mi?” diye atıldı Azra. </st><st c="10027">“Ne olur börek olsun.”</st></p>
			<p><st c="10049">“Hayır değil” dedi Ahmet Ağabey, börek ikram edemeyeceği için üzülmüş gibiydi. </st><st c="10129">“Konya’ya otobüs bileti...”</st></p>
			<p><st c="10156">“Nasıl yani?” diye sordum şaşkınlıkla.</st></p>
			<p></p>
			<p><st c="10195">“İki tane Konya bileti aldım size. </st><st c="10231">Oraya gitmek istediğinizi anlatmıştınız ya. </st><st c="10275">Otostop çekmenize razı olmadı gönlüm. </st><st c="10313">Konya’ya giden araç bulmak zor.”</st></p>
			<p><st c="10345">Azra çok sevinmişti. </st><st c="10367">“Yaşasın!” dedi. </st><st c="10384">“Konya’ya gidiyoruz.”</st></p>
			<p><st c="10405">Sabah sekizde binecektik otobüse. </st><st c="10440">Öğleden sonra Konya’da olurduk muhtemelen. </st><st c="10483">Sabah da Ahmet Ağabey bırakacaktı bizi terminale.</st></p>
			<p><st c="10532">Kısmetimize ikinci kez Konya ihtimali çıkıyordu. </st><st c="10582">Azra kadar ben de mutluydum. </st><st c="10611">Yarın yolculuğumuzun </st><span><st c="10632">altıncı</st></span><st c="10639"> günü olacaktı. </st><st c="10655">Yedinci gün sonra erecekti her şey. </st><st c="10691">Belki de Konya’da sonlanacaktı yolculuğumuz, bilmiyorum ama öyle görünüyordu şimdilik.</st></p>
			<p><span><st c="10777">İlk defa bir hüzün hissettim içimde İstanbul’a geri döneceğim için. </st><st c="10846">Neden bilmem, yoldan ayrılmak istemediğimi hissettim. </st><st c="10900">Yine de sorgulamak istemedim içimde olan biteni. </st><st c="10949">Şems’in “Hüzün ki en çok yakışandır âşıklara, yandık yakıldık ama hüzünden yana asla yakınmadık” sözü geldi aklıma.</st></span></p>
			<p><st c="11064">Azra akşam duş almak istediğini söyledi. </st><st c="11106">Belki iki ya da üç gündür suya girmemiştik. </st><st c="11150">Ben de duşu kullanmayı rica ettim Ahmet Ağabey’den.</st></p>
			<p><st c="11201">Akşam saatlerinde herkes duşun verdiği rahatlıkla odasına çekilmişti ki kapımın vurulduğunu fark ettim. </st><st c="11306">Azra gelmişti. </st><st c="11321">Neyi istedi benden. </st><st c="11341">Yatmadan önce çalışacaktı yine.</st></p>
			<p><st c="11372">“Olur” dedim. </st><st c="11387">İkiletmedim bile.</st></p>
			<p><st c="11404">Sabrını da sebatını da seviyordum sahiden. </st><st c="11448">Ney de bu tutkuyu hissederdi yakında ne de olsa.</st></p>
		</div>
	<div id="charCountTotal" value="11496"></div></body>
</html>
