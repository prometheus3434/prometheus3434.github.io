<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fikir</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">6. Kafayı Doldurun</h1>

  <p class="normal">İstatistiklerin hâlâ var olmasının temel nedenlerinden birisinin sigara olduğu, artık kuşku götürmeyecek şekilde kanıtlanmıştır.</p>

  <p class="sagnormal">Fletcher Knebel</p>

  <p class="normal">Bilgi güçtür, eğer doğru insan hakkındaysa.</p>

  <p class="sagnormal">Ethel Watts Mumford</p>

  <p class="normal">Bizler buradayız ve an bu an. Bunun ötesindeki bilgi, boş lakırdıdır.</p>

  <p class="sagnormal">H. L. Mencken</p>

  <p class="normal">Yıllar boyunca, reklam ajanslarında yüzlerce yaratıcı insanla birlikte çalıştım. Bunlar yaşamlarını kazanmak için fikir üreten insanlardı. Talep üzerine; her gün.</p>

  <p class="normal">Her şekilde, her bedende, her renkte, her türlü tip ve kişilikle gelirlerdi. Birinin antropoloji doktorası olurdu, bir diğeri liseyi bile bitirmemiş, sımsıcak ailelerden gelenleri de olurdu, parçalanmış ailelerden gelenleri de. Gökdelenlerden geldikleri gibi, varoşlardan da çıkıp gelirlerdi. Çalıştıklarım arasında eşcinsel olanları da heteroseksüel olanları da vardı, dışadönükler olduğu kadar içedönükler de vardı. Renkli kişilikler, alkolikler, intihar eğilimliler, eski rahipler, eski karaborsacılar... Liste böylece uzayıp gider.</p>

  <p class="normal">Ama, hepsinde iki ortak nitelik bulunuyordu.</p>

  <p class="normal">Birincisi, hepsi cesurdular ki bu sıradaki bölümün konusu.</p>

  <p class="normal">İkincisi, hepsi de son derecede meraklıydı. Hepsinde nesnelerin nasıl çalıştıkları, nereden çıktıkları ve insanları neyin çekeceği konusunda bitip tükenmez bir merak vardı.</p>

  <p class="normal">Merakları kek yapma makinesinden çiçek kurutmaya, Aztekler’in gömü törenlerinden motosiklet tasarımına, fobilerden limonlara kadar geniş bir yelpazeye yayılıyordu.</p>

  <p class="normal">Napoleon’un Waterloo’da bindiği atın adını da (Marengo) biliyorlardı, yumurta akının çırpıldığında kaç kat büyüdüğünü (yedi kat) ve Afrika fillerinin günde kaç kere dışkıladığını da (on altı kere).</p>

  <p class="normal">Çoğunun merakı doğalarından geliyordu. Birinin dediği gibi, bütün yaşamları boyunca “bilmek gereği” hissetmişlerdi. Bazıları için bu gereksinim öylesine aşırı boyutlara varmıştı ki, bunu bir armağandan çok bir lanet olarak görüyorlardı. Ama, yanılıyorlardı.</p>

  <p class="normal">Çünkü, meraklı olmaları ilk ağızda fikir üretebilme nedenlerinden biriydi. Merakları, onları sürekli olarak bilgi parçacıkları toplamaya itiyordu -yaşam ve olaylar hakkında genel bilgiler- yani James Webb Young’ın “eski unsurlar” olarak tanımladığı kavram.</p>

  <p class="normal">Ve günün birinde, bütün bu unsurları başka unsurlarla birleştiriyor ve fikir üretmiş oluyorlardı. Dahası, ne kadar fazla unsuru birleştirirlerse, o kadar da fazla fikir yaratmaktaydılar.</p>

  <p class="normal">Eğer “yeni bir fikir, az ya da çok eski unsurların yeni bileşiminden öte bir şey değilse” o halde eski unsuru daha fazla bilenler, daha az bilenlerden daha çok yeni fikir yaratma eğilimindedir. Eğer, sizi bilgi parçacıkları biriktirmeye sürükleyecek doğal meraktan yoksunsanız, kendinizi zorlamalısınız.</p>

  <p class="normal">Her gün. Hiç vazgeçmeksizin.</p>

  <p class="normal">Bir keresinde Ray Bradbury, 12 yaşından beri her gün en azından bir kısa öykü, bir makale ya da şiir okuduğunu anlatmıştı. Her gün. Söylediğine göre, bunu yaparken, günün birinde 20 yıl önce okuduğu bir şeyin, daha dün okuduğu bir başkasıyla bir öykü için yeni fikir yaratmak üzere (kendi sözcüğüyle) “çarpışacağını” asla düşünmemişti.</p>

  <p class="normal">En son ne zaman bir kısa öykü, bir makale ya da şiir okudunuz?</p>

  <p class="normal">Ray Bradbury’nin sizden daha çok öykü fikri olmasına şaşıyor musunuz?</p>

  <p class="normal">Daha fazla eski unsur yakalamak için kendinizi zorlamanın iki yolu vardır:</p>

  <p class="normal">1. RUTİNİNİZDEN SIYRILIN</p>

  <p class="normal">Elbette bir rutininiz var, görün artık.</p>

  <p class="normal">Neden her sabah uyandığınızda aynı işleri, aynı şekilde, aynı düzen içinde yapıp durduğunuzu sanıyorsunuz? Ya da neden her gün kahvaltıda aynı şeyi yediğinizi? Ya da her gün aynı yoldan işe gittiğinizi? Ya da gazetenin hep aynı bölümünü okuduğunuzu?</p>

  <p class="normal">Ya da süper marketten hep aynı şeyleri aldığınızı? Ya da hep aynı televizyon programlarını izlediğinizi?</p>

  <p class="normal">Çünkü, bir rutine takılmış gidiyorsunuz. Dahası rutine kapılıp gittiğiniz için, her gün beş duyunuz da bir önceki gün kaydettiklerinizin aynılarını kaydedip duruyorlar; aynı görüntüleri, aynı duyguları, aynı kokuları, aynı sesleri, aynı tatları.</p>

  <p class="normal">Tabii, her gün farklı şeyler de olup bitiyor. Bunu engelleyemezsiniz. Hatta kör ve sağır bir kurtçuk bile yeni duygular algılayabilir.</p>

  <p class="normal">Fakat o duygular, ne yaptığınız için değil, yaptıklarınıza rağmen ortaya çıkıyorlar.</p>

  <p class="normal">Ancak, öylece oturup da işleri doğal akışına bırakırsanız, asla yeni fikirler yaratmak için gereken geniş bir veri tabanı oluşturamazsınız. Dışarıda devasa, çarpıcı, patlamaya hazır bir enformasyon dünyası var; bakmaya zahmet edeceğiniz her yönde. Bakmalısınız. Bakmaya başlar başlamaz da o ana kadar varlığını bile bilmediğiniz “eski unsurların” farkına varırsınız.</p>

  <p class="normal">Söylendiğine göre, André Gide, her ay hiç ilgi duymadığı konularda en az bir kitap okurmuş. Bunu hiç yaptınız mı? Yapın. En azından bir kere.</p>

  <p class="normal">Ayrıca:</p>

  <p class="normal">Daha önce hiç dinlemediğiniz bir radyo istasyonunu dinleyin.</p>

  <p class="normal">Latince çalışın.</p>

  <p class="normal">Restorana gittiğinizde ne olduğunu bilmediğiniz bir yemek ısmarlayın.</p>

  <p class="normal">Dondurulmuş pizza paketinin üstündeki yazıları okuyun. Seri ilanları okuyun. Marienne Moore ve Allen Ginsberg’i okuyun. Bir çocuk kitabı okuyun. Adını bile duymadığınız bir dergiyi okuyun.</p>

  <p class="normal">İnternete girip, hiç hoşlanmadığınızı düşündüğünüz bir konuyu araştırın. Beğenmeyeceğinize inandığınız bir oyunu ya da bir filmi izleyin. Daha önce hiç duymadığınız bir video kaseti alın.</p>

  <p class="normal">Üç değişik ağacın kabuklarına dokunun. Neler hissettiğinizi, nasıl koktuklarını en yalın şekilde anlatmayı öğrenin.</p>

  <p class="normal">Değişik biriyle yemeğe çıkın.</p>

  <p class="normal">Hoşlanmadığınız bir müziği dinleyin.</p>

  <p class="normal">Haftada bir otobüse binin.</p>

  <p class="normal">Notaları okumayı öğrenin. İşaret dilini öğrenin. Makrame yapmayı öğrenin. Kravat bağlamayı öğrenin.</p>

  <p class="normal">Suluboya resim yapın.</p>

  <p class="normal">Yunanca çalışın. Ya da Çince. Ya da Arapça.</p>

  <p class="normal">Bir mağazaya, bir galeriye, bir müzeye, bir restorana, bir pazara, bir binaya yani daha önce adım atmadığınız herhangi bir yere gidin.</p>

  <p class="normal">Tabii bunların hepsini birden yapmanızı söylemiyorum.</p>

  <p class="normal">Ama lütfen, bugün, bir şeyler yapın. Farklı bir şeyler, üzerinizdeki ölü toprağını atacak bir şeyler, sizi başka yönlere itecek bir şeyler, rutininizden kurtulmanızı sağlayacak bir şeyler yapın. “Eğer yaratıcı olmak istiyorsanız” der Louis L’Amour, “soruların sizi sürüklediği yere gidin. Bir şeyler yapın. Deneyimlerinizi genişletin.”</p>

  <p class="normal">Los Angeles’taki bir dostum, işyerinden 15 kilometre ötede yaşıyordu. Westwood’daki Wilshire Bulvarı’ndan doğruca kent merkezine inebilirdi. Ama bir kere olsun Wilshire yolundan gitmemişti.</p>

  <p class="normal">Aslında, dokuz yıl boyunca, haftanın her günü işine farklı bir yoldan gitmişti. “İtiraf edeyim ki, zaman zaman aynı yolu izlememek için çılgınca şeyler yapma isteği duyardım” diye anlatırdı. “Karmaşık yollara sapar, yerleşim alanlarından geçip otoyola çıkar ve ordan da istediğim yere giderdim. Bahse girerim ki o dokuz yıl içinde, Los Angeles’ı yerlilerinin yaşamları boyunca tanıyamadıkları kadar tanıdım.”</p>

  <p class="normal">Peki, her gün işinize aynı yoldan gitmeniz size bir şeyler katıyor mu?</p>

  <p class="normal">O, her gün daha önce görmediği bir şeyler görüyordu. Siz ise, her gün bir önceki gün gördüklerinizi görüyorsunuz. O, durmadan yeni şeyler görüyordu. Sizler ise, durmadan aynı eski şeyleri görüp duruyorsunuz.</p>

  <p class="normal">Yarın işe farklı bir yoldan gidin. Öbür gün de daha bir başkasından. Sonraki gün de. Sonsuza kadar bunu yapın.</p>

  <p class="normal">2. GÖRMEYİ ÖĞRENİN</p>

  <p class="normal">İkinci Dünya Savaşı’ndan önce, babam, annem ve ben Illinois’teki Evanston’dan annemin ailesinin yaşadığı Illinois’teki Danville’e otomobille giderdik. Hemen hemen her ay yapardık bu yolculuğu. O günlerde, iki-üç saatlik bir yoldu. Bazen yolda “beyaz at” adını verdiğimiz bir oyun oynardık. Aslında gerçekten çok kolay bir oyundu. Yolun herhangi bir yerinde beyaz bir atı ilk görenimiz “beyaz at” diye haykırır ve yolculuğun sonunda en çok beyaz at gören oyunu kazanmış olurdu.</p>

  <p class="normal">Bugün bu oyunla ilgili hatırladığım en ilginç şey, yolda her çeşit beyaz atı görebilmemizdi. Ne zaman oynasak her çeşit atı görüyorduk, oynamadığımızda ise hemen hemen hiç görmüyorduk.</p>

  <p class="normal">Neden?</p>

  <p class="normal">Bunun nedeni, oynadığımız zamanlar çevrede çok beyaz at olup da oynamadığımızda sayılarının azalması değil. Nedeni, oynarken, çevremize beyaz at görmek için bakıyorduk, oynamadığımızda o gözle bakmıyorduk.</p>

  <p class="normal">Aynı şey yeni bir araba aldığınızda, hatta yalnızca almayı düşündüğünüzde de olur. Birdenbire çevrenizde düşündüğünüz tipte bir sürü otomobil görmeye başlarsınız.</p>

  <p class="normal">Aslında bu arabalar hep ortalardaydı. Yalnızca, bakmadığınız için onları görmemişsinizdir. Fakat ilgilenmeye başlar başlamaz -bilinçli ya da bilinçsiz- onları aramaya başlarsınız. Meğerse her yer otomobil doluymuş! Beyaz atlar ve otomobiller için geçerli olan, her türlü şey için de tamamen geçerlidir. Çünkü, gözünüze çarpan her şeyi görürsünüz.</p>

  <p class="normal">Bu sabah işe giderken bütün otomobilleri tek tek gördünüz.</p>

  <p class="normal">Yanınızdan geçenleri de. Hatta geçtiğiniz ya da sizi geçen her arabanın sürücüsünü de gördünüz.</p>

  <p class="normal">Aynı şekilde her ağacı, her çalılığı, her ot birikintisini de gördünüz. Dahası, her telefon kulübesini, her benzinciyi, her binayı, her trafik ışığını, her insanı, her sokak lambasını, her posta kutusunu, her şeyi, hepsini gördünüz.</p>

  <p class="normal">Peki öyleyse nasıl oluyor da bütün bu gördüklerinizin yalnızca bazılarını hatırlıyorsunuz?</p>

  <p class="normal">Bunun nedeni, her şeyi gerçekten görmemiş olmanız.</p>

  <p class="normal">Sadece bakıyordunuz. Aramıyor, sadece bakıyordunuz. Bakmak, ayrı bir çaba gerektirmez. Soluk alıp vermek kadar basittir. Görmek ise farklıdır; çaba ister. Bir de kararlılık.</p>

  <p class="normal">Ama şunu dinleyin: Bir kere alıştınız mı, görmek de bakmak kadar kolaylaşır.</p>

  <p class="normal">Gelin size birkaç öykü anlatayım:</p>

  <p class="normal">Büyüdüğüm kent Evanston kurak bir yerdi. Eğer içki almak istiyorsanız ya Skokie’ye ya da Evanston’u Chicago’dan ayıran Howard Caddesi’ne gitmek zorundaydınız. Ben ve arkadaşım Bob Bean sık sık Howard Caddesi’nin yolunu tutardık.</p>

  <p class="normal">Yapabileceğimiz başka işimiz yoktu, o günlerde ikimiz de kısa boylu ve her yanımızdan yağ taşacak kadar şişmandık ve bu yüzden ruhlarımızı kurtarabilecek kız arkadaşlar bulamıyorduk; üstelik Howard Caddesi’nde, 21 yaşını doldurmamış olsanız bile, size servis yapmaya hazır sürüyle bar vardı. Hatta 19’unuza bile gelmemiş olsanız, onlar için dert değildi.</p>

  <p class="normal">Bir gece barın birinde otururken Bob, “Bir dakika başını önüne eğsene” dedi. Söylediğini yaptım, o da sordu, “Barın arkasında kaç kasiyer var?”</p>

  <p class="normal">“Bir” dedim.</p>

  <p class="normal">“Üç” dedi. “Başını önünde tutmaya devam et. Barda bizden başka kaç kişi var?” “On iki” diye karşılık verdim. “Sekiz” dedi.</p>

  <p class="normal">Böylece üç yıl boyunca hiç vazgeçmediğimiz bir oyuna başlamış olduk.</p>

  <p class="normal">Bir bara girer, birer bira söyler ve on dakikayı çevremize bakmakla geçirirdik; yakalayabildiğimiz her ayrıntıyı hafızamıza yerleştirmeye çalışırdık. On dakika sonra ikimiz de başımızı masaya eğip birbirimizi soru yağmuruna tutardık.</p>

  <p class="normal">“İçerde kaç sandalye var?”, “kaç pencere var?”, “sokaktan bara kaç basamak var?”, “barmenin gözleri ne renk?”, “tavan neye benziyor?”</p>

  <p class="normal">Aradan birkaç ay geçince, aynı bara girdiğimizde sıkılmaya başlardık, çünkü karşımızdakinin yanıtlayamayacağı soru bulmamız neredeyse olanaksızlaşırdı: “Barda kaç şişe dizili?”, “duvarlardaki bütün resimleri ve karalamaları tek tek anlatabilir misin?”, “biz içeri girdiğimizde, kasiyerlerin her biri ne yapıyordu?..”</p>

  <p class="normal">Zaman ilerledikçe oyunu bıraktık, bilmediğimiz bir şey kalmamıştı.</p>

  <p class="normal">“Bana barın arkasındaki her şişenin markasını söyle”, “her şişe neresine kadar dolu?”, “yarım mı, çeyrek mi, üçte bir mi?”</p>

  <p class="normal">İnanmayacaksınız, ama bunu da bilirdik.</p>

  <p class="normal">“Ön camlardaki perdelerin kaç çekeceği var?”, “içerdeki herkesi ayrıntılı olarak anlatabilir misin?”, “her masada kaç şişe, kaç kadeh var?” Görmenin büyüsünü keşfetmiştik.</p>

  <p class="normal">Yıllar sonra, başka bir arkadaşla, Hal Silverman’la çalışmaya başladım. Gördüklerini çizebildiği için başkalarını tedirgin eden türden bir sanatçıydı. Bir iskemle çiziyordu, “Oğlum” dedim, “harika görünüyor”. Sadece bir iskemleye benziyordu. “Keşke ben de yapabilseydim.”</p>

  <p class="normal">“Neyi yapabilseydin?”</p>

  <p class="normal">“Gördüğüme benzeyen bir şey çizmeyi.”</p>

  <p class="normal">“Neden yapamıyorsun?”</p>

  <p class="normal">“Bilemiyorum; sadece yapamıyorum. Şu iskemlenin resmini çizmeye kalkışsam, ortaya tavuğa benzer bir şey çıkar.”</p>

  <p class="normal">“Öyleyse seni ilgilendiren bir şeyleri çiz.”</p>

  <p class="normal">“Ne demek istiyorsun?”</p>

  <p class="normal">“Rakamları ya da abecedeki harfleri çizebilir misin?</p>

  <p class="normal">Adını yazabilir misin?”</p>

  <p class="normal">“Elbette.”</p>

  <p class="normal">“Saint Vitus sarsaklığı, eklem iltihabı ya da okuma sayrılığı falan mı var?”</p>

  <p class="normal">“Hayır.”</p>

  <p class="normal">“Gözlerin iyi mi?”</p>

  <p class="normal">“Tabii.”</p>

  <p class="normal">“Öyleyse neden gördüğünü çizemiyorsun?”</p>

  <p class="normal">“Bilmiyorum; sadece çizemiyorum o kadar.”</p>

  <p class="normal">Hal kafasını salladı, “Eğer bu iskemlenin resmini çizmeni engelleyecek fiziksel bir bozukluğun yoksa, o zaman aklında seni engelleyen bir şey olmalı.”</p>

  <p class="normal">“Haa?”</p>

  <p class="normal">“Motor işlevlerini kontrol edebiliyorsun, gözlerin kusursuz, acı çekmiyorsun, o zaman iskemleyi çizememenin nedeni, onu görmemen.”</p>

  <p class="normal">“Elbette ki görüyorum.”</p>

  <p class="normal">“Aynı fikirdeyim. Görebilirsin, ama görmüyorsun.”</p>

  <p class="normal">“Ne demek ‘görmüyorsun’?”</p>

  <p class="normal">“Eğer gerçekten görseydin, çizebilirdin. İşte” dedi ve iskemleyi kaldırdığı gibi elime tutuşturdu, “on dakika bak bakalım.</p>

  <p class="normal">Üzerinde çalış. Sonra çıkart aklından. Sonra yeniden getir.</p>

  <p class="normal">Tasarımını çalış, şeklini, formunu, boyutlarını, yapıldığı maddeleri, yapım şeklini, renklerini. Her bir tahta parçasının diğerine nasıl birleştirildiğine bak. Bunların nasıl içe, ötekilerin ise nasıl dışa eğilerek yerleştirildiklerini incele. Yoğunlaş. Beyninde notlar tut.</p>

  <p class="normal">Arkalığının ayaklarından daha uzun olduğunu, oturağın sırtlıktan daha geniş olduğunu, ayaklarının hafifçe dışarı doğru eğik olduğunu, sırtlığının da arkaya doğru eğrildiğini kafana not et. Geçirmeleri say, bacakların dönüşlerinin sırtlıktan nasıl farklı olduğuna dikkat et. Yukardan aşağı, arkadan öne, önden arkaya incele. Bak ona. Çalış üzerinde. Eğer böyle yaparsan, belki de on dakika içinde iskemle hakkında yaşamın boyunca öğrenemediğin kadar çok şey öğrenmiş olursun.”</p>

  <p class="normal">Söylediklerini yaptım. Doğrusu, haklıydı. On dakika sonra, iskemleye benzer bir şey çizmeyi başardım. İtiraf etmeliyim ki, bacakları daha çok tavuk bacaklarını çağrıştırıyordu, ama gene de iskemleye benziyordu.</p>

  <p class="normal">Eğer nesneleri Bob Bean ile Hall Silverman’ın gördükleri gibi görecek olursanız, gördüğünüz hakkında çok daha fazla şey hatırlayacağınızı söylememe gerek yok.</p>

  <p class="normal">Gördüğünüz her şeyi hatırlayacağınızı söyleyecek değilim. Hiç kimse bunu yapamaz. Hal Silverman’ın çizdiği kadar güzel çizebileceğinizi de söylemeyeceğim. Bazı insanlar, bu konularda diğerlerinden daha başarılıdır. Fakat, çalışmakla hayal edemeyeceğiniz kadar çok şey görüp hatırlayabileceğinizi söyleyebilirim. Tanıştığınız insanlar, gittiğiniz yerler ve okuduklarınız hakkında çok daha fazlasını hatırlayabilirsiniz.</p>

  <p class="normal">Dahası, ne kadar çok şey hatırlarsanız, yeni fikirleri şekillendirmek için birleştirecek o kadar çok malzemeye sahip olursunuz.</p>

  <p class="normal">Ama, mutlaka çalışmalısınız. Her gün.</p>

  <p class="normal">Başlangıç için şunları yapabilirsiniz:</p>

  <p class="normal">Yarın işe giderken ya da ilk kahve molanızda, kendinize bir not defteri alın. Öyle sıradan bir şey olmasın. Ciltli bir defter alın, verimliliğinizi artırma hevesi uyandıracak cinsten. Sonra, her gün gördüğünüz bir şeyi yazmaya başlayın. Her gün. Ne görmüş olduğunuzun hiç önemi yok; sadece bir şey görün ve onu yazın. (Eğer gördüğünüz şey hakkındaki düşüncelerinizi de yazmak isterseniz, özgürsünüz. Ne de olsa</p>

  <p class="normal">Thomas Wolf ve diğer bir çok yazar da aynı şeyi istemiş ve yapmıştı.)</p>

  <p class="normal">Defteriniz dolunca, oturup baştan sona okuyun. Sonra yeni birini doldurmaya başlayın. Sonra bir başkasını. Daha sonra başka bir tanesini.</p>

  <p class="normal">Yaşamınız boyunca bunu bırakmayın.</p>

  <div class="calibre1" id="calibre_pb_18"></div>
</body>
</html>
