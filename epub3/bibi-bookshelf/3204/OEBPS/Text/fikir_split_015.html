<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fikir</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">5. Çocuk Gibi Olun</h1>

  <p class="normal">Çocuk, saçları bukleli, yanağı gamzeli bir dünyalıdır.</p>

  <p class="sagnormal">Ralph Waldo Emerson</p>

  <p class="normal">Benim çocukluğumda zorluklar daha fazlaydı.</p>

  <p class="sagnormal">Fred Allen</p>

  <p class="normal">Gençlik müthiş bir şey. Onu çocuklara harcamak ne büyük suç.</p>

  <p class="sagnormal">George Bernard Shaw</p>

  <p class="normal">Hoşlandığım bir çocuğa asla rastlayamadım.</p>

  <p class="sagnormal">W. C. Fields<br class="chapter" /></p>

  <p class="normal"> </p>

  <p class="normal">Baudelaire, dâhi insanı, iradesiyle yeniden elde edilen çocukluk olarak tanımlar.</p>

  <p class="normal">Dediğine göre, eğer çocukluk dünyanıza geri dönebilecek olsanız, siz de dehanın tadına varabilirsiniz.</p>

  <p class="normal">Üstelik haklıdır, yaratıcılık dönemi çocukluktur, erişkinlik değil.</p>

  <p class="normal">Erişkinseniz kemer ya da askı takar ve karşıdan karşıya geçerken de sağınıza solunuza bakarsınız.</p>

  <p class="normal">Oysa çocuksanız, aynı caddede çıplak ayakla dolaşıp oynarsınız.</p>

  <p class="normal">Erişkin topu, sağa doğru vurur. Çocuk ise tellere savurur.</p>

  <p class="normal">Erişkin fazlasıyla düşünür, fazlasıyla yaralı dokusu olur, fazlasıyla bilgiyle dolup taşar, fazlasıyla sınırla, kuralla, çıkarsama ve önyargıyla kuşatılmıştır.</p>

  <p class="normal">Kısacası, erişkin dediğimiz teknenin kıçıdır! Çocuk, masum ve özgürdür ve neyi yapamayacağını ya da yapmaması gerektiğini bilmez. Dünyayı gerçekte olduğu gibi görür, erişkinlerin öyle olması gerektiğine inandığı şekliyle değil.</p>

  <p class="normal">“Fizikte ve başka alanlarda,” diye yazar Gary Zukav The Dancing Wu Li Masters’ta (Dans Eden Wu Li Ustaları), “yaratıcı sürecin coşkusunu en fazla hissedenler, bilinenin sınırlarından en mükemmel şekilde sıyrılıp da açık olanların ötesindeki keşfedilmemiş alana girenlerdir. Böylesi insanların iki özellikleri vardır.</p>

  <p class="normal">Birincisi, dünyayı bildiklerimiz çerçevesinde göründüğü şekliyle değil, olduğu gibi görmelerini sağlayan çocuksu yetenekleridir.”<sup class="calibre4"><a href="../Text/fikir_split_037.html#footnote-100-1" id="footnote-100-1-backlink">[1]</a></sup></p>

  <p class="normal">Zukav devam eder: “İçimizdeki çocuk, daima naif ve en yalın anlamıyla masumdur.”</p>

  <p class="normal">Bir Zen öyküsü, Meiji dönemi Japonyası’nın bilgelerinden Nan-in’in bir profesörü konuk edişini anlatır. Profesör, Zen alanında tektir.</p>

  <p class="normal">Nan-in çay servisi yapar. Konukların fincanlarını ağzına kadar doldurur ve doldurmayı sürdürür. Profesör, kendini tutamayacak hale gelinceye kadar çayın taşışını izler.</p>

  <p class="normal">“Fincan dolup taştı. Artık bir damla bile alamaz!”</p>

  <p class="normal">“Tıpkı bu fincan gibi” der Nan-in, “siz de fikirleriniz ve spekülasyonlarınızla dolup taşıyorsunuz. Öncelikle fincanınızı boşaltmadan, size nasıl Zen öğretebilirim ki?”</p>

  <p class="normal">Zukav sonra şöyle der: “Bizlerin fincanları da genellikle ağzına kadar açık olanla doludur, ‘aklın yoluyla’ ve ‘kendiliğinden kanıtlanmışlarla’.”</p>

  <p class="normal">“Eğer daha yaratıcı olmak istiyorsanız,” diye yazar psikolog Jean Piaget, “kısmen çocuk kalın, tabii büyüklerin toplumu tarafından yozlaştırılmamış yaratıcı ve keşfedici niteliklerinizle birlikte.”</p>

  <p class="normal">J. Robert Oppenheimer da aynı görüşte: “Sokakta, benim fizik sorunlarımın bazılarını çözecek çocuklar oynaşıyor, çünkü onlarda benim çoktan yitirmiş olduğum olumlu sezgiler var.”</p>

  <p class="normal">Thomas Edison’un görüşü de farksız: “Dünyanın en büyük buluşu, çocuğun beynidir.”</p>

  <p class="normal">Aynı şeyleri Will Durant’dan da duyabilirsiniz: “... Çocuk, kozmik gerçeği, Einstein’ın son formülüyle kendinden geçmiş haldeyken bildiği kadar iyi bilir.”</p>

  <p class="normal">Bu da Einstein’ın kendi sözlerine son derece yakındır: “Bazen kendi kendime nasıl olup da görecelik kuramını bulan tek kişinin ben olduğumu sormadan edemiyorum. Çünkü bana kalırsa, bir erişkin asla zaman ve uzay sorunlarını düşünmeden edemez. Çocukluğunda kendisine öğretilenler var. Fakat benim entellektüel gelişimim, ancak büyüdükten sonra uzay ve zaman konusunda düşünmeye başlamış olmam yüzünden gecikmiştir.”</p>

  <p class="normal">Belki de Dylan Thomas bunu, en iyi dile getirendir:</p>

  <p class="normal">Parkta oynarken fırlattığım top, Düşmedi hâlâ yere.</p>

  <p class="normal">Büyükler parkta oynamazlar; çocuklar oynar.</p>

  <p class="normal">Erişkinler, kendilerinin ya da başkalarının en son yaptığı şeyi devam ettirme eğilimindedir.</p>

  <p class="normal">Oysa çocuklar için, en son diye bir kavram yoktur. Her defası bir ilktir. Bu yüzden de fikirleri keşfe çıktıklarında, bakir ve özgün bir alanı keşfe çıkmış gibi olurlar; sınırları, çevre çitleri, duvarları olmayan, sonsuz vaatler ve fırsatlarla dolu bir alandır bu.</p>

  <p class="normal">Robert Pirsig’in Zen and the Art of Motorcycle Maintainance (Zen ve Motorsiklet Onarımı) kitabındaki öyküyü hatırlayın, hani kendisinden Amerika Birleşik Devletleri hakkında 500 kelimelik bir yazı yazması istendiğinde yazacak hiçbir şey bulamayan kızın öyküsü. Öğretmeni, bu sefer de bütün Amerika Birleşik Devletleri hakkında değil de, okulun bulunduğu Montana’daki Bozeman kasabası hakkında yazmasını ister. Gene tık yoktur. Sonunda, Bozeman’ın ana caddesini yazmasını ister öğretmen. Kızdan gene tek kelime çıkmaz.</p>

  <p class="normal">Öğretmen ısrarcıdır, “Alanı daraltalım, Bozeman’ın ana caddesindeki tek bir binaya düşürelim. Opera Binası’nı yaz. Tepeden, en soldaki tuğladan başla.”</p>

  <p class="normal">Ertesi ders, kız Bozeman’ın ana caddesindeki Opera Binası’nın ön cephesi hakkında tam 5.000 kelimelik bir yazı yazmış olarak gelir.</p>

  <p class="normal">“ ‘Caddenin öte yanındaki hamburgerciye girip oturdum’ der kız, ‘sonra ilk tuğlayı yazmaya başladım, ardından ikincisini, sonra da üçüncüsünü, her şey bir anda olup bitti, yazmaktan kendimi alamaz oldum’.”</p>

  <p class="normal">Pirsig, kızın içsel olarak bloke olduğunu yazar, “çünkü, yazmaya çalıştıkları, duymuş oldukları, yani zaten bildikleriydi...</p>

  <p class="normal">Bozeman hakkında yazmayı düşünemiyordu, çünkü duyduklarından hiçbirini yinelenmeye değer bulmuyordu. Şaşırtıcı olan, daha önce dinlediklerinden başka, yepyeni şeyler yazabilmek için çevresini gözlemleyememesiydi, aklına hep önceden bildikleri geliyordu.”</p>

  <p class="normal">Çocukların böyle tutuklukları olmaz. Çünkü onlar için önce diye bir şey yoktur. Sadece şimdiyi bilirler. Bu nedenle de bir soruna çözüm aradıklarında, kendileri için yepyeni şeylere bakar ve görürler her defasında.</p>

  <p class="normal">Kuralları çiğnerler, çünkü kural diye bir şey olduğunu bilmezler. Büyüklerini rahatsız edecek aykırı şeyler yaparlar. Kayığın içinde ayağa fırlayıp onu sallamaya koyulurlar. Kilisede bağırırlar, kibritle oynarlar ve piyanonun tuşlarına yumruklarıyla basarlar.</p>

  <p class="normal">Görünürde hiç ilişkisi olmayan nesneler arasında yeni bağlantılar keşfederler. Ağaçları turuncuya, otları mora boyar ve bulutlardan itfaiye arabaları indirirler.</p>

  <p class="normal">Sıradan nesneleri çizmekle uğraşırlar -bir tutam ot, bir kaşık, bir surat- ve bizim alışageldiğimiz bu şekiller onlara harika gelir.</p>

  <p class="normal">Sorarlar, sorarlar ve sorarlar.</p>

  <p class="normal">“Çocuklar, doğuştan bilim insanlarıdır” der Carl Sagan.</p>

  <p class="normal">“Her şeyden önce, derin bilimsel sorular sorarlar. Ay neden dönüyor? Gök neden mavi? Dünyanın doğum günü ne zaman? Ne var ki liseye geçtiklerinde, artık böyle sorular sormaz olurlar.”</p>

  <p class="normal">Neil Postman “Çocuklar okula soru işareti olarak girer, nokta olarak çıkarlar” diyerek aynı görüşü paylaşıyor.</p>

  <p class="normal">Yeniden soru işareti olmak.</p>

  <p class="normal">Her ne görürseniz, onun neden böyle olduğunu sorun kendi kendinize. Eğer akla uygun bir yanıt bulamıyorsanız, belki gelişme şansınız da vardır.</p>

  <p class="normal">Neden üretim bandı böyle tasarlanmış?</p>

  <p class="normal">Neden danışma görevliniz bankonun arkasında oturur?</p>

  <p class="normal">Neden işe gelir ve bitirince de çıkarsınız? Neden ofisiniz ya da bitkiniz zaman zaman kapanıyor?</p>

  <p class="normal">Neden iş kartlarınız, taşınmazlarınız, tanıtım kitaplarınız böyle oldukları gibidirler?</p>

  <p class="normal">Neden ürününüz bu biçimde?</p>

  <p class="normal">Neden ürününüz böyle ambalajlanıyor?</p>

  <p class="normal">Neden faturalarınız ve hesap pusulalarınız bu şekilde?</p>

  <p class="normal">Neden mutfak evyeniz ve banyo küvetiniz bu yükseklikte?</p>

  <p class="normal">Neden mutfak musluklarınız ayak pedalıyla çalışmıyor?</p>

  <p class="normal">Neden buzdolaplarının açmak için kulpları yoktur?</p>

  <p class="normal">Çoğu bankanın müşteri formları, müşterinin rahatça yazabileceği uzunlukta boşlukludur. Peki o zaman neden süper marketler ve diğer büyük mağazalar da müşteri formlarını böyle yapmazlar?</p>

  <p class="normal">Neden “süt” kelimesi böylesine sıklıkta süt kutularının en büyük ya da ikinci en büyük sözcüğüdür? Herkes içindekinin süt olduğunu bilir.</p>

  <p class="normal">Neden o boşluk daha iyi bir kullanıma ayrılmaz?</p>

  <p class="normal">Neden otomobilinizin iki tarafına da benzin deposu kapağı koymazlar da böylece akaryakıt pompasının ne tarafına yanaşacağınız ve sizin aracın öte yanına dolanmanız gibi dertlere son vermezler?</p>

  <p class="normal">Hepimizin kendimize dair zihinsel bir resmimiz vardır. Bu resimde gördüğünüz insan kaç yaşında dersiniz? Bu soruyu tanıdığım en yaratıcı insanlardan birine (bu kitabın çizerine) sorarken onun yanıtından emindim: “Altı.” Düşünün bir kere. Kendi hakkında düşündüğünde, kendisini altı yaşında görüyor.</p>

  <p class="normal">Neden böylesine taptaze çözüm ve önerilerle geldiğine şaşmamalı. Çünkü, çoğu zaman farkında olmadan altı yaşındaymış gibi düşünüyor ve çevresindekileri altı yaşındaki bir çocuğun gözleriyle görüyor.</p>

  <p class="normal">Bir keresinde, bir kedi maması reklamı için çalıştığımız sırada, kedinin gözünden dünyanın neye benzeyebileceğini merak etti.</p>

  <p class="normal">Kedi koşarken, çevresindeki duvarlar ve mobilyalar ona nasıl görünüyorlardı? Neler düşlerdi? Yemeğini neye benzetirdi? Acaba onun konserve somon maması, ona da somon yemeğinin bize gözüktüğü gibi mi görünürdü? Sorular böylesine akıp gitti.</p>

  <p class="normal">Onun kadar genç bir başka arkadaşımla beraber Smokey Bear reklamlarından birinde birlikte çalışırken, ormandaki yırtıcı hayvanlar, her yaz gelip arka bahçelerimizde kamp kursalar ve sonra da bütün artıklarını, tıpkı bizlerin onların yaşam alanlarında bıraktığımız gibi öylece bırakarak çekip gitseler ne olacağını merak etmiştik.</p>

  <p class="normal">Bırakın, içinizdeki çocuk dışarı fırlasın. Korkmayın.</p>

  <p class="normal">İş dünyasında ödül kazananların çoğu, yeni fikirlerle ortaya atılanlardır. Yeni fikirlerle ortaya atılabilmenin yollarından biri de daha bir çocuksu olmaktan geçer.</p>

  <p class="normal">Bu nedenle, bundan sonra çözülecek bir sorununuz ya da yakalamak istediğiniz bir fikir olduğunda kendi kendinize sorun: “Altı yaşında olsam bu sorunu nasıl çözerdim; ya dört yaşında olsam, soruna nasıl bakardım?”</p>

  <p class="normal">Gevşeyin, bir işgününde, merdivenlerden aşağı koşturun. Masanızda oturup bir külah dondurma yiyin. Masanızın çekmecelerinde ne varsa çıkartıp, birkaç gün yerlerde bırakın. Ofis mobilyalarınızın yerlerini değiştirin. İspirtolu kalemle ofisinizin camlarına resimler yapın. Notlarınızı boya kalemleriyle yazın. Asansörde avaz avaz şarkı söyleyin. Piyanonun tuşlarını yumruklayın. Kayığa atlayıp ayakta durarak sallayın. Hatta isterseniz, devirin kayığı.</p>

  <p class="normal">Eğlenin. Keyif alın (İkinci bölüme bakın).</p>

  <p class="normal">Önceden olup bitenleri unutun. Kuralları çiğneyin. Mantıksız olun. Budala olun. Özgür olun.</p>

  <p class="normal">Çocuklaşın.</p>

  <div class="calibre1" id="calibre_pb_16"></div>
</body>
</html>
