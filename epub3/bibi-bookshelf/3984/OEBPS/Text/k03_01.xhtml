<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <p>&nbsp;</p>


  <p>&nbsp;</p>


  <p>&nbsp;</p>

  <p class="nind"><span class="gir">EGZOZ DUMANINA BOĞULMUŞ</span> Londra’da sıcak bir ağustos günüydü.</p>

  <p>Warlock’un on birinci doğum günü epey kalabalıktı.</p>

  <p>Partiye yirmi oğlan, on yedi kız çocuğu gelmişti. Sarı saçları birbirinin tıpatıp aynı kısacık modellerde kesilmiş, lacivert takım elbiseler giymiş, omuza asılan silah kılıfları taşıyan bir sürü adam vardı. Yemek firması görevlileri jöleler, kekler, cips dolu çanaklar getirmişti. Minibüs alayının başını antika bir Bentley çekiyordu.</p>

  <p>Çocuk Partilerinde Uzman Muhteşem Harvey ile Wanda aniden ortaya çıkan bir mide rahatsızlığından dolayı yataklara düşmüşlerdi, ama şansa bakın ki, onların yerine bir başkası çıkagelmişti. Bir sihirbaz.</p>

  <p>Herkesin ufak tefek hobileri vardır. Crowley’nin uyarılarına rağmen, Aziraphale kendi hobisini faydalı bir şekilde kullanmayı planlıyordu.</p>

  <p>Aziraphale sihirbazlık yeteneğiyle büyük gurur duyardı. 1870’lerde, John Maskelyne’in verdiği derslere katılmış ve aşağı yukarı bir sene boyunca madeni para saklama ve şapkadan tavşan çıkarma gibi el çabukluğu isteyen numaraları çalışmıştı. O zamanlar bu işte epey başarılı olduğunu düşünüyordu. Gelgeldim küçük bir mesele vardı, o da Aziraphale’in Sihirbazlar Derneği’nin üyelerine sihirli değneklerini kırdırtacak şeyler yapma becerisine sahip olmasına rağmen, içkin güçlerini el çabukluğu numaralarında hiç kullanmamış olmasıydı. Bu da büyük bir dezavantajdı. Keşke pratik yapmayı sürdürseydim, diye geçirdi içinden.</p>

  <p>Yine de, velespite binmek gibi bir şeydi bu. Bir kez öğrendiniz mi, asla unutmazdınız. Birazcık tozlanmış sihirbaz ceketini, giydiğinde kendini iyi hissetti. Hattâ eski repliklerini bile hatırlamaya başladı.</p>

  <p>Çocuklar onu boş, küçümser bir anlamazlıkla izlerken, beyaz garson ceketi giymiş Crowley açık büfenin arkasında onun adına utanarak büzülüyordu.</p>

  <p>“Küçük hanımlar ve beyler, şu eski, yıpranmış silindir şapkamı görüyor musunuz? Ne kadar da çirkin bir şapka diyorsunuzdur eminim ki. Bakın, içinde hiçbir şey yok. Ama gözlerime inanamıyorum, bu da ne acaba? Aa, bu bizim tüylü dostumuz tavşan Harry!”</p>

  <p>“Cebindeydi,” dedi Warlock. Diğer çocuklar da başlarını sallayarak onayladılar. Bu adam onları ne sanıyordu? Dünkü çocuk mu?</p>

  <p>Aziraphale, Maskelyne’in ona oyunbozanlarla nasıl başa çıkacağı hakkında söylediklerini hatırladı. “Şakaya vur pelte kafalı -evet, seni kastediyorum Bay Düşmüş.” (Aziraphale’in o günlerde kullandığı isim buydu.) “Onları güldürürsen her şeyi affederler!”</p>

  <p>“Ha, demek <em>şapka numaramı</em> çözdünüz,” diye güldü, ama çocuklar donuk donuk bakmakla yetindiler.</p>

  <p>“Sen berbatsın,” dedi Warlock. “Zaten ben çizgi film istemiştim.”</p>

  <p>“Çok haklı,” diye onayladı atkuyruklu küçük bir kız. “Sen <em>gerçekten</em> berbatsın. Muhtemelen topsundur da.”</p>

  <p>Aziraphale çaresizlik içinde Crowley’ye baktı. Onu ilgilendirdiği kadarıyla küçük Warlock’un şerle lekelendiği açıktı ve Kara Köpek ne kadar çabuk gelirse, buradan ne kadar çabuk gidebilirlerse o kadar iyiydi.</p>

  <p>“Ee, acaba siz çocukların üzerinde madeni para bulunur mu? Demek yok küçük bey. O zaman, kulağının arkasında bulduğum bu para da ne?..”</p>

  <p>“Benim doğum günümde çizgi film vardı,” dedi küçük kız. “Bir tane de autobot aldım, sonracıma benimküçükmidillim, sonracıma decepticon, sonracıma thundertank, sonracıma...”</p>

  <p>Crowley inledi. Bir gram akla sahip meleklerin çocuk partilerine adım atmaması gerekirdi. Aziraphale birbirine geçirilmiş üç metal halkayı düşürdüğünde çocuklardan tiz, alaycı kahkahalar yükseldi.</p>

  <p>Crowley bakışlarını kaçırdı ve gözüne üstü tepeleme hediye dolu masa takıldı. Yüksek, plastik bir kafesin içinden boncuk gibi iki göz onu izliyordu.</p>

  <p>Crowley gözlerde kırmızı bir pırıltı aradı. Cehennem bürokrasisi ile uğraşıyorsanız, neyle karşılaşacağınızı asla bilemezdiniz. Köpek yerine gerbil göndermiş olmaları pekala mümkündü.</p>

  <p>Evet, bu son derece sıradan bir gerbildi. Plastik kalıp makineleri olsa İspanyol Engizisyonu’nun tasarlayacağı türden, silindirler, küreler ve koşu çarklarıyla dolu heyecan verici bir kafesin içinde yaşıyormuş gibi görünüyordu.</p>

  <p>Crowley saatine baktı. Üç senedir içinde akmış pil olan saat hâlâ dakikti ve 2:58’i gösteriyordu.</p>

  <p>Aziraphale’in eli ayağına dolaşıyordu.</p>

  <p>“Acaba üzerinde cep mendili olan var mı? <em>Hayır</em> mı?” Victoria devrinde insanların mendilsiz gezmesi duyulmamış şeydi ve şu anda Aziraphale’in bileğini sinirli sinirli gagalamakta olan güvercini mendilden çıkarma numarası onsuz yapılmazdı. Melek, Crowley’nin dikkatini çekmeye çalışıp da başarılı olamayınca, çaresizlik içinde güvenlik görevlilerinden birine işaret etti. Adam huzursuz huzursuz kıpırdandı.</p>

  <p>“Siz, sevgili bayım. Buraya gelin. Şimdi, eğer göğüs cebinizi kontrol ederseniz, sanırım orada güzel bir ipek mendil bulacaksınız.”</p>

  <p>“Hayır efendim. Korkarım ki yok efendim," dedi güvenlik görevlisi dümdüz karşıya bakarak.</p>

  <p>Aziraphale çaresizlik içinde göz kırptı. “Hayır, lütfen cebine bak evladım, hadi cebine bak.”</p>

  <p>Güvenlik görevlisi elini iç cebine uzattı ve afallamış bir halde camgöbeği rengi, kenarları dantelli bir ipek mendil çıkardı. Aziraphale mendile dantel eklemenin hata olduğunu hemen anladı, çünkü danteller adamın tabancasına takıldı ve tabanca döne döne uçup odanın diğer ucundaki jöle kasesine düştü.</p>

  <p>Çocuklar bu manzarayı çılgınca alkışladı. “Hey, bu hiç fena değildi!” dedi atkuyruklu kız.</p>

  <p>Warlock çoktan o tarafa koşup tabancayı kapmıştı bile.</p>

  <p>“Eller yukarı pislikler!” diye bağırdı neşeyle.</p>

  <p>Güvenlik görevlileri ne yapacaklarını şaşırmışlardı.</p>

  <p>Bazıları silahlarına davrandılar; bazıları yan yan ona yaklaşırken bazıları yan yan ondan uzaklaştılar. Bu sırada diğer çocuklar da silah diye mızıldanıyor ve atılgan olan birkaçı, düşüncesizlik edip silahlarını çekmiş olan görevlilerin silahlarını çekiştiriyordu.</p>

  <p>Derken biri Warlock’a jöle fırlattı.</p>

  <p>Oğlan ciyaklayıp tetiği çekti. CIA için üretilmiş bir Magnum .32’ydi; gri, haşin ve ağır. Bir insanı otuz adım öteden haklayabilir ve geriye kırmızı bir sis, iğrenç bir et yığını ve epey de evrak işi bırakırdı.</p>

  <p>Aziraphale gözlerini kırptı.</p>

  <p>Tabancanın namlusundan fışkıran su bahçede devasa siyah bir köpek olup olmadığına bakan Crowley’yi ıslattı.</p>

  <p>Aziraphale mahcup görünüyordu.</p>

  <p>Sonra kremalı pasta suratına çarptı.</p>

  <p>Saat üçü beş geçiyordu.</p>

  <p>Aziraphale bir el hareketiyle diğer silahları da su tabancasına çevirdi ve dışarı çıktı.</p>

  <p>Crowley onu kaldırımda, hamura dönmüş bir güvercini kol yeninden çıkarmaya çalışırken buldu.</p>

  <p>“Çok geç,” dedi Aziraphale.</p>

  <p>“Orası kesin,” dedi Crowley. “Kol yenine tıktığın için böyle oldu.” Uzanıp, gevşekçe sarkan kuşu Aziraphale’in ceketinden çekti ve ona can üfledi. Güvercin minnetle kugurdayıp ürkek ürkek havalandı.</p>

  <p>“Kuş değil,” dedi melek. “Köpek. Geç kaldı.”</p>

  <p>Crowley başını düşünceli düşünceli iki yana salladı. “Göreceğiz.”</p>

  <p>Arabaya binip radyoyu açtı. “<em>Şanslı-olmalıyım-şanslı-şanslı- şanslı-şanslı, aşkta çok şanslı-SELAM CROWLEY.</em>”</p>

  <p>“Alo. Iı, kiminle görüşüyorum?”</p>

  <p><em>"DAGON, EVRAK LORDU, DELİLİĞİN EFENDİSİ, YEDİNCİ İŞKENCENİN DÜK YARDIMCISI. SENİN İÇİN NE YAPABİLİRİM?”</em></p>

  <p>“Cehennem tazısı meselesi. Ben yalnızca, u, oradan sağ salim çıkıp çıkmadığını kontrol etmek istedim.”</p>

  <p><em>“ON DAKİKA ÖNCE SALIVERDİK. NEDEN? GELMEDİ Mİ? SORUN MU VAR?”</em></p>

  <p>“Ah, hayır. Sorun yok. Her şey yolunda. Tamam, tamam, şimdi gördüm onu. Güzel köpek. Cici köpek. Her şey harika. Aşağıda çok iyi iş çıkarıyorsunuz millet. Iı, seninle konuşmak çok güzeldi Dagon. Görüşürüz, tamam mı?”</p>

  <p>Radyoyu kapadı.</p>

  <p>Melekle iblis bir an bakıştılar. Evden gelen yüksek bir gümleme eşliğinde bir pencere kırıldı. “Eyvah,” diye mırıldandı Aziraphale, altı bin senesini küfretmeyerek geçirmiş ve küfretmeye başlamaya niyeti olmayan birinin rahatlığıyla küfretmeyerek. “Bir tanesini gözden kaçırmışım.”</p>

  <p>“Köpek yok,” dedi Crowley.</p>

  <p>“Köpek yok,” dedi Aziraphale.</p>

  <p>İblis içini çekti. “Arabaya bin,” dedi. “Konuşmamız lazım. Ah, bu arada Aziraphale...”</p>

  <p>“Evet.”</p>

  <p>“Arabaya binmeden önce o boktan kremayı üzerinden temizle.”</p>

  <p>&nbsp;</p>

  <p class="nind"><span class="gir">LONDRA’NIN MERKEZİNDEN</span> uzakta, sıcak, sessiz bir ağustos günüydü. Tadfield yolunun kenarındaki tavşancıl otlarının yaprakları üzerlerinde birikmiş tozun ağırlığıyla aşağı eğilmişti. Çalı çitlerde arılar vızıldıyordu. Yeniden ısıtılmış yemeği andıran bir hava vardı.</p>

  <p>Bir an sanki binlerce metalik ses, “Selam!” diye bağırıp sustu.</p>

  <p>Yol kenarında siyah bir köpek duruyordu.</p>

  <p>Köpek olmalıydı, zira köpek biçimindeydi.</p>

  <p>Öyle köpekler vardır ki, onları gördüğünüzde, binlerce senelik insan üretimi evrime rağmen, her köpeğin kurt olmaktan yalnızca iki öğün uzakta olduğunu hatırlarsınız. Bu köpekler ete kemiğe bürünmüş vahşet timsali, sarı dişlerini göstererek, leş gibi kokan nefesleriyle, gözlerinde Buzul Çağı’nın kırmızı kamp ateşleri oynayarak, ağır ağır, kararlı adımlarla ilerlerken, sahipleri, “Aslında yufka yürekli ihtiyarın tekidir, canınızı sıkarsa dürtüverin,” diye cıvıldar uzaktan.</p>

  <p>Gelgelelim, o tür bir köpek bu köpekle karşılaşsa, çaktırmadan divanın arkasına süzülür, sonra kauçuk kemiğini kemirmeye dalmış gibi yapardı.</p>

  <p>Köpeğin hırlamasında, yay gibi gerilmiş tehdidin alçak, gürleyen sesi vardı; gırtlağın gerisinde başlayıp bir başkasının gırtlağında son bulan türden bir hırlama.</p>

  <p>Çenesinden akan salya asfalta düşüp cızırdıyordu.</p>

  <p>Öne doğru birkaç adım attı ve durgun havayı kokladı.</p>

  <p>Kulakları dikildi.</p>

  <p>Çok uzaktan sesler geliyordu. Bir ses. Bir oğlan sesi, köpeğin itaat etmek üzere yaratıldığı, itaat etmek <em>zorunda</em> olduğu bir ses. Ses, “İzle!” dediğinde izleyecek, “Öldür!” dediğinde öldürecekti. Efendisi’nin sesi.</p>

  <p>Köpek çalı çitin üzerinden atlayıp tarlada koşmaya başladı. O sırada tarlada otlayan bir boğa bir anlığına onu süzdü, şansını tarttı, sonra telaşla zıt yöndeki çite doğru yollandı.</p>

  <p>Sesler eğri büğrü ağaçlardan oluşmuş bir koruluktan geliyordu. Çenesinden salyalar akan siyah köpek oraya doğru süzüldü.</p>

  <p>Diğer seslerden biri, “Hiç de almıycak,” dedi. “Hep alçak diyosun, ama hiç almıyo. Baban hayatta hayvan almaz sana. En azından ilginç bi hayvan almaz. Muhtemelen ala ala sopa çekirgesi alır. Senin babanın ilginçten anladığı anca bu işte.”</p>

  <p>Tazı omzunu tazılara özgü bir hareketle silkti, ama sonra ilk sesi unuttu, çünkü şimdi Efendisi, Evreninin Merkezi konuşuyordu.</p>

  <p>“Köpek alçak,” dedi.</p>

  <p>“Hah. Köpek alçağını <em>nerden</em> biliyosun <em>bi kere?</em> Kimse köpeğin olcağını söylemedi. Kimse <em>söylemediyse</em> köpek alçağını nasıl bilebilirsin ki? Baban hep onun yediği yemeklerden yakınır.”</p>

  <p>“Kurtbağrı.” Bu üçüncü ses diğer ikisinden daha temkinliydi. Plastik model yapmadan önce, talimatlar uyarınca tüm parçaları ayıran, sayan, hattâ bir araya getirmeden önce boyanması gerekenleri boyayan ve kurumak üzere kenara kaldıran tiplerden birine ait gibiydi. Bu sesin sahibini bir yeminli muhasebeciden ayıran tek şey yaştı.</p>

  <p>“Köpekler kurtbağrı çalısı yemez Wensley. Sen hiç kurtbağrı çalısı yiyen köpek gördün mü?”</p>

  <p>“Sopa çekirgeleri yer demek istedim. Aslında son derece de ilginç böceklerdir. Çiftleşirken birbirlerini yiyolar.”</p>

  <p>Dalgın bir sessizlik oldu. Tazı sinsice yaklaştı ve seslerin bir çukurdan geldiğini fark etti.</p>

  <p>Ağaçlar şimdi dikenli çalılar ve sarmaşıklarla kaplanmış eski bir tebeşir ocağını gizliyordu. Eskiydi, ama ıssız olmadığı açıktı. Çukurun içinde patikalar birbirini kesiyordu; pürüzsüz duvarlarından kaykaycıların ve Ölüm Duvarı bisikletçilerinin, ya da en azından Ciddi Şekilde Sıyrılmış Diz Duvarı bisikletçilerinin burayı düzenli olarak kullandığı anlaşılıyordu. Daha yakındaki yeşilliklerden, tehlike saçan bir biçimde lime lime olmuş eski halat parçaları sarkıyordu. Orada burada, dalların arasına oluklu sac parçaları ve eski tahtalar sıkıştırılmıştı. Isırgan otlarının arasına yarı gömülmüş, yanmış, paslı bir Triumph Herald Emlakçısı tabelası görülüyordu.</p>

  <p>Bir köşede duran birbirine dolanmış tekerlek ve paslı tel yığını, süpermarket arabalarının ölmeye geldiği ünlü Kayıp Mezar’ın burası olduğunu anlatıyordu.</p>

  <p>Çocuklar için adeta bir cennet olan bu yere yörenin yetişkinleri Çukur diyordu.</p>

  <p>Tazı ısırgan kümesinin arasından etrafa bakındı ve çukurun ortasında dört şekil gördü. Şekiller, dünyanın her yerindeki kaliteli saklanma yerlerinin vazgeçilmez mobilyası sıradan süt kasalarının üzerinde oturuyorlardı.</p>

  <p>“Hiç de yemezler!”</p>

  <p>“Yerler.”</p>

  <p>“İddaya girerim yemezler,” dedi ilk konuşan. Ses ancak genç bir dişiye ait olabilecek bir tondaydı ve korkunun cazibesiyle renklendirilmişti.</p>

  <p><em>“Aslında</em> yerler. Bende altı tane vardı. Sonra tatile çıktık, ben kurtbağrı çalısını değiştirmeyi unuttum ve geri döndüğümde bi tane şişman sopa çekirgesi kalmıştı.”</p>

  <p>“Yok. O dediğin sopa çekirgeleri diil, peygamber böcekleri. Televizyonda görmüştüm. Kocaman dişi, diğeri daha fark edemeden onu yedi.”</p>

  <p>Bir kez daha hep birlikte sustular.</p>

  <p>“Böceklerin peygamberi de mi varmış?” dedi köpeğin Efendisi’nin sesi.</p>

  <p>“Bilmem. Belki evlenmemek için peygamber olmuştur.” Köpek bir gözünü ocağın yıkık çitindeki budak deliğine dayayıp aşağıya baktı.</p>

  <p>“Her neyse. Bu iş benim bisiklet olayına dönmüş," dedi ilk konuşan bilgiç bilgiç. “Bana yedi vitesli, küçük seleli, mor bir bisiklet alçaklarını sanıyodum, ama onlar tutup açık mavi bi bisiklet aldılar. Hem de sepetli. Kız bisikleti.”</p>

  <p>“Ee. Sen de kızsın zaten,” dedi diğerlerinden biri.</p>

  <p>“Buna cinsel <em>ayrımcılık</em> derler. Sırf kız oldukları için insanlara kızsal armağanlar vermek.”</p>

  <p>“Ben köpek alcam,” dedi Efendi’nin sesi kararlılıkla. Tazı, sırtı dönük olduğu için Efendi’nin yüzünü göremiyordu.</p>

  <p>“Ha, evet, şu kocaman Rottweiler köpeklerden olcak, di mi?” dedi kız alayla.</p>

  <p>“Hayır, birlikte eğlenebilceğim türde bir köpek olcak,” dedi Efendi’nin sesi. “Büyük bir köpek diil...”</p>

  <p>-ısırganların ardındaki gözler aniden aşağı indi- “... şu çok zeki olanlardan; hani tavşan deliklerine girebilen, bi kulakları içi dışına çıkmış gibi duran köpeklerden. Tam bi kırma. <em>Cins</em> bi kırma.”</p>

  <p>Tebeşir çukurundakilerin işitmediği minik bir gürleme oldu; çok iri bir köpek aniden küçülünce oluşan boşluğa dolan havanın sesi olabilirdi bu pekala.</p>

  <p>Ardından gelen minik pop sesi de, bir kulağın tersyüz olmasından kaynaklanmış olabilirdi.</p>

  <p>“Adını da...” dedi Efendi’sinin sesi. “Adını da...”</p>

  <p>“Evet?” dedi kız. “Adını ne koy çaksın?”</p>

  <p>Tazı nefesini tuttu. Beklediği an gelip çatmıştı. Ad verilme. Ona bir amaç, bir işlev, bir kimlik kazandıracaktı. Köpek şimdi yere çok daha yakın olsa da, gözleri donuk kırmızı parladı ve ağzından ısırganların üzerine salyalar aktı.</p>

  <p>“Ona Köpek diycem,” dedi Efendi kendinden emin bir biçimde. “Böyle bi ad insanı bi sürü zahmetten kurtarır.”</p>

  <p>Cehennem tazısı şaşaladı. Şeytani zihninin derinliklerinde, bir şeylerin ters gittiğinin farkındaydı, ama yaradılışı gereği itaatkar olması ve Efendisi’ne duyduğu ani sevgi tüm kuruntularını gidermeye yetmişti. Hem, o kimdi ki ne boyda olacağına karar veriyordu?</p>

  <p>Köpek, kaderiyle buluşmak üzere tebeşir çukurunun duvarından aşağı koştu.</p>

  <p>Yalnız bir tuhaflık vardı. Her zaman insanların üzerine atlamaya can atmıştı, ama bunu yaparken bir yandan da kuyruğunu sallamak istediğini ilk defa fark ediyordu.</p>

  <p>&nbsp;</p>

  <p class="nind"><span class="gir">“O OLDUĞUNU SÖYLEMİŞTİN!”</span> diye sızlandı Aziraphale, yakasındaki son kremalı kek parçasını dalgın dalgın sıyırıp parmaklarını yalarken.</p>

  <p>“Oydu,” dedi Crowley. “Yani... ben bilmeyeceğim de kim bilecek, değil mi?”</p>

  <p>“O zaman işe bir başkası karışmış olmalı.”</p>

  <p>“Başkası yok! Yalnızca biz varız, tamam mı? iyi ve Kötü. Bir taraf ya da diğeri.”</p>

  <p>Direksiyona vurdu.</p>

  <p>“Aşağıda sana neler yapabileceklerini bilsen şaşarsın,” dedi.</p>

  <p>“Yukarıda yapabileceklerine çok benzediğini tahmin ediyorum,” dedi Aziraphale.</p>

  <p>“Boşversene. Sizinkiler esrarengiz merhamet görüyor,” dedi Crowley huysuz huysuz.</p>

  <p>“Öyle mi? Sen hiç Gomorra’ya gittin mi?”</p>

  <p>“Elbette,” dedi iblis. “Harika bir küçük meyhane vardı, içine küçük hindistancevizleri ve ezilmiş limonotu katılmış muhteşem mayalı hurma kokteylleri içebiliyordun...”</p>

  <p>“Daha sonra demek istedim.”</p>

  <p>“Ah.”</p>

  <p>“Hastanede bir şey olmuş olmalı,” dedi Aziraphale.</p>

  <p>“Olamaz! Orası bizimkilerle doluydu!”</p>

  <p>“Kiminkilerle?” dedi Aziraphale soğuk soğuk.</p>

  <p>“Benimkilerle,” diye düzeltti Crowley. “Eh, benim değil tabii. Iı, bilirsin işte. Satanistler.”</p>

  <p>Bunu söylerken sesine küçümser bir ton vermeye çalıştı. Dünyanın mümkün olduğunca uzun süre keyfini çıkarmak istedikleri muhteşem bir yer olduğu gerçeğinin dışında, ikisinin de hemfikir olduğu pek az konu vardı, ama o ya da bu sebepten Karanlığın Prensi’ne tapınmaya eğilim duyan insanların bazıları konusunda kesinlikle aynı fikirdeydiler. Crowley onları her zaman utanç verici bulmuştu. Onlara açık açık kaba davranamazdınız, ama onlar karşısında, nasıl desek, bir Vietnam gazisinin Mahalle Güvenliği toplantısına komando kıyafetiyle gelenler karşısında hissettiği duyguları hissetmekten de kendinizi alamazdınız.</p>

  <p>Üstüne üstlük bu tipler her zaman asap bozucu ölçüde hevesliydiler. Ters haçlar, pentagramlar ve horozlar meselesini ele alalım mesela, iblisleri hayretten hayrete düşüren şeylerdi bunlar, hiç gerekli değildiler. Satanist olmak için tek gereken irade gücüydü. Bir pentagramın <em>ne</em> olduğunu bilmeden, soslu tavuk yahnisi dışında tek bir parça ölü tavuk görmeden de, hayatınızı Satanist olarak geçirebilirdiniz.</p>

  <p>Hem, eski moda Satanistlerin bazıları aslında oldukça hoş insanlardı. Tıpkı rakip taraftakiler gibi, edilmesi gereken duaları ediyorlar, yapılması gereken hareketleri yapıyorlar, sonra eve gidip haftanın geri kalanı boyunca, kafalarından tek bir kötü fikir geçirmeden, sıkıcı, gösterişsiz, sıradan hayatlar yaşıyorlardı.</p>

  <p>Geri kalanlarına gelince...</p>

  <p>Kendine Satanist diyen öyle insanlar vardı ki, Crowley’nin sinirden kıvranmasına sebep oluyorlardı. Yalnızca yaptıkları şeyler yüzünden değil, her şeyin suçunu Cehennem’e atmaları yüzünden. Hiçbir iblisin bin sene geçse bile tasarlayamayacağı mide bulandırıcı fikirler, ancak eksiksizce çalışan bir insan beyninin icat edebileceği karanlık, anlamsız kötülükler buluyorlar, sonra da 'Şeytana Uydum’ diye bağırıyorlardı ve mahkeme bunu hafifletici sebep sayıyordu. Halbuki işin özü, Şeytan’ın kimseye bir şey yaptırmamasıydı. Buna gerek yoktu ki. insanların anlamakta güçlük çektiği şey buydu işte. Crowley’nin fikrine göre, Cehennem büyük bir şer kaynağı değildi, tıpkı Cennet'in iyilik kaynağı olmadığı gibi. Onlar yalnızca bu büyük kozmik satranç oyunundaki taraflardı. Meselenin özü, hakiki iyilik de hakiki kötülük de insan zihninin içindeydi.</p>

  <p>“Hah,” dedi Aziraphale. “Satanistler.”</p>

  <p>“Nasıl becerememiş olabilirler anlayamıyorum,” dedi Crowley. “Demek istediğim, altı üstü iki bebek. O kadar da zor olamaz, değil mi?..” Durdu. Anılarının sisleri arasında ufak tefek bir rahibe belirdi. O zaman, bir Satanist için bile oldukça kafası karışık biri gibi gelmişti kadın ona. Sonra biri daha vardı. Crowley bir pipo, 1938’de modası geçmiş zikzak desenli bir hırka hatırladı belli belirsiz. Alnında ‘baba adayı’ yazan bir adam.</p>

  <p>Üçüncü bir bebek olmalıydı.</p>

  <p>Bunu Aziraphale’e söyledi.</p>

  <p>“Pek fazla ipucu yok,” dedi melek.</p>

  <p>“Çocuğun yaşıyor olması gerektiğini biliyoruz,” dedi Crowley, “bu yüzden...”</p>

  <p>“Nereden biliyoruz?”</p>

  <p>“Ölüp de Aşağı dönmüş olsaydı, sence hâlâ burada oturuyor olur muydum?”</p>

  <p>“iyi bir noktaya parmak bastın.”</p>

  <p>“Bu durumda tek yapmamız gereken onu bulmak,” dedi Crowley. “Hastane kayıtlarına bakalım.” Bentley’in motoru öksürerek canlandı ve araba ileri atılarak Aziraphale’i koltuğa yapıştırdı.</p>

  <p>“Sonra?” dedi.</p>

  <p>“Sonra çocuğu bulacağız.”</p>

  <p>“Ondan sonra ne olacak?” Araba hızla bir köşeyi dönerken melek gözlerini yumdu.</p>

  <p>“Bilmiyorum.”</p>

  <p>“Eyvah eyvah.”</p>

  <p>“Seninkiler <em>-çekilsene yoldan seni palyaço-</em> bana <em>-hay senin bindiğin motosiklete!</em>- iltica hakkı vermeyi düşünmez herhalde, hı?"</p>

  <p>“Ben de sana aynı şeyi soracaktım <em>-yayaya dikkat et!”</em></p>

  <p>“Sokağa çıktığına göre aldığı riskleri biliyordur!" dedi Crowley, hızla ilerleyen arabayı, kredi kartlarının bile sığmayacağı kadar az bir ara bırakarak park etmiş bir arabayla taksi arasından geçirirken.</p>

  <p>“Yola dikkat et! Yola dikkat et! Bu hastane nerede ki?”</p>

  <p>“Oxford’un güneyinde bir yerde!”</p>

  <p>Aziraphale konsola tutundu. “Londra’nın merkezinde yüz elliyle gidemezsin!”</p>

  <p>Crowley kadrana bakıp, “Neden?” dedi.</p>

  <p>“Bizi öldüreceksin!” Aziraphale duraksadı. “Gereksiz yere bedenlerimizden ayıracaksın,” diye düzeltti beceriksizce ve biraz gevşedi. “Hem, başkalarını da öldürebilirsin.”</p>

  <p>Crowley omuzlarını silkti. Melek yirminci yüzyıla hâlâ alışamamıştı ve Oxford Caddesi’nde yüz elliyle pekala gidilebileceğinin farkında değildi. Yalnızca, yolunuza kimsenin çıkmamasını sağlayacak ayarlamalar yapıyordunuz o kadar. Ayrıca Oxford Caddesi’nde yüz elli yapmanın imkânsız olduğunu herkes bildiğinden, kimse fark etmiyordu.</p>

  <p>En azından arabalar atlardan daha iyiydi. İçten yanmalı motor Crowley için Tanr... bir nime... işe yarayan bir şeydi. Eski günlerde, iş için bindiği yegane atlar, alev gözlü, nallarından kıvılcımlar çıkan kocaman, kara şeylerdi. Bir iblis için olmazsa olmaz şeyler. Crowley genellikle attan düşerdi. Hayvanlarla arası pek iyi sayılmazdı.</p>

  <p>Chiswick çevresinde bir yerde, Aziraphale torpido gözündeki kasetleri karıştırdı.</p>

  <p>“Velvet Underground ne?” dedi.</p>

  <p>“Sen sevmezsin,” dedi Crowley.</p>

  <p>“Ah,” dedi melek kayıtsızca. “Be-bop demek.”</p>

  <p>“Biliyor musun Aziraphale, bir milyon insandan modern müziği tarif etmesini İstesen, teki bile ‘be-bop’ sözcüğünü kullanmazdı muhtemelen,” dedi Crowley.</p>

  <p>“Ah, bu daha iyi. Çaykovski,” dedi Aziraphale kutusundan çıkardığı bir kaseti teybe koyarak.</p>

  <p>“Hoşuna gitmez,” diye içini çekti Crowley. “On beş günden daha uzun süre arabada kaldı.”</p>

  <p>Yoğun bir bas sesi Bentley’i titretmeye başladığı sırada Heathrow’dan geçiyorlardı.</p>

  <p>Aziraphale’in alnı kırıştı.</p>

  <p>“Şarkıyı tanıyamadım,” dedi. “Adı ne?”</p>

  <p>“Çaykovski’nin ‘Another One Bites the Dust’ parçası,” dedi Crowley, Slough’dan geçerken gözlerini yumarak.</p>

  <p>Vakit öldürmek için uykudaki Chilterns köyünden geçerken William Byrd’ün ‘We Are The Champions’, Beethoven’in ‘I Want to Break Free’ şarkılarını dinlediler. Ama hiçbiri Vaughan Williams’in ‘Fat Bottomed Girls’ parçası kadar iyi değildi.<a class="nref" id="n34" href="../Text/footnotes.xhtml#n34d"><sup>{34}</sup></a></p>

  <p>&nbsp;</p>

  <p class="giris">EN İYİ ŞARKILARIN ŞEYTAN’DA OLDUĞU SÖYLENİR.</p>

  <p>Genel olarak bu doğrudur. Diğer yandan, en iyi koreograflar da Cennet’tedir.</p>

  <p>&nbsp;</p>

  <p class="nind"><span class="gir">OXFORDSHIRE OVASI</span> batıya doğru alabildiğince uzanıyordu. Ovaya yayılmış dağınık ışık kümeleri, editöryel öğütler, finansal danışmanlık ya da yazılım mühendisliğiyle geçen uzun bir günün ardından yataklarına giden dürüst çiftçilerin yaşadığı uykulu köylerin yerlerini gösteriyordu.</p>

  <p>Tepedeyse birkaç ateşböceği parlıyordu.</p>

  <p>Yirminci yüzyılın en uğursuz simgelerinden biri arazi ölçüm mühendislerinin kullandığı teodolittir. Açık kırlarda nereye kurulurlarsa kurulsunlar, verdikleri mesaj şudur: Evet, evet, Yol Genişletme çalışmaları başlayacak Köy Ruhu’yla uyumlu iki bin ev inşa edilecek. Şehir ve Çevre Planlama Çalışmaları görülecek.</p>

  <p>İş aşkıyla yanıp tutuşan bir mühendisin dahi gecenin bir yarısı kalkıp ölçüm yapmayacağını varsayarsak, üç ayaklı teodolitin -hem de tepesindeki fındık dalında kristal sarkaçlar olan ve bacaklarına Kelt rünleri oyulmuş bir aletin- bu saatte tepede dikili olması tuhaftı.</p>

  <p>Aletin düğmelerini ayarlamakla uğraşan ince şeklin üzerindeki su geçirmez ve kalın astarlı pelerin hafif esintiyle dalgalandı.</p>

  <p>Cadılık konusundaki pek çok kitapta cadıların çıplak çalıştığı yazılıdır, ancak bunun sebebi, o kitapların çoğunun erkekler tarafından yazılmış olmasıdır.</p>

  <p>Genç kadının adı Anathema Araç’tı. Hayranlık uyandıracak kadar güzel değildi. Ayrı ayrı ele alındıklarında yüz hatları epey düzgündü, ama genel olarak bakıldığında herhangi bir plana bağlı kalınmadan gelişigüzel bir araya getirilmiş gibi görünüyorlardı. Muhtemelen onu tanımlayacak en iyi sözcük ‘alımlı’ olurdu, ama sözcüğün anlamını bilen insanlar ‘civelek’ diye de ekleyebilirlerdi, ama ‘civelek’te ellili yılları hatırlatan bir şey vardı, bu yüzden belki de eklemezlerdi.</p>

  <p>Genç kadınlar geceleri yalnız başlarına dışarı çıkmamalıdır, Oxfordshire’da bile. Hoş, dışarıda av arayan bir manyak, Anathema Araç’la karşılaşsa, işler hiç de beklediği gibi gitmezdi. Zira Anathema Araç cadıydı ve cadı olmak beraberinde aklıselimliği de getirdiğinden koruyucu muskalara ya da tılsımlara bel bağlamıyordu. Bunun yerine, beline taktığı otuz santimlik ekmek bıçağına güveniyordu.</p>

  <p>Vizörden bakarak bir ayar daha yaptı.</p>

  <p>Alçak sesle mırıldandı.</p>

  <p>Arazi ölçüm mühendisleri genelde kendi kendilerine mırıldanırlar: “Göz açıp kapayana kadar buradan çevre yolu geçireceğiz”, “Üç aşağı beş yukarı, üç nokta beş metre eder"...</p>

  <p>Gelgelelim Anathema’nınki farklı bir mırıldanmaydı.</p>

  <p>“Karanlık gece/Parlak Ay/Güneyden Doğuya/Güneybatıdan Batıya... batı-güneybatı... işte buldum seni...”</p>

  <p>Katlanmış bir harita çıkarıp feneri üstüne tuttu. Sonra saydam bir cetvel kullanarak haritaya başka bir çizgiyle kesişen bir çizgi çizdi.</p>

  <p>Anathema gülümsedi. Eğlenceli bir şey bulduğundan değil, zor bir işi başarıyla tamamladığından.</p>

  <p>Ardından tuhaf teodoliti katlayıp çalı çite yaslanmış bir kız bisikletinin arkasına bağladı, Kitap’ı sepete koyup koymadığını kontrol etti ve bisikleti yürüterek sisli yola çıkardı.</p>

  <p>Yağmur oluklarından yapılmış gibi görünen bisiklet öyle eskiydi ki, üç vitesli bisikletler icat edilmeden uzun zaman önce, tekerlek icat edildikten de hemen sonra üretilmiş olabilirdi.</p>

  <p>Köye kadar neredeyse tüm yol yokuş aşağıydı. Rüzgarla birlikte saçları uçuşan ve pelerini yelken gibi kabaran Anathema iki tekerlekli canavarın sıcak havada zahmetle hızlanmasına izin verdi. Neyse ki gecenin bu saatinde trafik yoktu.</p>

  <p>&nbsp;</p>

  <p class="nind"><span class="gir">BENTLEY’İN MOTORU</span> hırıltılar çıkararak soğurken Crowley’nin öfkesi kaynayıp kabarıyordu.</p>

  <p>“Yol levhasında gördüğünü söyledin,” dedi.</p>

  <p>“Eh, çok hızlı geçtik. Hem, buraya daha önce geldiğini sanıyordum.”</p>

  <p>“On bir sene önce!”</p>

  <p>Crowley haritayı arka koltuğa fırlatıp motoru yine çalıştırdı.</p>

  <p>“Belki de birine sormalıyız,” dedi Aziraphale.</p>

  <p>“Ah, evet,” dedi Crowley. “Durup karşımıza çıkan ilk insana soralım... hem de gecenin bir yarısı, bir... bir <em>patikanın </em>kenarında?”</p>

  <p>Arabayı sertçe vitese geçirdi ve kayın dallarının sarktığı yola çıktı.</p>

  <p>“Bu bölgede tuhaf bir şey var,” dedi Aziraphale. “Hissetmiyor musun?”</p>

  <p>“Ne?”</p>

  <p>“Biraz yavaşla.”</p>

  <p>Bentley yavaşladı.</p>

  <p>“Tuhaf,” diye mırıldandı melek, “sanki dalga .dalga...”</p>

  <p>Elini şakaklarına götürdü.</p>

  <p>“Ne? Ne?” dedi Crowley.</p>

  <p>Aziraphale ona baktı.</p>

  <p>“Dalga dalga sevgi hissediyorum,” dedi. “Biri burayı <em>gerçekten</em> seviyor.”</p>

  <p>“Efendim?”</p>

  <p>“Büyük bir sevgi hissi var. Bundan daha iyi ifade etmem imkânsız. Özellikle de sana.”</p>

  <p>“Demek istediğin, böyle...” diye başladı Crowley.</p>

  <p>O anda bir uğultu, bir çığlık ve bir tangırtı geldi. Araba durdu.</p>

  <p>Aziraphale gözlerini kırpıştırıp ellerini indirdi ve tereddütle kapıyı açtı.</p>

  <p>“Birine çarptın.”</p>

  <p>“Hayır çarpmadım,” dedi Crowley. “Biri bana çarptı.”</p>

  <p>Arabadan indiler. Bentley’in arkasında, yolda bir bisiklet yatıyordu. Ön tekerleği Mobius şeridi gibi bükülmüştü. Dönmekte olan arka tekerleği uğursuzca tıkırdayarak durdu.</p>

  <p>Aziraphale, “Işık olsun,” der demez yol açık mavi bir parıltıyla aydınlandı.</p>

  <p>“Bunu nasıl yaptın?” diye bir ses geldi yandaki hendekten.</p>

  <p>Işık söndü.</p>

  <p>“Neyi yaptım?” dedi Aziraphale sanki kabahat işlemiş gibi.</p>

  <p>“Ah.” Ses uyuşuktu. “Sanırım kafamı çarptım.”</p>

  <p>Crowley Bentley’in parlak boyasındaki uzun metalik çiziğe ve tampondaki eziğe öfkeyle baktı. Ezik bir anda yok olurken boya da kapandı.</p>

  <p>“Kalk bakalım genç hanım,” dedi melek, Anathema’yı dikenli otların arasından çekerek. “Kırık çıkık yok.” Bu umut vermek için değil, kızın sağlık durumunu açıklamak için söylenmiş bir sözdü; tamam kızın bir kemiğinde küçük bir çatlak vardı, ama Aziraphale iyilik yapma fırsatına direnememişti.</p>

  <p>“Farları yakmamıştınız,” diye başladı Anathema.</p>

  <p>“Sen de,” dedi Crowley. “Doğruya doğru.”</p>

  <p>“Astronomiyle ilgileniyoruz demek?” dedi Aziraphale bisikleti doğrultarak. Bisikletin önündeki sepetten tangırtılar geldi. Aziraphale ezilmiş teodoliti gösterdi.</p>

  <p>“Hayır,” dedi Anathema. “Demek istediğim, evet. Zavallı yaşlı Fayton’a ne yaptınız?”</p>

  <p>“Efendim?” dedi Aziraphale.</p>

  <p>“Bisikletim. Tamamen çarpıl...”</p>

  <p>“Şaşırtıcı derecede sağlam oluyor bu eski makineler,” dedi melek neşeyle. Bisikletin Cehennem Halkaları gibi yusyuvarlak olan ön tekerleği ay ışığında parıl parıl parlıyordu.</p>

  <p>Anathema ona bakakaldı.</p>

  <p>“Eh, madem her şey halloldu,” dedi Crowley, “belki de hepimiz kendi... ee. Şey. Bir ihtimal, Aşağı Tadfield’a giden yolu biliyor olabilir misin acaba?”</p>

  <p>Anathema hâlâ bisikletine bakıyordu. Yola koyulduğu sırada bisikletine içinde lastik tamir seti bulunan küçük bir sele çantası takılı olmadığından neredeyse emindi.</p>

  <p>“Tepenin hemen aşağısında,” dedi. “Bu benim bisikletim, değil mi?”</p>

  <p>“Ah, kesinlikle,” dedi Aziraphale, onarım işini abartıp abartmadığından kuşkulanarak.</p>

  <p>“Ama ben Fayton’un tekerlek pompası olmadığından eminim.”</p>

  <p>Melek gene sanki bir kabahat işlemiş gibi görünüyordu.</p>

  <p>“Ama pompa takma yeri var,” dedi çaresizce. “Şuradaki iki küçük çengel işte.”</p>

  <p>“Tepenin hemen aşağısında mı dedin?” dedi Crowley, meleği dürterek.</p>

  <p>“Sanırım kafamı çarptım,” dedi kız.</p>

  <p>“Seni gideceğin yere götürmek isterdik istemesine de,” dedi Crowley çabucak, “bisikleti koyacak yer yok maalesef.”</p>

  <p>“Bagaj rafı dışında,” dedi Aziraphale.</p>

  <p>“Bentley’in bagaj rafı yo... Ah. Hah.”</p>

  <p>Melek bisikletin sepetinden yola saçılan eşyaları arka koltuğa yığdı ve afallamış kızın binmesine yardım etti.</p>

  <p>“Yardıma ihtiyacı olanları görmezden gelemezsin,” dedi Crowley’ye.</p>

  <p>“Sen görmezden gelemeyebilirsin, ama ben pekala gelirim. Yapacak <em>başka</em> işlerimiz var bizim, unuttun mu?” Crowley ekose kayışlı yeni bagaj rafına baktı.</p>

  <p>Bisiklet kendiliğinden kalktı ve rafa sıkıca bağlandı. Sonra Crowley arabaya bindi.</p>

  <p>“Nerede yaşıyorsun canım?” dedi Aziraphale tatlı tatlı.</p>

  <p>“Bisikletimin farları da yoktu. Eh, vardı aslında, pille çalışıyorlardı, piller akınca çıkarmıştım,” dedi Anathema ve Crowley’ye dik dik baktı. “Ekmek bıçağım var, anlarsınız ya... Buralarda bir yerde olmalı.”</p>

  <p>Aziraphale bu laf karşısında şoka uğramıştı.</p>

  <p>“Hanımefendi, seni temin ederim...”</p>

  <p>Crowley farları yaktı. Yolu görmek için onlara ihtiyaç duymuyordu, ama insanları huzursuz etmenin de bir manası yoktu.</p>

  <p>Vites değiştirip sakin sakin tepeden aşağı sürdü. Yol ağaçların altından kurtulup açıldı ve birkaç yüz metre sonra orta büyüklükte bir köyün dışına ulaştı.</p>

  <p>Köy tanıdık geliyordu. On bir sene geçmişti, ama mekân kesinlikle aşinaydı.</p>

  <p>“Buralarda hastane var mı?” dedi. “Rahibeler tarafından işletilen bir hastane?”</p>

  <p>Anathema omuzlarını silkti. “Sanmam,” dedi. “Tek büyük yer Tadfield Malikanesi. Orada neler olup bittiğini bilmiyorum."</p>

  <p>“İlahi planlar,” diye mırıldandı Crowley kendi kendine.</p>

  <p>“Vitesler de," dedi Anathema. “Benim bisikletimin vitesleri de yoktu. Bisikletimin vitesleri olmadığından eminim.”</p>

  <p>Crowley meleğe doğru eğildi.</p>

  <p>“Ah Tanrım, bu bisikleti iyileştir,” diye fısıldadı alayla.</p>

  <p>“Üzgünüm, kendimi kaptırıverdim,” diye fısıldadı Aziraphale.</p>

  <p>“Ya ekose kayışlar?”</p>

  <p>“Ekose şıktır.”</p>

  <p>Crowley homurdandı. Melek yirminci yüzyıla yetişebildiği zamanlarda bile 1950'lerde takılı kalıyordu.</p>

  <p>“Beni burada bırakabilirsiniz,” dedi Anathema.</p>

  <p>“Zevkle,” diye gülümsedi melek. Araba durur durmaz arka kapıyı açmış, eski plantasyona gelen genç sahibini karşılayan yaşlı köle gibi iki büklüm eğilmişti.</p>

  <p>Anathema eşyalarını toparladı ve olabildiğince mağrur görünerek arabadan indi.</p>

  <p>İki adamın da arabanın arkasına geçmediğinden emindi, ama kayışlar çözülmüş ve bisiklet çit kapısına yaslanmıştı.</p>

  <p>Adamlarda kesinlikle tuhaf bir şeyler vardı, bundan emindi.</p>

  <p>Aziraphale yine eğildi. “Size yardım edebildiğimize çok sevindim,” dedi.</p>

  <p>“Teşekkür ederim,” dedi Anathema buz gibi bir sesle.</p>

  <p>“Yolumuza devam edebilir miyiz?” dedi Crowley, “iyi geceler küçük hanım. <em>Arabaya</em> bin, melek.”</p>

  <p>Ah, demek öyleydi. Şimdi her şey açıklığa kavuşmuştu.</p>

  <p>Arabanın köyün merkezine doğru gözden kaybolmasını izledikten sonra bisikleti kulübeye giden yolda yürüttü. Kulübe kapısını kilitlemeye zahmet etmemişti. Hırsız girecek olsa Agnes’in haberi olurdu, zira kendisi bu gibi kişisel şeylerde her zaman çok başarılıydı.</p>

  <p>Kulübeyi mobilyalı olarak kiralamıştı, bu da içerisinin Muhtaçlar Derneği tarafından çöpçülerin götürmesi için sokağa bırakılmış mobilyalarla dolu olduğu anlamına geliyordu. Ama sorun değildi, ne de olsa Anathema burada uzun süre kalacağını sanmıyordu.</p>

  <p>Zaten Agnes haklıysa, <em>hiçbir yerde</em> uzun süre kalmayacaktı. Diğer insanlar da öyle.</p>

  <p>Haritalarıyla eşyalarını mutfaktaki çıplak ampulün altındaki eski mi eski masaya serdi.</p>

  <p>Neler öğrenmişti? Pek bir şey yoktu. O muhtemelen köyün kuzey uçundaydı, ama Anathema bunu önceden tahmin etmişti zaten. Fazla yaklaşırsanız sinyale boğuluyor, çok uzaklaşırsanız da yerini kesin olarak belirleyemiyordunuz.</p>

  <p>Can sıkıcı bir durumdu bu. Yanıt Kitap’ın bir yerlerinde olmalıydı. Yalnız şöyle bir sorun vardı ki, Kehanetler’i anlamak için, zihni çapraz bulmaca sözlüğü gibi çalışan son derece zeki, yarı deli bir on yedinci yüzyıl cadısı gibi düşünebilmeniz gerekiyordu. Aile üyeleri Agnes’in bilgiyi yabancılardan saklamak için muğlaklaştırdığını söylüyordu. Arada bir kafasının Agnes gibi çalıştığına inanan Anathema ise, bu muğlaklığın Agnes’in acımasız bir mizah anlayışına sahip lanet bir yaşlı cadı olmasından kaynaklandığını düşünüyordu.</p>

  <p>Üstelik o...</p>

  <p><em>Kitap yoktu.</em></p>

  <p>Anathema dehşet içinde masanın üzerindeki eşyalara baktı. Haritalar. El yapımı kehanet teodoliti. İçinde sıcak et suyu bulunan termos. Fener.</p>

  <p>Kehanetler’in olması gereken dikdörtgen biçiminde boş yer.</p>

  <p>Onu kaybetmişti.</p>

  <p>Bu çok saçmaydı! Agnes’in titizlikle açıkladığı şeylerden biri de Kitap’a ne olacağıydı.</p>

  <p>Feneri kaptığı gibi dışarı fırladı.</p>

  <p>&nbsp;</p>

  <p>“<span class="gir">BU HİS TIPKI ŞEYE BENZİYOR,</span> ah, ‘burası tekinsiz ’ dediğin zaman kastettiğinin hissin tam tersi,” dedi Aziraphale. “Anlatmaya çalıştığım bu.”</p>

  <p>“Ben asla ‘burası tekinsiz’ demem,” dedi Crowley. “Tekinsiz şeylere bayılırım.”</p>

  <p>“El <em>üstünde</em> tutulma hissi,” dedi Aziraphale çaresizce.</p>

  <p>“Yok. Ben hiçbir şey hissetmiyorum,” dedi Crowley zorlama bir neşeyle. “Asıl sen aşırı hassassın.”</p>

  <p>“Benim işim bu,” dedi Aziraphale. “Melekler aşırı hassas olamaz.”</p>

  <p>“Buradaki insanlar burada yaşamayı seviyorlardır ve sen de onu hissediyorsundur bana sorarsan.”</p>

  <p>“Londra’da hiç böyle hissetmedim,” dedi Aziraphale.</p>

  <p>“İşte bu. Haklılığımı kanıtlıyor,” dedi Crowley. “Mekân burası. Çit kapısının direklerindeki taş aslanları hatırlıyorum.”</p>

  <p>Bentley’in farları araba yolunun iki yanındaki ormangülü çalılıklarını aydınlatıyordu. Tekerlekler çakıl taşlarını gıcırdatarak ezdi.</p>

  <p>“Rahibeleri ziyaret etmek için biraz fazla geç,” dedi Aziraphale kuşkuyla.</p>

  <p>“Saçma. Rahibeler yedi gün yirmi dört saat çalışırlar,” dedi Crowley. “Muhtemelen ilahi okuyorlardır, sırf ses açmak için yapmıyorlarsa ne olayım.”</p>

  <p>“Ah, ucuz, hem de çok ucuz espriler bunlar,” dedi melek. “Gerçekten gereksiz.”</p>

  <p>“Savunmaya geçme hemen. Sana söyledim, bunlar bizimkiler. Kara rahibeler. Hava üssüne yakın bir hastaneye ihtiyacımız vardı malum.”</p>

  <p>“O da ne demek?”</p>

  <p>“Amerikan diplomatlarının karılarının kuş uçmaz kervan geçmez yerlerdeki tarikat hastanelerinde doğum yaptığını sanmıyorsun herhalde? Her şeyin doğal görünmesi gerekiyordu. Aşağı Tadfield'da bir hava üssü var, kadın oranın açılışına gitmişti, doğum başladı, o sırada üssün hastanesi henüz hazır değildi, bunun üzerine oradaki adamımız, ‘Yolun hemen ilerisinde bir hastane var,’ dedi ve iş bitti. Gayet iyi bir organizasyondu.”</p>

  <p>“Bir iki ufak detay dışında,” dedi Aziraphale kibirle.</p>

  <p>“Ama <em>az kalsın</em> işe yarıyordu,” diye terslendi Crowley, kendi tarafını savunması gerektiğini hissederek.</p>

  <p>“Malum, şer her zaman kendi yıkımının tohumlarını taşır,” dedi melek. “Şer özünde olumsuzdur ve dolayısıyla, görünüşteki zafer anlarında bile kendi yıkımını içerir. Şerir bir plan ne kadar görkemli, ne kadar iyi kurgulanmış, ne kadar kusursuz görünürse görünsün, onun içkin günahkarlığı tarifi geregi faillerinin ayağına dolanacaktır, işlediği sırada ne kadar başarılı görünürse görünsün, sonunda kendi kendini yok eder. Adaletsizlik kayaları üzerinde sallanır, tepe üstü hiçlik denizine düşer ve iz bırakmadan yok olur.”</p>

  <p>Crowley bir an düşündükten sonra, “Yok,” dedi. “O bildiğin beceriksizlikti. Hey...”</p>

  <p>Alçak sesle ıslık çaldı.</p>

  <p>Malikanenin önündeki çakıl döşeli bahçe arabalarla doluydu, ama hiçbiri rahibe arabası değildi. Onların arasında Bentley ucuz kalıyordu. Hemen hepsi bir yaşın altında olan arabaların isimleri GT Turbo diye bitiyordu ve tepelerinden telefon antenleri çıkıyordu.</p>

  <p>Crowley’nin elleri kaşınıyordu. Aziraphale bisikletlere ve kırık kemiklere şifa veriyor, <em>o ise</em> radyo çalmak, birkaç tekerlek patlatmak filan istiyordu, ama kendini tutmayı başardı.</p>

  <p>“Vay be,” dedi. “Benim zamanımda rahibeler Morris’e dört kişi binerdi.”</p>

  <p>“Bu doğru olamaz.”</p>

  <p>“Belki de hastaneyi özelleştirmişlerdir?”</p>

  <p>“Ya da yanlış yere gelmişizdir.”</p>

  <p>“Doğru yer, inan bana. Hadi gel.”</p>

  <p>Arabadan indiler ve otuz saniye sonra ikisi de vuruldu, hem de inanılmaz bir nişancılıkla.</p>

  <p>&nbsp;</p>

  <p>ESKİDEN ÇALÇENE soyadıyla bilinen Mary Hodges’ın iyi olduğu bir şey varsa o da emirlere itaat etmeye çalışmaktı. Emirleri severdi, çünkü dünyayı daha basit kılarlardı.</p>

  <p>İyi olmadığı şey ise değişimdi. Çenebaz Tarikatı’nı gerçekten sevmişti. İlk defa orada arkadaş edinmişti. İlk defa kendine ait bir odası olmuştu. Elbette, o odanın içinde bazı bakış açılarına göre kötü sayılabilecek birtakım şeyler yaptığını biliyordu, ama Mary Hodges otuz sene içinde pek çok insanın yaşantısına şahit olmuştu ve insan ırkının hayatta kalmak adına neler yapabileceğini bilecek kadar hayaller âleminin uzağındaydı. Dahası yemekler güzeldi, hem, ilginç insanlarla tanışıyordunuz.</p>

  <p>Tarikat, ya da ondan geriye kalanlar, yangından sonra taşınmıştı. Sonuçta varlık amaçlarını yerine getirmiş olduklarından herkes kendi yoluna gitmişti.</p>

  <p>Bir tek Mary kalmıştı. Malikane’yi seviyordu ve ona göre birinin kalıp binanın doğru düzgün onarıldıgından emin olması lazımdı, çünkü işçilere güvenilmezdi, devamlı tepelerinde olmanız gerekirdi, tabii lafın gelişi. Orada kalmak ettiği yeminlerden dönmek anlamına gelse de, Başrahibe bunun sorun olmayacağını söylemişti, endişelenecek bir şey yoktu, kara rahibeler arasında yeminden dönmek hiç sorun değildi, zaten yüz sene sonra, daha doğrusu on bir sene sonra hatırlayan kimse kalmayacaktı, o yüzden, burada kalmak ona keyif verecekse, işte, tapu senedi buradaydı, gelen mektupları, eğer pencereli uzun kahverengi zarflarsa, şu adrese iletebilirdi.</p>

  <p>Sonra Mary’ye çok tuhaf bir şey oldu. Harap binada bir başına, zarar görmemiş birkaç odadan birinde çalışıyor, kulaklarının arkasına sigara sıkıştırmış, pantolonları sıva tozuyla kaplı, söz konusu meblağlar kullanılmış banknotlar halinde gelecekse farklı sonuçlar hesaplayan hesap makineleri kullanan adamlarla kavga ediyordu ki, var olduğunu hiç bilmediği bir yönünü keşfetti.</p>

  <p>Budalalık ve memnun etme arzusunun altında, Mary Hodges’ı keşfetti.</p>

  <p>İnşaatçıların tekliflerini yorumlamak ve KDV hesaplamak ona çok kolay gelmişti. Kütüphaneden aldığı kitaplardan finansın hem ilginç hem de basit olduğunu keşfetti. Romantik aşklar ve örgü gibi konulardan bahseden kadın dergilerini bırakıp, orgazmdan bahseden kadın dergileri okumaya başladı; ama fırsatını yakaladığında orgazm olmayı aklının bir köşesine yazmak dışında, o dergilerde okuduklarının da romantik aşklar ve yeni örgü modelleriyle aynı kapıya çıktığına karar verdi. Bunun üzerine şirket birleşmelerinden bahseden dergiler okumaya başladı.</p>

  <p>Uzun uzun düşündükten sonra, Norton’daki alaycı, kibirli genç satıcıdan küçük bir ev bilgisayarı aldı. Yoğun bir hafta sonunun ardından bilgisayarı geri götürdü, ama satıcının düşündüğü gibi, fişini taktırmak için değil, 387 eş-işlemcisi olmadığı için. Satıcı bu kısmını anladı -ne de olsa bilgisayar satıcısıydı ve oldukça uzun sözcükleri anlayabiliyordu- ama bunun ardından konu hızla çamura saplandı. Mary Hodges başka dergiler çıkardı ortaya; adlarında PC harfleri olan dergilerdeki pek çok makale ve incelemeler kırmızı mürekkeple dikkatle işaretlenmişti.</p>

  <p>Yeni Kadınlar hakkında makaleler okudu. Kendisinin Eski bir Kadın olduğunu hiç fark etmemişti, ama biraz düşündükten sonra, bu unvanların da romantik aşklar, örgü ve orgazmla bir olduğuna karar verdi. Asıl önemli olan kendisi olmasıydı, hem de ne kadar olunabiliyorsa o kadar. Her zaman siyah ve beyaz elbiseler giymişti. Tek yapması gereken etek boylarını kısaltmak, topuk boylarını yükseltmek, rahibe başlığını bir kenara atmaktı.</p>

  <p>Bir gün yine bir dergiyi karıştırırken, iş dünyasının ihtiyaçlarını anlayan insanların işlettiği, geniş arazileri olan büyük binalara büyük talep olduğunu öğrendi. Ertesi gün dışarı çıkıp Tadfield Malikanesi Konferans ve Yönetim Eğitim Merkezi şirketi adına antetli kâğıtlar sipariş etti. Kâğıtlar basılana kadar, bu tür yerleri yönetmek için gereken her şeyi öğrenebileceğini düşünüyordu.</p>

  <p>Ertesi hafta reklam verdi.</p>

  <p>Fikir büyük başarı kazandı, çünkü Mary Hodges Kendisi olarak kariyerinin daha ilk günlerinde, yönetici eğitiminin insanların çalışmayan slayt projektörlerin önünde oturması demek olmadığını fark etmişti. Bugünlerde şirketler çok daha fazlasını istiyordu.</p>

  <p>O da istediklerini veriyordu.</p>

  <p>&nbsp;</p>

  <p class="nind"><span class="gir">CROWLEY ARKASINI</span> bir heykele vererek çöktü. Aziraphale gerileyerek bir ormangülü çalısının içine devrilmişti ve ceketine koyu renk bir leke yayılıyordu.</p>

  <p>Crowley de gömleğindeki ıslaklığı hissediyordu.</p>

  <p>Bu saçmalıktı. Şu anda ihtiyaç duyduğu son şey öldürülmekti. Bir sürü açıklama yapması gerekecekti. Yeni bedenleri bol keseden dağıtmıyorlardı; her zaman, eskisine ne yaptığınızı sorarlardı. Oldukça can sıkıcı bir malzeme biriminden yeni kalem almaya çalışmak gibiydi.</p>

  <p>Kuşkuyla ellerine baktı.</p>

  <p>İblisler karanlıkta görebilirdi. Eli sarıydı, sarı kan akıyordu.</p>

  <p>Çekine çekine parmağının tadına baktı.</p>

  <p>Sonra Aziraphale’in yanına süründü ve meleğin gömleğine baktı. Üzerindeki leke kansa, biyolojide bir şey yolundan fena sapmış demekti.</p>

  <p>“Oof, canım acıdı,” diye sızlandı melek. “Tam kaburgalarımın altına geldi.”</p>

  <p>“Aynen öyle. Yalnız bir şey var. Kanın normalde mavi midir?” dedi Crowley.</p>

  <p>Aziraphale gözlerini açtı ve sağ eliyle göğsünü sıvazladı. Şöyle bir doğrulduktan sonra, aynı Crowley gibi kendini kabaca muayene etti.</p>

  <p>“Boya mı?” dedi.</p>

  <p>Crowley başını salladı.</p>

  <p>“Bu da neyin nesi? Oyun filan mı?” dedi Aziraphale.</p>

  <p>“Bilmiyorum,” dedi Crowley, “ama eğer oyunsa, sanırım adına aptal soytarılar diyorlar.” Ses tonu kendisinin de oyun oynayabileceğini ima ediyordu, hem de onlardan kat kat daha iyi.</p>

  <p>Evet, bu bir oyundu. Acayip eğlenceliydi. Satın Alma Müdür Yardımcısı Nigel Tompkins çalıların arasında süzülürken, nispeten kaliteli Clint Eastwood filmlerinin unutulmaz sahneleri geçiyordu aklından. Tuhaf, yönetici eğitiminin sıkıcı olacağını sanmıştı bir de.</p>

  <p>Sınıfta ciddi ciddi ders yapmışlardı, ama dersin konusu oldukça farklıydı: Boya tabancaları ve onlarla yapılmaması gerekenler. Tompkins rakip şirkette çalışanların genç, taze yüzlerine bakmış ve her birinin paçayı sıyırmak adına yapılmaması gereken her şeyi yapmaya kararlı olduklarını görmüştü. Size iş dünyasının vahşi bir orman olduğu söylenmiş ve sonra elinize bir silah tutuşturulmuşsa, Tompkins’e göre, yalnızca gömleğe nişan almanız bekleniyor olamazdı; iş şirketin genel müdürünün kellesini şöminenizin üzerine asmakta bitiyordu.</p>

  <p>Hem, Birleşik Holding çalışanlarından birinin, bir boya mermisini müdürünün kulağında patlatmak suretiyle terfi şansını artırdığı ve bunun ardından önemli toplantılarda küçük çınlamalardan yakınmaya başlayan müdürün rahatsızlığı öne sürülerek görevden alındığı söylentisi dolaşıyordu.</p>

  <p>Bir de aynı eğitimi alan kendi şirket arkadaşları vardı -bir başka deyişle, Sanayi Holding (Holdingler) şirketinin tek bir Genel Müdürü olacağı ve muhtemelen işi en büyük pisliğin kapacağı bilgisiyle, kalabalığı ite kaka ilerlemeye çalışan diğer spermler.</p>

  <p>Elinde not defteriyle gezinen Personel bölümünden bir kız onlara alacakları derslerin yalnızca liderlik potansiyeli, grup işbirliği, inisiyatif, vesaire yeteneklerini geliştirmek için olduğunu söylediğinde, eğitime katılanlar birbirleriyle göz göze gelmekten kaçınmıştı.</p>

  <p>Şimdiye kadar her şey iyi gidiyordu. Çalkantılı nehir kanoculuğu Johnstone’un işini görmüştü (kulak zarı delinmişti), Galler’deki dağ tırmanışı da Whittaker’in (kasık çekmesine kurban gitmişti).</p>

  <p>Tompkins silaha bir boya mermisi daha yerleştirdi ve iş düsturlarını kendi kendine mırıldandı. Onların Sana Yapacağını Önce Sen Onlara Yap. Öldür ya da Öl. Hamama Giren Terler. Güçlü Olan Hayatta Kalır. Gününü Gün Et.</p>

  <p>Heykelin yakınındaki şekillere biraz daha yaklaştı; onu fark etmişe benzemiyorlardı.</p>

  <p>Arkasına saklanabileceği bir köşe kalmadığında, derin bir nefes alıp ayağa fırladı.</p>

  <p>“Hadi dangalaklar, alın bakalım bu... <em>oooooy...”</em></p>

  <p>Biraz önce şekillerden birinin olduğu yerde şimdi <em>dehşetengiz</em> bir şey vardı. Tompkins bayıldı.</p>

  <p>Crowley eti sevdiği şekle geri döndü.</p>

  <p>“Bunu yapmak zorunda kalmaktan nefret ediyorum,” diye mırıldandı. “Her seferinde eski halime geri dönmeyi unutmuş olmaktan korkuyorum. Ve güzel birtakım elbiseyi de mahvediyorum.”</p>

  <p>“Et kurtçukları biraz abartılı oldu sanki,” dedi Aziraphale, ama sesinde hınç yoktu. Meleklerin bazı ahlaki standartları koruması gerekiyordu ve kendisi, Crowley’nin aksine, giysilerini ham esirden var etmek yerine satın almayı tercih ediyordu. Ve gömleği oldukça pahalıydı.</p>

  <p>“Şuna baksana," dedi. “Bu lekeler çıkmaz.”</p>

  <p>“Mucizeyle yok et,” dedi Crowley, bir yandan çalılarda daha fazla yönetici adayı ararken.</p>

  <p>“Evet, ama ben lekenin orada olduğunu her zaman bileceğim. içten içe yani,” dedi melek. Silahı aldı ve evirip çevirdi. “Daha önce hiç böylesini görmemiştim.”</p>

  <p>Bir tınlama oldu ve yanlarındaki heykelin kulağı uçtu.</p>

  <p>“Burada oyalanmayalım,” dedi Crowley. “Adam yalnız değildi.”</p>

  <p>“Çok tuhaf bir silah. Çok garip.”</p>

  <p>“Seninkilerin silahları onaylamadığını sanıyordum,” dedi Crowley. Silahı meleğin tombul elinden alıp göz hizasına kaldırarak kısa namlu boyunca baktı.</p>

  <p>“Şu sıralar onaylıyorlar,” dedi Aziraphale. “Manevi tartışmalara ağırlık kazandırıyorlarmış. Doğru ellerdeyken elbette.”</p>

  <p>“Öyle mi?” Crowley elini metalin üzerinde gezdirdi. “Tamam o zaman. Hadi gel.”</p>

  <p>Silahı baygın Tompkins’in üzerine bıraktı ve ıslak çimenlerde uzaklaştılar.</p>

  <p>Malikanenin ön kapısı kilitli değildi. İkisi içeri girerken kimse onlara aldırış etmedi. Boya kaplı kamuflaj kıyafeti içinde tombul genç adamlar, eskiden rahibelerin yemekhanesi olan yerde kakaolarını yudumluyorlardı. Bir iki tanesi neşeyle onlara el salladı.</p>

  <p>Holün bir ucunda resepsiyon masası gibi bir şey vardı. Aziraphale masanın yanındaki alüminyum ayaklı ilan tahtasına baktı.</p>

  <p>Tahtanın üzerine gerilmiş siyah kumaşın üzerinde küçük plastik harflerle ‘20-21 Ağustos: Birleşik Holding (Holdingler) Ltd. Girişimci Savaş Kursu’ yazıyordu.</p>

  <p>Crowley resepsiyondan aldığı broşürü inceliyordu. Broşürün ön yüzünde Malikane’nin görkemli resimleri vardı ve jakuzilerle ısıtılmış kapalı yüzme havuzlarından bahsediliyordu. Arkasında ise, her konferans merkezi broşüründe görüleceği üzere, merkezin ülkedeki bütün otoyol çıkışlarına ne kadar da yakın olduğunu gösteren, ama kilometreler boyunca dört bir yandan onu çevreleyen kırsal yol labirentini özenle göz ardı eden yanlış boyutlandırılmış bir harita bulunuyordu.</p>

  <p>“Yanlış yer mi?” dedi Aziraphale.</p>

  <p>“Hayır.”</p>

  <p>“Yanlış zaman öyleyse.”</p>

  <p>“Evet.” Crowley ipucu bulma umuduyla broşürü karıştırdı. Belki de Çenebaz Tarikatı’nın hâlâ burada olacağını umarak çok fazla şey istiyordu. Ne de olsa, onlar üstlerine düşeni yapmışlardı. Usulca tısladı. Muhtemelen Hıristiyanları döndürmek için Amerika kıtasının en karanlık yerine falan gitmişlerdi, ama yine de okumaya devam etti. Bazen bu tür broşürler bir parça tarih de içerirdi, çünkü Etkileşimli Personel Analizi ya da Stratejik Pazarlama Dinamikleri Konferansı için hafta sonu boyunca buna benzer yerleri kiralayan şirketler, Elizabeth döneminde yaşamış bir finansçının -iki komple yeniden inşa, bir iç savaş ve iki büyük yangın sonrası- veba hastanesi olarak bağışladığı binada stratejik olarak etkileştiklerini hissetmekten hoşlanırlardı.</p>

  <p>‘On bir sene öncesine kadar Malikane, işinde pek de uzman sayılmayan Satanist rahibeler tarafından manastır olarak kullanılıyordu’ gibi bir cümle bulmayı beklemiyordu aslında, ama belli de olmazdı.</p>

  <p>Çöl kamuflajı giymiş tombul bir adam elinde kahve dolu köpük bir bardakla onlara yaklaştı.</p>

  <p>“Kim kazanıyor?” dedi dost canlısı bir tavırla, “İleri Planlama’dan genç Evanson beni tam dirseğimden hakladı, biliyor musunuz?”</p>

  <p>“Hepimiz kaybedeceğiz,” dedi Crowley dalgın dalgın.</p>

  <p>Savaş meydanından atış sesleri yükseldi. Yalnız bu sesler boya mermilerinin patırtılarını değil, son derece hızlı giden aerodinamik parçaların boğuk çatırtılarını andırıyordu.</p>

  <p>Karşılık olarak bir yaylım ateşi geldi.</p>

  <p>Aylak savaşçılar bakıştılar. Yeni bir yaylım ateşi kapının oradaki Victoria tarzı çirkin vitraylı pencereye isabet etti ve Crowley’nin kafasının yanında, duvarda bir dizi delik açtı.</p>

  <p>Aziraphale onun kolunu yakalayıp, “Neler oluyor?” dedi.</p>

  <p>Crowley yılan gibi gülümsedi.</p>

  <p>&nbsp;</p>

  <p class="nind"><span class="gir">NIGEL TOMPKINS</span> kendine geldiğinde başında hafif bir ağrı ve hafızasında belli belirsiz bir boşluk vardı. İnsan beyninin, kavranamayacak kadar dehşetli bir manzarayla karşı karşıya kaldığında, onu bir unutkanlık kabuğuyla kaplamakta ne kadar başarılı olduğunu bilemeyeceğinden, bu halini kafasına boya mermisi gelmiş olmasına bağladı.</p>

  <p>Silahının daha ağır olduğunun belli belirsiz farkındaydı, ama o sersemlikle bunun nedenini bir türlü anlayamamıştı, ta ki silahı İç Denetim’den Norman Wethered’a doğrultup tetiği çekene kadar.</p>

  <p>&nbsp;</p>

  <p>“<span class="gir">NEDEN BU KADAR ŞOK OLDUĞUNU</span> anlamıyorum,” dedi Crowley. “O <em>gerçek</em> bir silah istiyordu. Kafasının içindeki bütün arzular gerçek bir silah içindi.”</p>

  <p>“Ama onu onca korunmasız insanın üzerine salıverdin!” dedi Aziraphale.</p>

  <p>“Ah, hayır,” dedi Crowley. “Tam olarak değil. Adil olmak lazım.”</p>

  <p>&nbsp;</p>

  <p class="nind"><span class="gir">FİNANSAL PLANLAMA</span> cephesi, eskiden çit duvar olan yerde yüzüstü uzanmıştı.</p>

  <p>“Satın Alma’dakilere asla güvenilmeyeceğini hep söylerim,” dedi Finans Müdür yardımcısı. “Piç herifler.”</p>

  <p>Başının üzerindeki duvardan bir mermi sekti.</p>

  <p>Yerde yatan Wethered’in çevresine toplanmış küçük gruba doğru süründü telaşla.</p>

  <p>“Durumlar nasıl?”</p>

  <p>Maaş Bölümü Müdür Yardımcısı perişan yüzünü ona çevirdi. “Oldukça kötü,” dedi. “Mermi hepsini delip geçmiş. Access, Barclayscard, Diners... hepsini.”</p>

  <p>“American Express Gold mermiyi durdurmuş,” dedi Wethered.</p>

  <p>Kredi kartı cüzdanındaki mermi deliğine sessiz bir dehşet içinde baktılar.</p>

  <p>“Bunu neden yaptılar?” dedi Maaş’tan bir memur.</p>

  <p>İç Denetim Müdürü mantıklı bir şey söylemek için ağzını açtı, ama vazgeçti. Herkesin bir kırılma noktası vardı ve biraz önce onunkine bir kaşıkla vurmuşlardı. Yirmi senedir bu işteydi. O grafik tasarımcı olmak isterken, okuldaki kariyer danışmanı ona kulak asmamıştı. BF18 formunu kontrol ederek geçen yirmi sene. Kahrolası hesap makinesinin kolunu indirerek geçen yirmi sene. Hem de, İleri Planlama’dakilerin bile bilgisayarı varken. Ayrıca bilinmeyen, ama muhtemelen yeniden yapılanma ve erken emeklilik masrafından kaçınmayla alakalı sebeplerden dolayı, şimdi de ona gerçek mermilerle ateş ediyorlardı.</p>

  <p>Paranoya orduları gözlerinin ardında geçit töreni yaptı.</p>

  <p>Kendi silahına baktı. Öfke ve hayret sislerinin arasında, onun ilk eline aldığı zamankinden daha büyük, daha siyah olduğunu gördü. Aynı zamanda daha ağır.</p>

  <p>Yakındaki çalıya nişan aldı ve mermi selinin çalıyı paramparça etmesini seyretti.</p>

  <p>Ah, demek oyun buydu. O zaman birinin kazanması lazımdı.</p>

  <p>Adamlarına bakıp, “Tamam, çocuklar,” dedi, “hadi avlayalım şu piçleri!”</p>

  <p>&nbsp;</p>

  <p class="nind"><span class="gir">“BANA SORARSAN,”</span> dedi Crowley, “kimse tetiği çekmek <em>zorunda</em> değil.”</p>

  <p>Aziraphale’e gevrek gevrek sırıttı.</p>

  <p>“Hadi gel,” dedi. “Herkes meşgulken biz etrafı kolaçan edelim.”</p>

  <p>&nbsp;</p>

  <p class="giris">GECENİN İÇİNDE MERMİLER UÇUŞUYORDU.</p>

  <p>Satın Alma’dan Jonathan Parker çalıların arasında emeklerken, biri onu kafakola aldı.</p>

  <p>Nigel Tompkins ağzındaki ormangülü demetini tükürdü. “Orada şirket kanunları geçerli,” diye tısladı yüzü gözü çamur içinde, “ama burada kanun benim...”</p>

  <p>&nbsp;</p>

  <p class="nind"><span class="gir">“OLDUKÇA AŞAĞILIK BİR NUMARAYDI,” </span>dedi Aziraphale boş koridorlarda yürürlerken.</p>

  <p>“Ben ne yaptım ki, ha? Ne yaptım?” dedi Crowley, kapıları gelişigüzel seçip açarken.</p>

  <p>“Dışarıda insanlar birbirlerini vuruyor!”</p>

  <p>“Eh, mesele de bu zaten. Kendileri yapıyorlar. Gerçekte yapmak istedikleri şey bu. Ben yalnızca onlara yardımcı oldum. Evrenin küçük bir modeli olarak düşün burayı. Herkes için özgür irade. Esrarengiz, hı?”</p>

  <p>Aziraphale dik dik ona baktı.</p>

  <p>“Ah, tamam,” dedi Crowley perişan halde. “Kimse gerçekten ölmeyecek. Hepsi mucizevi şekilde kurtulacak. Yoksa eğlencesi olmaz.”</p>

  <p>Aziraphale rahatladı. “Biliyor musun Crowley,” dedi gülümseyerek, “her zaman söylemişimdir, aslında içten içe sen, gerçekten de oldukça...”</p>

  <p>“Tamam, <em>tamam,”</em> diye terslendi Crowley. “Git bir de bütün dünyaya ilan et istersen.”</p>

  <p>&nbsp;</p>

  <p class="nind"><span class="gir">BİR SÜRE SONRA </span>yavaş yavaş ittifaklar oluşmaya başladı. Finans birimlerinin çoğu ortak çıkarları olduğunu fark edip anlaşmazlıkları gidererek İleri Planlama karşısında birleştiler.</p>

  <p>Daha malikanenin önüne park edemeden ilk polis arabasının radyatörü farklı yönlerden gelen on altı mermiyle delik deşik olmuştu. Sonradan gelen iki mermi de telsiz antenini halletti, ama çok geç kalmışlardı, çok geç.</p>

  <p>&nbsp;</p>

  <p class="nind"><span class="gir">MARY HODGES</span> telefonu kapatırken Crowley ofisinin kapısını açtı.</p>

  <p>“Teröristler olmalı,” diye terslendi kadın. “Ya da kaçak avcılar.” ikisine baktı. “Siz polissiniz, değil mi?”</p>

  <p>Crowley kadının gözlerinin irileşmeye başladığını gördü.</p>

  <p>Tüm iblisler gibi, gördüğü yüzü asla unutmazdı ve geçen on bir seneye, rahibe başlığının olmamasına ve kalın makyaj tabakasına rağmen, kadını tanıdı. Parmaklarını şıklatınca Mary Hodges sandalyesinde geriye yaslandı ve yüzünde boş, ılımlı bir ifade belirdi.</p>

  <p>“Buna gerek yoktu,” dedi Aziraphale.</p>

  <p>“İyi” -Crowley saatine baktı- “sabahlar hanımefendi,” dedi ezgili bir sesle. “Biz iki doğaüstü varlığız ve merak ettiğimiz bir şey var. Acaba ünlü Şeytan’ın Oğlu’nun nerede olduğuna dair bir bilgin var mı?” Meleğe bakarak soğuk soğuk gülümsedi. “Onu uyandırayım mı? Soruyu sen sorabilirsin.”</p>

  <p>“Eh. Bu şekilde ifade ettiğinde...” dedi melek yavaşça.</p>

  <p>Crowley, “Bazen eski yöntemler en iyisidir,” dedikten sonra tepkisiz kadına döndü.</p>

  <p>“On bir sene önce rahibe miydin?”</p>

  <p>“Evet,” dedi Mary.</p>

  <p>“İşte!” dedi Crowley Aziraphale’e. “Gördün mü? Yanılmadığımı biliyordum.”</p>

  <p>“Seni ballı iblis,” diye mırıldandı melek.</p>

  <p>“O zamanlar adın Rahibe Çenesidüşük’tü. Ya da öyle bir şey.”</p>

  <p>“Çalçene,” dedi Mary Hodges boş bir sesle.</p>

  <p>“Yeni doğmuş bebeklerin değiş tokuş edilmesiyle ilgili bir şeyler hatırlıyor musun?” dedi Crowley.</p>

  <p>Mary Hodges bir an duraksadıktan sonra kabuk bağlamış anılar senelerdir ilk defa açığa çıkıyorlarmış gibi konuştu.</p>

  <p>“Evet,” dedi.</p>

  <p>“Değiş tokuş sırasında sorun çıkmış olabilir mi?”</p>

  <p>“Bilmiyorum.”</p>

  <p>Crowley biraz düşündü. “Kayıtlarınızın olması lazım,” dedi. “Her zaman kayıt tutulur. Bugünlerde herkes kayıt tutuyor.” Gururla Aziraphale’e baktı. “Bu da benim başarılı fikirlerimden biriydi.”</p>

  <p>“Ah, evet,” dedi Mary Hodges.</p>

  <p>“Neredeler peki?” dedi Aziraphale nazikçe.</p>

  <p>“Doğumdan hemen sonra yangın çıktı.”</p>

  <p>Crowley inleyip ellerini havaya kaldırdı. “Kesin Hastur yapmıştır,” dedi. “Tam da onun tarzı. Şu heriflere bak ya. Eminim çok akıllıca olduğunu düşünmüştür.”</p>

  <p>“Diğer çocuk hakkında bir şeyler hatırlıyor musun?” dedi Aziraphale.</p>

  <p>“Evet.”</p>

  <p>“Lütfen söyle.”</p>

  <p>“Şeker mi şeker, minik mi minik parmakları vardı.”</p>

  <p>“Demek öyle.”</p>

  <p>“Ve çok tatlıydı,” dedi Mary Hodges özlemle.</p>

  <p>O sırada dışarıdan gelen polis sireni isabet eden bir mermi yüzünden kesildi. Aziraphale Crowley’yi dürttü.</p>

  <p>“Çabuk ol,” dedi. “Polisler birazdan tepemize çökerler ve haliyle ben de ahlaki kurallar geregi onlara yardımcı olmak zorunda kalırım.” Bir an düşündü. “Belki o gece doğum yapan başka biri olup olmadığını hatırlayabilir ve...”</p>

  <p>Aşağı katta koşturma sesleri duyuldu.</p>

  <p>“Onları durdur,” dedi Crowley. “Daha fazla zamana ihtiyacımız var!”</p>

  <p>“Birkaç mucize daha yaratırsam, Yukarı’dakiler beni gerçekten fark etmeye başlayacak,” dedi Aziraphale. “Cebrail’in ya da onun gibi birinin kırk polis memurunun neden bir anda, hep birlikte uykuya daldığını merak etmeye başlamasını <em>gerçekten</em> istiyorsan...”</p>

  <p>“Tamam,” dedi Crowley. “Bitti. Bitti. Denemeye değerdi. Hadi gidelim.”</p>

  <p>“Otuz saniye sonra uyanacaksın,” dedi Aziraphale trans halindeki eski rahibeye, “ve en sevdiğin şey hakkında harika bir düş gördüğünü hatırlayacaksın ve...”</p>

  <p>“Evet, evet, tamam,” dedi Crowley. “Artık gidebilir miyiz?”</p>

  <p>&nbsp;</p>

  <p class="nind"><span class="gir">ÇIKTIKLARINI KİMSE FARK ETMEDİ.</span> Polis memurları adrenalin sarhoşu, gözlerini kan bürümüş kırk şirket çalışanını toparlamakla meşguldü. Üç polis minibüsü ve ambulanslar çimenleri yararak olay yerine yaklaşıyordu. Aziraphale’in zorlamasıyla, gelen ambulansların ilkine yol vermeye mecbur kalan Crowley Bentley’i gecenin içine sürdü. Arkalarında bıraktıkları yaz evi ve çardak alev alev yanıyordu.</p>

  <p>“O zavallı kadını korkunç bir durumda bıraktık,” dedi melek.</p>

  <p>“Öyle mi düşünüyorsun?” dedi Crowley, bir kirpiye çarpmaya çalışıp da ıskalarken. “Talep ikiye katlanacak, buraya yazıyorum. Eğer kadın oyunu doğru oynar, açılacak davaları halleder ve işin yasal tarafını toparlayabilirse tabii. Gerçek silahlarla girişimcilik eğitimi? İnsanlar merkezin önünde sıra olacaklar.”</p>

  <p>“Neden bu kadar alaycısın?”</p>

  <p>“Söylemiştim. Benim işim bu.”</p>

  <p>Bir süre sessizlik içinde yol aldılar. Sonra Aziraphale, “Ortaya çıkacağını düşünüyorsun, değil mi? Bir şekilde izini bulacağımızı.”</p>

  <p>“Ortaya çıkmayacak. En azından bizim fark edebileceğimiz şekilde çıkmayacak. Koruyucu kamuflaj yüzünden. O farkında bile olmasa da, güçleri onu dikizci mistik kuvvetlerden saklıyor.”</p>

  <p>“Mistik kuvvetler derken?”</p>

  <p>“Sen ve ben,” diye açıkladı Crowley.</p>

  <p>“Ben mistik değilim,” dedi Aziraphale. “Melekler mistik değildir. Biz ruhaniyiz.”</p>

  <p>“Her neyse,” diye terslendi Crowley, tartışamayacak kadar endişeliydi.</p>

  <p>“Onu bulmanın başka yolu var mı?”</p>

  <p>Crowley omuzlarını silkti. “Nereden bileyim?” dedi. “Sence bu konularda ne kadar deneyimim vardır? Kıyamet yalnızca bir kere kopar malum. Sen yanlış yapmayı bırakana kadar tekrar tekrar denemek gibi bir lüksün yoktur.”</p>

  <p>Melek hızla geçip giden çalı çitlere baktı.</p>

  <p>“Her şey ne kadar huzurlu görünüyor,” dedi. “Sence <em>kıyamet</em> nasıl kopacak?”</p>

  <p>“Eh, termonükleer kıyamet her zaman çok popüler olagelmiştir. Ama söylemem lazım ki, kodamanlar bugünlerde birbirlerine çok nazik davranıyor.”</p>

  <p>“Peki ya asteroit çarpması?” dedi Aziraphale. “Bu sıralar çok moda anladığım kadarıyla. Asteroit Hint Okyanusu’na düşer, kocaman bir toz ve buhar bulutu yükselir ve güle güle gelişmiş yaşam formları.”</p>

  <p>“Yay,” dedi Crowley hız sınırını aşmaya özen göstererek, ne de olsa her küçük katkının faydası vardı.</p>

  <p>“Düşüncesi bile berbat,” dedi Aziraphale kasvetle.</p>

  <p>“Bütün gelişmiş yaşam formları sanki tırpanla biçilmiş gibi, öylesine yok oluyor.”</p>

  <p>“Korkunç.”</p>

  <p>“Geriye yalnızca toz ve köktendinciler kalıyor.”</p>

  <p>“Belden aşağı vuruyorsun.”</p>

  <p>“Affedersin. Kendimi tutamadım.”</p>

  <p>Yola baktılar.</p>

  <p>“Belki birtakım teröristler?..” diye başladı Aziraphale.</p>

  <p>“Bizimkilerden olmaz,” dedi Crowley.</p>

  <p>“Bizimkilerden de olmaz,” dedi Aziraphale. “Gerçi bizimkiler özgürlük savaşçısı zaten.”</p>

  <p>“Bak sana ne diyeceğim,” dedi Crowley, Tadfield çevre yolunda lastik izleri bırakarak. “Kartları masaya serelim. Sen bana sizinkileri söylersen ben de sana bizimkileri söylerim.”</p>

  <p>“Tamam. Önce sen.”</p>

  <p>“Ah, hayır. Önce sen.”</p>

  <p>“Ama sen iblissin.”</p>

  <p>“Evet, ama sözünün eri bir iblisim.”</p>

  <p>Aziraphale beş siyasi lider saydı, Crowley ise altı. İsimlerden üçü her iki listede de vardı.</p>

  <p>“Gördün mü?” dedi Crowley. “Hep söylerim: İnsanlar sinsidir. Onlara asla güvenilmez.”</p>

  <p>“Ama bizimkilerin büyük planları olduğunu sanmıyorum,” dedi Aziraphale. “Yalnızca küçük terö... siyasi eylemler.”</p>

  <p>“Ah,” dedi Crowley acı acı. “Şu ucuz kitle katliamlarıyla hiç alakası yok diyorsun, öyle mi? Yalnızca her merminin yetenekli zanaatkarlar tarafından ateşlendiği kişiye özel hizmet anlayışı?”</p>

  <p>Aziraphale yanıt vermedi. “Şimdi ne yapacağız?”</p>

  <p>“Gidip biraz uyumaya çalışacağız.”</p>

  <p>“Senin uykuya ihtiyacın yok. Keza benim de. Şer asla uyumaz, Erdem de her daim tetiktedir.”</p>

  <p>“Genel olarak Şer uyumayabilir, ama onun buradaki parçası, arada bir gözlerini yumma alışkanlığını edindi.” Far ışıklarına baktı. Çok yakında uykunun olmadığı zamanlar gelecekti. Aşağı’dakiler onun Deccal’ı kaybettiğini öğrendiklerinde, muhtemelen İspanyol Engizisyonu’yla ilgili raporlarını çıkarıp onları önce teker teker, sonra da hep birden üzerinde deneyebilirlerdi.</p>

  <p>Torpido gözünden gelişigüzel bir kaset çıkarıp teybe koydu. Birazcık müzik...</p>

  <p>... <em>Beeelzubub bana özel</em> bir iblis tayin etti, etti...</p>

  <p>“Etti, ettiiii,” diye mırıldandı Crowley. Bir anlığına yüzü ifadesizleşti. Sonra boğuk bir çığlık attı ve teybin düğmesini kurcaladı.</p>

  <p>“Elbette ya, onu bir insanın bulmasını sağlayabiliriz,” dedi Aziraphale düşünceli bir şekilde.</p>

  <p>“Ne?” dedi Crowley dalgın dalgın.</p>

  <p>“İnsanlar diğer insanları bulma konusunda iyidir. Bunu binlerce senedir yapıyorlar. Sonuçta çocuk da bir insan. §ey olmaya ek olarak... bilirsin. Biz onu bulamıyoruz, ama diğer insanlar onu... ıı, sezebilir belki. Ya da bizim aklımıza gelmeyen şeyleri görebilirler.”</p>

  <p>“İşe yaramaz. O Deccal! Onda kendisinin bile farkında olmadığı şu... otomatik koruma sistemi olduktan sonra insanlar bile ondan şüphelenmez. En azından şimdilik. Yani o hazır olana dek. Kuşku kolayca kayıp gidecek onun üstünden, tıpkı buzun üstünde giden şey gibi, şey...” diye bitirdi Crowley zayıfça.</p>

  <p>“Başka iyi fikirlerin var mı? <em>Tek bir</em> iyi fikrin var mı?” dedi Aziraphale.</p>

  <p>“Hayır.”</p>

  <p>“E, tamam öyleyse. Dediğim şey işe yarayabilir. Kullanabileceğin paravan örgütlerin olmadığını sakın söyleme bana. Zira bende bile var. Onların bir iz bulup bulamayacaklarını görelim.”</p>

  <p>“Bizim yapamadığımız ne yapabilirler ki?”</p>

  <p>“Eh, başlangıç olarak, insanları birbirlerine vurdurtmazlar, saygın kadınları hipnotize etmezler, ayrıca...”</p>

  <p>“Tamam. Tamam. Ama bu yöntemin Cehennem’deki kartopu kadar bile şansı yok. İnan bana, biliyorum. Kabul etmemin tek nedeni aklıma daha iyi bir fikrin gelmemesi.” Crowley otoyola döndü ve Londra’ya yöneldi.</p>

  <p>“Benim bir... bir casus ağım var,” dedi Aziraphale bir süre sonra. “Ülkenin dört bir yanına yayılmış, disiplinli bir güç. Onlara aratabilirim.”</p>

  <p>“§ey, bende de benzer bir şey var,” diye itiraf etti Crowley. “Nasıl olduğunu bilirsin, ne zaman lazım olacaklarını asla tahmin edemezsin...”</p>

  <p>“Onları harekete geçirsek iyi olacak. Sence birlikte mi çalışmalılar?”</p>

  <p>Crowley başını iki yana salladı.</p>

  <p>“Bunun iyi bir fikir olduğunu sanmıyorum,” dedi. “İyi geçinme konusunda pek tecrübeli değildirler.”</p>

  <p>“O zaman ikimiz de kendi ağımızla iletişime geçeceğiz ve ne yapabileceklerine bakacağız.”</p>

  <p>“Denemeye değer sanırım,” dedi Crowley. “Tanrı biliyor ya, yapacak bir ton işim var.”</p>

  <p>Bir anlığına alnı kırıştı ve sonra zaferle direksiyona şaplak attı.</p>

  <p>“Ördek!” diye bağırdı.</p>

  <p>“Ne?”</p>

  <p>“Suyun üstünde giden şey!”</p>

  <p>Aziraphale derin bir nefes aldı.</p>

  <p>“Lütfen arabayı sür,” dedi bıkkın bıkkın.</p>

  <p>Şafak vakti şehre doğru yol alırlarken arabada F. Mercury’nin vokali eşliğinde J. S. Bach’ın Si Minör Ayin müziği çalıyordu.</p>

  <p>Crowley şehrin sabahın erken saatlerindeki halini seviyordu. Nüfusu, saat sekizden sonra sokağa çıkan gereksiz milyonlardan değil, yalnızca yapacak düzgün işleri ve orada bulunmak için gerçek sebepleri olan insanlardan oluşuyordu ve sokaklar sessizdi. Aziraphale’in sahafının önündeki dar yolda park yapılmaz anlamına gelen sarı çift çizgiler vardı, ama Bentley kaldırıma yanaşırken çizgiler uysallıkla geri çekildiler.</p>

  <p>“Öyleyse,” dedi Crowley, Aziraphale arka koltuktan paltosunu alırken, “haberleşiriz. Tamam mı?”</p>

  <p>“Bu ne?” dedi Aziraphale kahverengi bir kitabı kaldırarak.</p>

  <p>Crowley gözlerini kısarak baktı, “Kitap mı?” dedi. “Benim değil.”</p>

  <p>Aziraphale sararmış sayfaları çevirdi. Aklının bir köşesinde kitapsever çanlar çınladı.</p>

  <p>“O genç hanıma ait olmalı,” dedi yavaşça. “Adresini almalıydık.”</p>

  <p>“Bak, zaten başım yeterince belada, bir de insanların eşyalarını iade ettiğim söylentisinin yayılmasına izin veremem,” dedi Crowley.</p>

  <p>Aziraphale başlık sayfasına geldiğinde, Crowley’nin onun yüz ifadesini görememesi iyi olmuştu.</p>

  <p>“Eğer gerçekten iade etmen gerektiğini hissediyorsan, sanırım oranın postanesine gönderebilirsin,” dedi Crowley. “Bisikletli deli kadına diye yaz. Bineklerine tuhaf isimler veren kadınlara asla güvenmeme...”</p>

  <p>“Evet, evet, kesinlikle,” dedi melek. Anahtarlarını arandı, onları kaldırıma düşürdü, yerden aldı, tekrar düşürdü ve telaşla dükkan kapısına gitti.</p>

  <p>“Haberleşecek miyiz?” diye seslendi Crowley arkasından.</p>

  <p>Aziraphale anahtarı çevirirken durdu.</p>

  <p>“Ne?” dedi. “Ah. Ah. Evet. iyi. Harika.” Sonra kapıyı çarparak kapadı.</p>

  <p>“Tamam,” diye mırıldandı Crowley aniden kendisini çok yalnız hissederek.</p>

  <p>&nbsp;</p>

  <p class="giris">EL FENERİNİN IŞIĞI TOPRAK YOLLARDA TİTREŞİYORDU.</p>

  <p>Şafağın kahverengi-gri aydınlığında, kahverengi bir hendeğin dibindeki kahverengi suyun içinde ve kahverengi yaprakların arasında kahverengi bir kitap bulmaya çalıştığınızda onu bulamamak gibi küçük bir sorunla karşılaşıyordunuz.</p>

  <p>Orada değildi.</p>

  <p>Anathema aklına gelen bütün arama yöntemlerini denemişti. Zemini belli bir düzen çerçevesinde adım adım arama. Yol kenarındaki eğreltiotlarını üstünkörü karıştırma. Çaktırmadan yanaşıp göz ucuyla bakma. Hattâ vücudundaki bütün duygusal sinirlerin işe yaraması gerektiği konusunda ısrar ettiği yöntemi, yani dramatik bir biçimde pes ettikten sonra oturup, gözlerinin kendiliğinden -eğer doğru dürüst bir hikâyenin içinde olsaydı, kitabın orada duracağı- belli bir noktaya takılmasına izin vermeyi bile denedi.</p>

  <p>Ama yoktu.</p>

  <p>Anathema’nın korktuğu başına gelmişti; kitap muhtemelen o iki yardımsever bisiklet tamircisinin arabasının arka koltuğundaydı.</p>

  <p>Agnes Çatlak’ın soyundan gelen herkesin ona güldüğünü hissedebiliyordu.</p>

  <p>O ikisi kitabı iade etmek isteyecek kadar dürüst olsa bile, karanlıkta doğru düzgün göremedikleri bir kulübeyi bulma zahmetine asla girmezlerdi.</p>

  <p>Tek umudu, ellerindeki şeyin ne olduğunu anlamamalarıydı.</p>

  <p>&nbsp;</p>

  <p class="nind"><span class="gir">SEÇİCİ EKSPERLERİN</span> ilgi alanına giren nadir kitaplar konusunda uzmanlaşmış sahafların çoğu gibi Aziraphale’in de bir arka odası vardı, ama odanın içindekiler, Ne Aradığını Bilen Müşteri’ye ayrılmış özel paketli şeylerden çok daha nadirdi.</p>

  <p>Aziraphale özellikle kehanet kitaplarıyla gurur duyardı.</p>

  <p>Çoğu ilk baskıydı.</p>

  <p>Ve her biri imzalıydı.</p>

  <p>Robert Nixon’in<a class="nref" id="n35" href="../Text/footnotes.xhtml#n35d"><sup>{35}</sup></a> kitabı vardı, Çingene Martha’nın, Ignatius Sybilla’nın ve İhtiyar Ottwell Binns’in kitapları. Nostradamus kitabını “Eski dostum Azerafel’e, en iyi dileklerimle” diye imzalamıştı; Shipton Ana kitaba içki dökmüştü; bir köşedeki havalandırmalı dolabın içinde, Vahiy adlı kitabı tüm zamanların en çok satanı olan Patmoslu Kahin Aziz Yuhanna’nın titrek el yazısıyla yazdığı orijinal parşömen vardı. Aziraphale onun iyi birisi olduğunu düşünüyordu, adamın tek kusuru tuhaf mantarlara fazla düşkün olmasıydı.</p>

  <p>Koleksiyonunda yer <em>almayan</em> kitap, Agnes <em>Çatlak</em>’in <em>Dakik </em>ve <em>Kat’î Kehanetleriydi.</em> Bir pul koleksiyoncusu akrabasından gelen kartpostalda bulduğu nadir Mauritius Blue pulunu nasıl tutarsa, Aziraphale de kitabı öyle tutarak odaya girdi.</p>

  <p>Daha önce kitabın hiçbir kopyasını görmemiş, ama bahsini duymuştu. Bu işteki herkes, ki böylesi sınırlı bir sektörde bir düzine adam anlamına geliyordu, onu duymuştu. Kitabın varlığı, yörüngesinde yüzyıllardır bir sürü tuhaf hikâye dönen bir tür boşluktu. Aziraphale bir boşluğun çevresinde yörüngede dönülüp dönülmeyeceğini bilmiyordu, hoş umurunda da değildi zaten; sonuçta Dakîk ve <em>Kat'î Kehanetler</em>, Hitler’in Günlükleri’ni sahteymiş gibi gösteriyordu.</p>

  <p>Kitabı masanın üzerine bırakıp bir çift lastik ameliyat eldiveni taktıktan sonra saygıyla kitabı açarken elleri hiç titremedi. Aziraphale bir melekti, ama kitaplara da tapınıyordu.</p>

  <p>Başlık sayfası şöyle diyordu:</p>

  <p class="center">AGNES ÇATLAK’IN DAKÎK VE KATİ KEHANETLERİ</p>

  <p>Biraz daha küçük harflerle:</p>

  <p class="center1">Bugünden Cihanın Nihayetine Değin Tarihin Kati Tafsilâtı.</p>

  <p>Biraz daha büyük harflerle:</p>

  <p class="center2">Mutelif Kerametler ve Arifler içün Duşturlar Dâhil</p>

  <p>Farklı bir yazı karakteriyle:</p>

  <p class="center3">EVVELDEN NEŞREDİLMİŞ BİLİMUM KEHANETLERDEN DAHA TEEKMİL.</p>

  <p>Daha küçük boyutta, ama büyük harflerle:</p>

  <p class="center">BİZİ BEKLEYEN ACCAİP ZAMANLARA</p>

  <p>Biraz çaresiz eğik harflerle:</p>

  <p class="center3"><em>Ve Fevkalade Hadiselere Dair</em></p>

  <p>Yine biraz daha büyük harflerle:</p>

  <p class="center2">‘Nostradamus’un en muaffak eserini hatırlatıyor’<br/>

 - Ursula Shipton</p>

  <p>Kehanetler numaralandırılmıştı ve sayıları dört binden fazlaydı.</p>

  <p>“Sakin ol, sakin ol,” diye mırıldandı Aziraphale. Küçük mutfağına gidip kendine bir fincan kakao yaptı ve derin derin nefes aldı.</p>

  <p>Sonra geri dönüp gelişigüzel bir kehanet okudu.</p>

  <p>Aradan geçen kırk dakikanın sonunda kakaosuna hâlâ dokunmamıştı.</p>

  <p>&nbsp;</p>
  <p class="nind"><span class="gir">OTEL BARININ KÖŞESİNDEKİ</span> kızıl saçlı kadın dünyadaki en başarılı savaş muhabiriydi. Şimdilerde Carmine Zuigiber adına düzenlenmiş bir pasaport taşıyor ve sadece savaş olan yerlere gidiyordu.</p>

  <p>Eh. Öyle de denebilirdi.</p>

  <p>Aslında kendisi savaş olmayan yerlere gidiyordu; savaş olan yerlerde zaten bulunmuştu.</p>

  <p>Pek tanındığı söylenemezdi, tabii belli çevreler hariç. Yarım düzine savaş muhabirini bir havaalanı barında bir araya getirdiğinizde, sohbet, tıpkı pusula ibresinin kuzeye dönmesi gibi, <em>The New York Times’</em> tan Murchinson, Newsweefe’ten Van Horne, ITN News’tan Anforth’a dönerdi. Savaş muhabirlerinin Savaş Muhabirleri.</p>

  <p>Ama Murchinson, Van Home ve Anforth Beyrut, Afganistan ya da Sudan’da yanmış bir teneke barakada bir araya geldiklerinde, birbirlerinin yara izlerini takdir ettikten ve birkaç kadeh içtikten sonra, National World Weekly’den ‘Kızıl’ Zuigiber hakkında hayranlık dolu hikâyeler paylaşmaya başlarlardı.</p>

  <p>“O kuşbeyinliler,” derdi Murchinson, “ellerindekinin farkında değiller.”</p>

  <p>Aslında National <em>World</em> Weekly’de kiler ellerinde ne olduğunu çok iyi biliyorlardı: Bir Savaş Muhabiri. Sadece neden bir savaş muhabirleri olduğunu ya da, madem savaş muhabirleri var, onunla ne yapacaklarını bilmiyorlardı.</p>

  <p>Tipik bir National <em>World</em> Weekly’den, bir illüstratörün çizdiği hamburgerdeki İsa resmi eşliğinde Des Moineslu birinin Big Mac’inde Isa’nın yüzünü gördüğünü; Elvis Presley’nin Des Moines’daki Burger Lord’da çalışırken görüldüğünü; Elvis plakları dinleyen Des Moineslu ev hanımının kanserden nasıl kurtulduğunu; Ortabatı’ya musallat olan kurt adamların Kocaayak tarafından tecavüze uğramış asil bir kadının soyundan olduğunu; Elvis’in bu dünyaya fazla geldiği için 1976’da uzaylılar tarafından kaçırıldığını öğrenirdiniz.<a class="nref" id="n36" href="../Text/footnotes.xhtml#n36d"><sup>{36}</sup></a></p>

  <p>National World Weekly böyleydi işte. Haftalık tirajı dört milyondu ve Birleşmiş Milletler Genel Sekreteri’yle özel röportaj yapmaya ne kadar ihtiyaçları varsa, bir Savaş Muhabiri’ne de o kadar ihtiyaçları vardı.<a class="nref" id="n37" href="../Text/footnotes.xhtml#n37d"><sup>{37}</sup></a></p>

  <p>Bu yüzden, gidip savaş bulması için Kızıl Zuigiber’e bol bol para ödüyorlardı ve onun -genelde mazeret kabul etmez- masraflarını mazur göstermek için dünyanın dört bir köşesinden gönderdiği, üstünde imla hatalarıyla dolu yazılar olan şişman zarfları görmezden geliyorlardı.</p>

  <p>Yaklaşımlarının doğru olduğunu hissediyorlardı, çünkü kadın kuşkusuz en çekici savaş muhabiri olsa da -ki National World Weekly için oldukça önemliydi bu- çok iyi bir savaş muhabiri sayılmazdı. Yazdığı savaş haberleri her zaman birbirlerine ateş eden adamlar hakkındaydı, savaşın daha geniş siyasi anlamına, daha da önemlisi, insani Boyut’a değinmiyordu.</p>

  <p>Yine de, zaman zaman onun gönderdiği hikâyelerden birini yazarlarından birine verip yeniden yazdırıyorlardı. (“Isa Rio Concorsa’daki korkunç savaşta dokuz yaşındaki Manuel Gonzales’e göründü ve evine gitmesini, çünkü annesinin onun için endişelendiğini söyledi. ‘Isa olduğunu biliyordum,’ dedi küçük cesur çocuk, ‘çünkü tıpkı mucizevi bir biçimde sefer tasımda beliren sureti gibi görünüyordu.’”)</p>

  <p>Genellikle National World Weekly Zuigiber’i rahat bırakıyordu ve yazdığı haberleri büyük özenle çöp kutusunda dosyalıyordu.</p>

  <p>Murchison, Van Home ve Anforth’un bunu umursadığı yoktu. Onların tek bildiği, ne zaman bir savaş çıksa, oraya ilk Bayan Zuigiber’in gittiğiydi, hattâ neredeyse savaş başlamadan <em>önce.</em></p>

  <p>“Bunu nasıl yapıyor?” diye soruyorlardı birbirlerine şaşkınlıkla. “Lanet olsun, bunu nasıl başarıyor?” Ardından göz göze geliyor ve sessizce, “Ferrari gibi hatun, hattâ yıkılmak üzere olan bir Üçüncü Dünya ülkesinin yoz diktatörünün güzel karısı gibi bir kadın ve bizim gibi tiplerle takılıyor. Ne şanslı herifleriz.”</p>

  <p>Bayan Zuigiber gülümsemekle yetiniyor, herkese National <em>World. Weekly’nin</em> ikramı olarak içki ısmarlıyordu. Sonra çevresinde çıkan kavgaları seyrediyordu. Ve yine gülümsüyordu.</p>

  <p>Haklı çıkmıştı. Gazetecilik tam da ona göreydi.</p>

  <p>Bütün bunlara rağmen herkesin tatil yapmaya ihtiyacı vardı ve Kızıl Zuigiber on bir senedir ilk defa tatile çıkıyordu.</p>

  <p>Şu anda turizmle geçinen küçük bir Akdeniz adasında olması epey tuhaftı. Zira Kızıl, Avustralya’dan daha küçük bir adada tatile çıkacaksa, bunu sırf adanın sahibiyle arkadaş olduğu için yapacak türden bir kadına benziyordu. Bir ay önce adalılardan birine savaş çıkacağını söyleseydiniz, size güler ve rafya kâğıdından şarap tutucu ya da deniz kabuklarından yapılmış liman manzarası satmaya çalışırdı; ama dün dündü.</p>

  <p>Bugün ise bugün.</p>

  <p>Şimdilerde adadakiler arasında yaşanan, ana karadaki dört küçük ülkeden hangisine bağlı olmadıkları hakkında ki derin bir dinsel-siyasi tartışma yüzünden ülke üç hizbe bölünmüş, kasaba meydanındaki Santa Maria heykeline zarar verilmiş ve turizm sektörü ölmüştü.</p>

  <p>Kızıl Zuigiber, Hotel Palomar del Sol’un barında oturmuş, kokteyl diye sattıkları şeyi içiyordu. Bir köşede, yorgun bir piyanist piyano çalıyor, peruklu bir garson da mikrofona kugurduyordu:</p>

  <p style="text-align: center;">“AAAAAAAAAAçok eski günlerde <br/>

 KÜÇÜK BEYAZ Bİ BOĞA A A VAAAARDIIIII<br/>

 AAAAAAAAAAçok hüzünlüydü bu boğaa çünkü <br/>

 KÜÇÜK BEYAZ Bİ BOĞAAYDI!”</p>

  <p>O sırada pencereden içeri bir adam girdi. Dişlerinin arasında bıçak, bir elinde Kalaşnikof, diğerinde de el bombası vardı.</p>

  <p>“Durk Odgurluk Orgudu adına bu odele...” diye başlayıp durdu. Bıçağı ağzından çekip baştan başladı. “Türk Özgürlük Örgütü adına bu otele el koyuyorum!”</p>

  <p>Adada kalan son iki tatilci<a class="nref" id="n38" href="../Text/footnotes.xhtml#n38d"><sup>{38}</sup></a> masanın altına girdiler. Kızıl içkisinin içindeki kirazı kayıtsızca çıkarıp kırmızı dudaklarına götürüp odadaki pek çok adama soğuk terler döktürecek bir biçimde yavaşça emdi.</p>

  <p>Piyanist ayağa kalkıp piyanonun içine uzandı ve antika bir yarı-otomatik silah çıkardı. “Bu otele Yunan Bölgesel Tugayı el koymuştu zaten!” diye bağırdı. “Tek bir yanlış hareket yaparsan gebertirim seni! ”</p>

  <p>Kapıda bir hareketlilik oldu. Önde altın gülümsemeli, iriyarı, kara sakallı ve elinde gerçek bir antika Gatling silah tutan bir adam, arkasında da aynı ölçüde iriyarı, ama daha az etkileyici silahlar tutan adamlar kapının orada toplanmışlardı.</p>

  <p>“Bu stratejik açıdan önemli otel senelerdir emperyalist Türk-Yunan faşistlerinin ucuz turizm sektörünü yönetmesinin simgesiydi, ama artık ltalyan-Maltalı Özgürlük Savaşçılarının malı!” diye gürledi nazikçe. “Şimdi herkesi öldüreceğiz!”</p>

  <p>“Saçmalık!” dedi piyanist. “Buranın stratejik bir önemi yok. Yalnızca mahzendeki şarap stoku çok iyi!”</p>

  <p>“O haklı, Pedro,” dedi Kalaşnikoflu adam. “Benimkiler burayı şarap için ele geçirmek istiyordu. Il General Ernesto de Montoya bana, ‘Fernando, savaş cumartesiye biter. Eh, haliyle bizimkiler biraz eğlenmek isteyecektir. Hotel Palomar del Sol’a bir uğra da ganimet olarak şarap mahzenine el koy, tamam mı?’ dedi.”</p>

  <p>Sakallı adam kızardı. “Stratejik açıdan bok gibi önemli, Fernando Chianti! Adanın büyük bir haritasını çizdim ve otel onun tam ortasında, bu da onu stratejik açıdan önemli yapıyor, o kadar.”</p>

  <p>“Hah!” dedi Fernando. “Oldu olacak*, Güdük Diego’nun evi, yoz kapitalist çıplaklar kampını gördüğü için stratejik açıdan önemli deseydin bir de!”</p>

  <p>Piyanist pancar gibi kızardı. “Bizimkiler orayı bu sabah ele geçirdi,” diye itiraf etti.</p>

  <p>Bunun üzerine ortama çöken sessizliğin içinde hafif, ipeksi bir hışırtı duyuldu. Kızıl bacak bacak üstüne atmıştı.</p>

  <p>Piyanist yutkundu. Bar taburesindeki kadını görmezden gelmeye çalışarak, “Eh, orası stratejik açıdan oldukça önemli,” demeyi başardı. “Demek istediğim, biri adaya denizaltı yanaştırsa, her şeyi görebildiğin bir yerde bulunman iyi olur.”</p>

  <p>Yine sessizlik.</p>

  <p>“Eh, en azından stratejik açıdan bu otelden çok daha önemli,” diye bitirdi piyanist en nihayet.</p>

  <p>Pedro uğursuz uğursuz öksürdü. “Bir kelime... <em>tek bir kelime</em> daha eden olursa... ölür.” Sırıtıp silahını tarttı. “Tamam. Şimdi... herkes oradaki duvara.”</p>

  <p>Yerinden kıpırdayan olmadı. Artık kimse onu dinlemiyordu. Herkes arkasındaki koridordan gelen alçak, tekdüze, belirsiz mırıltıyı dinliyordu.</p>

  <p>Kapıdaki adamlar kıpırdandı. Yerlerinde kalmak için ellerinden geleni yapıyormuş gibi görünüyorlardı, ama mırıltı onları karşı konulmaz bir biçimde kenara itiyormuş gibiydi. Mırıltı, anlaşılabilir sözcüklere dönüşmeye başlamıştı. “Bana aldırmayın beyler. Ne gece ama, ha? Adayı üç kez dolaştım, bir türlü mekânı bulamadım, bu yol tabelalarına da güvenilmiyor hiç. Yine de sonunda buldum, ama dört kez durup yol sormak zorunda kaldım, sonunda postaneye sordum, postanedekiler her yeri bilir, hoş, bana harita çizmeleri gerekti ama neyse, işte, burada bir yerde...”</p>

  <p>Silahlı adamların arasından alabalık havuzundaki turnabalığı gibi sakin sakin süzülerek geldi. Ufak tefek, gözlüklü bir adamdı. Üzerinde mavi üniforma, elinde de iple bağlanmış, kahverengi paket kâğıdına sarılmış, uzun, ince bir paket vardı. Adanın iklimine uygun giydiği tek şey kahverengi sandaletleriydi, ama ayağındaki yeşil yünlü çoraplar yabancı iklimlere duyduğu derin ve doğal güvensizliğin açık bir göstergesiydi.</p>

  <p>Siperlikli şapkasının önüne büyük harflerle Uluslararası Ekspres yazılmıştı.</p>

  <p>Silahsız olmasına rağmen kimse ona dokunmadı, hattâ kimse silah bile doğrultmadı. Tek yaptıkları onu izlemekti.</p>

  <p>Ufak tefek adam çevresine bakınarak yüzleri inceledi ve not defterine baktı. Sonra hâlâ bar taburesinin üzerinde oturmakta olan Kızıl’a yönelip, “Size paket var hanımefendi,” dedi.</p>

  <p>Kızıl paketi alıp ipini çözmeye başladı.</p>

  <p>Kurye hafifçe öksürdü ve yıpranmış bir teslim defteriyle sarı, plastik bir tükenmezkalem uzattı. “Önce imza atmanız gerek hanımefendi. Buraya. Tam adınızı buraya yazın, şuraya da imzanızı atın.”</p>

  <p>“Elbette.” Kızıl okunaksız bir imza attıktan sonra adını yazdı; Carmine Zuigiber değil, daha kısa bir addı bu.</p>

  <p>Adam nazikçe teşekkür etti ve adanın ne kadar da harika olduğunu, her zaman tatilde buraya gelmek istediğini söyleyip verdiği rahatsızlıktan dolayı özür diledikten sonra oradan ayrıldı; geldiği gibi sakin bir biçimde hayatlarından çıkmıştı.</p>

  <p>Kızıl paketi açtı, insanlar daha iyi görmek için yavaş yavaş ona yaklaşmaya başladılar. Paketin içinde büyük bir kılıç vardı.</p>

  <p>Kızıl kılıcı inceledi. Son derece basit bir kılıçtı; uzun ve keskindi, hem eski hem de kullanılmamış görünüyordu, öyle süslü ya da etkileyici bir tarafi yoktu. Büyülü ya da gizemli bir güç ve kudret silahı değildi. Çok sayıda insanı kesmek, biçmek, doğramak, tercihen öldürmek ya da sakatlamak için yapıldığı aşikardı. Kılıçta tarifi imkânsız bir nefret ve kötücüllük halesi vardı.</p>

  <p>Kızıl zarif, manikürlü sağ eliyle kabzayı kavrayıp göz hizasına kaldırdı. Kılıcın çeliği ışıldadı.</p>

  <p>“Pekala!” dedi tabureden inerek. “Nihayet.”</p>

  <p>İçkisini bitirdi, kılıcı omzuna dayadı ve etrafını kuşatmış şaşkın hiziplere baktı. “Üzgünüm, ama kaçmam lazım çocuklar,” dedi. “Kalıp sizi daha iyi tanımayı çok isterdim.”</p>

  <p>Odadaki adamlarsa onu daha iyi tanımayı istemediklerini fark ettiler. Şüphesiz çok güzel bir kadındı, ama güzelliği orman yangınlarına benziyordu: Yakından değil, epey uzaktan hayran olunacak bir şey.</p>

  <p>Kızıl kılıcı kaldırıp bıçak gibi gülümsedi.</p>

  <p>Adamlar elleri titreye titreye silahlarını kadının göğsüne, sırtına ve kafasına doğrultulmuşlardı.</p>

  <p>Onu tamamen kuşatmışlardı.</p>

  <p>“Kıpırdama!” dedi boğuk bir sesle Pedro, diğerleri de başlarını sallayarak onayladılar.</p>

  <p>Kızıl’sa omuzlarını silkip yürümeye başladı.</p>

  <p>Tetiklerin üstündeki parmaklar kendiliklerinden gerildiler. Derken bir anda hava kurşun ve barut tozu kokusuyla doldu. Kızıl’ın kokteyl kadehi elinde parçalandı. Odadaki aynalar ölümcül parçalar saçarak patladı ve tavanın bir kısmı çöktü.</p>

  <p>Her şey bitmişti.</p>

  <p>Carmine Zuigiber dönüp, onların oraya nasıl geldiğine dair en ufak fikri yokmuş gibi, etrafını kuşatan cesetlere baktı.</p>

  <p>Elinin üstündeki, bir başkasına ait kan lekesini kırmızı, kedimsi diliyle yalayıp gülümsedi.</p>

  <p>Ardından topuklarını tıkırdata tıkırdata bardan çıkıp gitti.</p>

  <p>İki tatilci masanın altından çıkıp cesetlere baktı.</p>

  <p>“Her zamanki gibi Torremolinos’a gitsek bunların hiçbiri olmazdı,” diye sızlandı biri.</p>

  <p>“Yabancılar,” diye iç çekti diğeri. “Onlar bizim gibi değil Patricia.”</p>

  <p>“Anlaşıldı o zaman. Gelecek sene Brighton’a gidiyoruz,” dedi Bayan Threlfall, biraz önce yaşanan olayın öneminden tamamıyla bihaber bir şekilde.</p>

  <p>Biraz önceki olay, gelecek senenin olmayacağı anlamına geliyordu.</p>

  <p>Hattâ ve hattâ gelecek hafta ihtimalini bile epey azaltıyordu.</p>
</body>
</html>