<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <p>&nbsp;</p>


  <p>&nbsp;</p>


  <p>&nbsp;</p>

  <p class="nind"><span class="gir">DÜNYANIN SON GÜNÜNDE,</span> cumartesi sabahının erken saatlerinde gökyüzü kandan da kırmızıydı.</p>

  <p>Uluslararası Ekspres kuryesi saatte elli beşle dikkatli bir şekilde köşeyi döndü, vitesi ikiye düşürdü ve çimenliğin kenarına park etti.</p>

  <p>Köşeyi saatte yüz otuzla döndükten sonra üstüne üstüne gelen bir kamyonun yolundan çekilmek için minibüsten inip hemen hendeğe attı kendini.</p>

  <p>Ayağa kalktı, gözlüklerini yerden alıp taktı, paketle not defterini aldı, üniformasındaki çimen ve çamuru silkeledi ve sanki sonradan aklına gelmiş gibi, uzaklaşmakta olan kamyona yumruk salladı.</p>

  <p>“Şu kahrolası kamyonlara izin vermemeleri gerek, diğer araçlara hiç saygıları yok, hep derim, hep derim, araban olmasa sen de yalnızca bir yayasın, unutma evlat...”</p>

  <p>Çimenlikten aşağı indi, alçak bir çiti aştıktan sonra kendini Uck ırmağının kenarında buldu.</p>

  <p>Uluslararası Ekspres kuryesi elinde paketle ırmak kıyısı boyunca yürüdü.</p>

  <p>Biraz daha aşağıda, beyazlara bürünmüş bir genç adam oturuyordu. Görünürde başkası yoktu. Saçları beyaz, derisiyse tebeşir kadar soluk olan genç sanki manzarayı hayranlıkla seyreder gibi oturmuş, ırmağın iki yanına bakıyordu. Victoria dönemi romantik şairlerinin ince hastalıktan ölmeden ya da uyuşturucu alışkanlığı ciddi ciddi etkisini göstermeye başlamadan önceki hallerini andırıyordu.</p>

  <p>Uluslararası Ekspres buna bir türlü anlam veremiyordu. Eskiden, ki aslında o kadar da eski sayılmazdı, burada kıyı boyunca on adımda bir balıkçılarla, oynayan çocuklarla karşılaşır; ırmağın sesini dinleyen, el ele tutuşan ve Sussex günbatımında kumrular gibi sevişen çiftleri görürdünüz. Kendisi de evlenmeden önce burada karısı Maud’la aynısını yapmıştı.</p>

  <p>Zaman değişiyor, diye düşündü kurye.</p>

  <p>Şimdilerde, genişlikleri yer yer metreleri bulan kahverengi-beyaz köpükten heykeller ve tortulaşmış atıklar sakin sakin ırmak aşağı süzülüyordu. Suyun yüzeyinin göründüğü yerlerse birkaç molekül kalınlığında petrokimyasal parıltılarla kaplıydı.</p>

  <p>Kuzey Atlantik üzerinde yaptıkları uzun ve yorucu uçuşun ardından bir kez daha İngiltere’ye dönebildiklerine minnettar olan iki kaz kanat çırparak rengarenk suya indi ve geride iz bırakmamacasına battılar.</p>

  <p>Ne tuhaf bir dünya, diye düşündü kurye. Bir zamanlar buraların en güzel ırmağı olan Uck şimdi muhteşem bir sanayi lağımına dönüşmüştü; öyle ki, kuğular dibe batıyor, balıklar yüzeye çıkıyordu.</p>

  <p>Eh, ilerleme dediğin böyle bir şeydi işte, ilerleme durdurulamazdı.</p>

  <p>Beyazlı adamın yanına gelmişti.</p>

  <p>“Affedersiniz bayım. Adınız Beyaz mı?”</p>

  <p>Beyazlı adam hiçbir şey söylemeden başını sallayıp ırmağa bakmaya devam etti. Etkileyici bir çamur ve köpük adası önünden geçerken gözlerini ondan ayırmadı.</p>

  <p>“Ne güzel,” diye fısıldadı. “Ne kadar harika.”</p>

  <p>Kurye bir an nutkunun tutulduğunu hissetti, ama sonra otomatik sistemleri devreye girdi. “Ne tuhaf bir dünya, değil mi, kesinlikle tuhaf, demek istediğim, paket teslim ederek dünyayı dolaştım ve şimdi buradayım, tabiri caizse kendi memleketim- deyim, demek istediğim, ben burada doğup büyüdüm bayım ve Akdeniz’e gittim, Des O’Moines’a gittim, orası Amerika’da bayım, ve şimdi buradayım, buyrun paketiniz efendim.”</p>

  <p>Beyaz paketi alıp not defterine paketi teslim aldığını gösteren imzayı attı. O bunu yaparken kalem akmaya başladı ve imza daha atılırken bulaştı. Uzun bir sözcüktü ve K ile başlıyordu, sonra bir leke vardı, sonra da —<em>lilik</em> olabilecek bir şeyle bitiyordu.</p>

  <p>“Teşekkür ederim bayım,” dedi kurye.</p>

  <p>Suya bakmamaya çalışarak ırmak boyunca, minibüsünü park ettiği kalabalık yola doğru yürüdü.</p>

  <p>Arkasında bıraktığı beyazlı adam paketi açtı. İçinde bir taç vardı -beyaz metalden yapılmış, elmaslarla bezenmiş bir taç. Birkaç saniye boyunca taca memnuniyetle baktıktan sonra taktı. Taç yükselen güneşin ışığıyla parladı. Derken, parmaklarının dokunduğu yerde başlayan karartı tacın gümüş yüzeyine yayılarak tamamını kapladı.</p>

  <p>Beyaz ayağa kalktı. Hava kirliliği hakkında söylenebilecek bir şey varsa o da muhteşem gündoğumu manzaralarıyla karşılaşabileceğinizdir, ki işte o anda gökyüzü ateşe verilmiş gibi görünüyordu.</p>

  <p>Hem yanlışlıkla atılan bir kibrit ırmağı da tutuşturabilirdi, ama heyhat, şimdilik buna zaman yoktu. Dörtlü’nün ne vakit, nerede buluşacağı içine doğmuştu ve bu akşam orada olmak istiyorsa elini çabuk tutması gerekiyordu.</p>

  <p>Belki <em>gerçekten</em> gökyüzünü ateşe veririz, diye düşündü ve adeta fark edilmez bir biçimde oradan ayrıldı.</p>

  <p>Vakit yaklaşıyordu.</p>

  <p>Kurye minibüsünü çift yönlü yolun kenarındaki çimenlikte bırakmıştı. Sürücü tarafına yürüdü (dikkatle, çünkü arabalar ve kamyonlar köşeyi aşın hızlı dönmekte ısrar ediyordu), açık pencereden içeri uzanıp konsolun üzerindeki teslimat listesini aldı.</p>

  <p>Tek bir teslimat kalmıştı.</p>

  <p>Teslim fişindeki talimatlan dikkatle okudu.</p>

  <p>Adrese ve mesaja bir kez daha baktı. Adres iki sözcükten ibaretti: Her yer.</p>

  <p>Ardından, akıtan kalemiyle karısı Maud’a kısa bir not yazdı: Seni seviyorum.</p>

  <p>Sonra fişi konsolun üzerine bırakıp bir sola bir sağa ve tekrar sola baktıktan sonra kararlı bir şekilde yoluna devam etti. Tam yolu yarıladığı sırada, kafein, küçük beyaz haplar ve nakliyat talimatnameleriyle kafayı yemiş sürücüsüyle kocaman bir Alman kamyonu köşeyi döndü.</p>

  <p>Kurye kamyonun uzaklaşmasını izledi.</p>

  <p>Hassiktir, az kalsın ezilecektim, diye düşündü.</p>

  <p>Sonra hendeğe baktı.</p>

  <p>Ah, dedi içinden.</p>

  <p>EVET, diye onayladı bir ses sol omzunun arkasından, ya da en azından sol omzunun anısının arkasından.</p>

  <p>Kurye dönüp bakınca gördü. Başta ne diyeceğini bilemedi, söyleyecek hiçbir şey bulamadı, derken iş hayatı boyunca edindiği alışkanlıklar kontrolü ele aldı ve, “Size bir mesaj var bayım,” dedi.</p>

  <p>BANA MI?</p>

  <p>“Evet, bayım.” Keşke boğazım olsaydı, diye geçirdi içinden. Olsa, yutkunabilirdi çünkü. “Korkarım paket yok, Bay... ıı, bayım. Sadece bir mesaj.”</p>

  <p>TESLİM ET ÖYLEYSE.</p>

  <p>“Şöyle diyor bayım. Öhöm. Gel ve gör.<a class="nref" id="n49" href="../Text/footnotes.xhtml#n49d"><sup>{49}</sup></a>”</p>

  <p>SONUNDA. Müşteri sırıtıyordu, ama diğer yandan, yüzünün şekli düşünülünce, aksi de imkânsızdı zaten.</p>

  <p>TEŞEKKÜR EDERİM, dedi. GÖREVİNE SADAKATİN TAKDİRE DEĞER.</p>

  <p>“Efendim?” Merhum kurye gri bir sisin içinde aşağı yuvarlanırken, göz ya da uzak yıldızlar olabilecek iki mavi benekten başka bir şey gör emiyordu.</p>

  <p>BUNU ÖLMEK OLARAK DÜŞÜNME, dedi Ölüm, YALNIZCA TRAFİĞE YAKALANMAMAK İÇİN ERKENDEN YOLA ÇIKMAK OLARAK DÜŞÜN.</p>

  <p>Kurye son birkaç saniyesinde yeni yol arkadaşının espri yapıp yapmadığını merak etti ve yapmadığına karar verdi; ardından hiçlik geldi.</p>

  <p>&nbsp;</p>

  <div style="text-align: center;">
 <img width="15%" alt="divider" src="../Images/divider.svg"/>
  </div>

  <p class="giris">SABAH SABAH KIRMIZI GÖKYÜZÜ. YAĞMUR YAĞACAKTI.</p>

  <p>Evet.</p>

  <p>&nbsp;</p>

  <p class="nind"><span class="gir">CADI AVCISI ÇAVUŞ</span> Shadwell başını yana eğerek geri durdu. “Tamam o zaman,” dedi. “Hazırsın. Her bi şeyi aldın mı?”</p>

  <p>“Evet efendim.”</p>

  <p>“Keşif sarkacı?”</p>

  <p>“Keşif sarkacı, evet.”</p>

  <p>“Parmak kıskacı?”</p>

  <p>Newt yutkunup bir cebini okşadı.</p>

  <p>“Parmak kıskacı,” dedi.</p>

  <p>“Ateş-başlatan?”</p>

  <p>“Gerçekten de Çavuş, ben bunun hiç...”</p>

  <p><em>“Ateş-başlatan?”</em></p>

  <p>“Ateş-başlatan,”<a class="nref" id="n50" href="../Text/footnotes.xhtml#n50d"><sup>{50}</sup></a> dedi Newt hüzünle. “Ve kibrit.”</p>

  <p>“Çan, kitap, mum?”</p>

  <p>Newt bir başka cebi okşadı. Cepte muhabbet kuşlarını çıldırtan türden küçük bir çan, pembe bir doğum günü pastası mumu ve <em>Küçük E İler için Dualar</em> adında minik bir kitabın olduğu kesekâğıdı vardı. Shadwell, asıl hedef cadılar olsa da, iyi bir Cadı Avcısı’nın kaşla göz arasında şeytan çıkarma ayini yapma şansını asla pas geçmemesi ve dolayısıyla sahada lazım olabilecek araçların her zaman yanında bulunması gerektiği konusunda ısrar etmişti.</p>

  <p>“Çan, kitap ve mum,” dedi Newt.</p>

  <p>“İğne?”</p>

  <p>“İğne.”</p>

  <p>“Afferin evlat, iğneni aman ha unutma. Işık cephaneliğinin süngüsü o.”</p>

  <p>Shadwell geriledi. Newt yaşlı adamın gözlerinin buğulandığını fark ederek şaşırdı.</p>

  <p>“Keşke ben de seninle gelebileydim,” dedi. “Elbette, büyük bi şey olmayacak, ama yine de dışarı çıkıp dolaşmak güzel olurdu be. Zor bir hayat bu malum, ıslak dikenli çalıların arasında yatıp onların şeytani danslarını gözetlemek falan. İnsanın kemiklerine çok fena işliyo.”</p>

  <p>Sırtını dikleştirip bir selam çaktı.</p>

  <p>“Git bakalım Er Pulsifer. ihtişam orduları senle yürüsün.”</p>

  <p>Newt arabasına binip gittikten sonra Shadwell’in aklına bir şey geldi, daha önce hiç yapma şansı bulamadığı bir şey. Şimdi ona lazım olan şey bir iğneydi. Cadılar üzerinde kullanılacak askeri model bir iğne değil. Haritalara sapladığınız türden, sıradan bir iğne.</p>

  <p>Harita duvardaydı. Eskiydi. Milton Keynes’i göstermiyordu. Harlow da yoktu. Manchester ve Birmingham’ı zar zor gösteriyordu. Üç yüz sene boyunca ordunun karargah haritası olarak görev yapmıştı. Üzerinde daha çok Yorkshire ve Lancashire’da yoğunlaşmış birkaç iğne duruyordu, Essex’te de çoğu paslanmış birkaç tane iğne vardı. Diğer yerlerdeyse, uzun zaman önce yaşamış Cadı Avcılan’nın uzak görevlerini işaret eden kahverengi çalılardan ibarettiler.</p>

  <p>Shadwell kül tablasındaki döküntülerin arasında bir iğne buldu. Üzerine hohladı, ovalayarak parlattı, gözlerini kısarak haritada Tadfield’ı aradı ve iğneyi zafer kazanmışçasına sapladı.</p>

  <p>İğne parlıyordu.</p>

  <p>Shadwell bir adım geri çekilip selam çaktı. Gözlerinde yaşlar vardı.</p>

  <p>Sonra sertçe döndü ve camlı dolaba selam verdi. Eskiydi, yıpranmıştı, camı kırılmıştı, ama bir açıdan Cadı Avcısı Ordusu oydu. Alay gümüşleri (taburlar arası Golf Kupası; heyhat, yetmiş senedir düzenlenmemişti); Cadı Avcısı Albay Kanlı-Canlı- Hiçbir- Şey-Yemeyecek-Kehanette -Bulunmayacak-Falcılık- Yapmayacaksınız Dalrymple’ın namludan dolma, patentli eski tüfeği; yabancı diyarlarda bol bol gezen Cadı Avcısı Kumandan Başçavuş Horace ‘Onlar Seni Yakalamadan Sen Onları Yakala’ Narker’ın bağışladığı cevize benzeyen büzülmüş kafatası koleksiyonu oradaydı; o dolap anılarla doluydu.</p>

  <p>Shadwell gürültüyle kol yenine sümkürdü.</p>

  <p>Ardından kahvaltı niyetine bir kutu konsantre süt açtı.</p>

  <p>&nbsp;</p>

  <p class="nind"><span class="gir">İHTİŞAM ORDULARI</span> Newt’la birlikte yürümüş olsaydı, bazı parçaları dağılıp giderdi, zira Newt ve Shadwell dışında hepsi uzun zaman önce ölmüştü.</p>

  <p>Shadwell’i (Newt adamın ilk adını hiç öğrenememişti) yalnız bir deli olarak düşünmek hataydı.</p>

  <p>Sadece diğerlerinin hepsi ölmüştü, hem de yüzlerce sene önce. Eskiden Ordu, şimdilerde Shadwell’in yaratıcı bir biçimde tuttuğu defterde göründüğü kadar büyüktü. Newt Cadı Avcısı Ordusu’nun neredeyse dünyevi emsali kadar eski ve kanlı bir tarihi olduğunu öğrendiğinde şaşırmıştı.</p>

  <p>Cadı bulma ücretlerini en son Oliver Cromwell belirlemiş, ama sonrasında herhangi bir güncelleme yapılmamıştı. Subaylar bir kron alıyordu, General ise bir poundluk altın. Yalnızca huzur hakkıydı bu elbette, çünkü cadı başına dokuz peni alır ve sahip olduğu mallar arasından ilk seçimi yapma hakkını elde ederdiniz.</p>

  <p>İnanın ya da inanmayın, dokuz penilerle geçinmeniz gerekiyordu. Bu yüzden, Cennet ve Cehennem’in maaş çizelgelerine girmeden önce Shadwell epey geçim sıkıntısı çekmişti.</p>

  <p>Newt’in maaşı senede bir eski şilindi.<a class="nref" id="n51" href="../Text/footnotes.xhtml#n51d"><sup>{51}</sup></a></p>

  <p>Bunun karşılığında, üzerinde her daim ‘çakmak taşı, çakmaklı tüfek, ateş kutusu, kibrit kutusu ya da çakar kibritler’ taşıması gerekiyordu, ama Shadwell Ronson marka çakmağın yeterli olduğunu söylemişti. Shadwell sigara çakmağının icadını, piyadelerin tekrarlı atış yapabilen tüfeklerin icadını karşıladığı gibi karşılamıştı.</p>

  <p>Newt’in bakış açısına göre, Britanya Tarih Birliği üyesi olmak ve her sene Amerikan İç Savaşı’nı tekrar yaşamak gibi bir şeydi bu. Hafta sonu iyi zaman geçirmenizi sağlıyordu ve Batı uygarlığının bugünkü haline gelmesini sağlayan eski güzel gelenekleri diri tuttuğunuz anlamına geliyordu.</p>

  <p>&nbsp;</p>

  <p class="nind"><span class="gir">KARARGAHTAN ÇIKTIKTAN</span> bir saat sonra, Newt arabayı bir mola yerine çekti ve yolcu koltuğundaki kutuyu karıştırdı.</p>

  <p>Ardından, pencere kolu uzun zaman önce düştüğünden, bir kerpetenle arabanın penceresini açtı.</p>

  <p>Bir an sonra ateş-başlatan kutusu uçarak çalıların üzerinden geçti. Peşinden de parmak kıskacı.</p>

  <p>Malzemelerin geri kalanını atıp atmamayı düşündü, ama sonra onları kutuya geri koydu, iğne, özel Cadı Avcısı Ordusu iğnesiydi. Ucunda, kadınların şapka iğnelerindekine benzer, güzel bir abanoz topuz vardı.</p>

  <p>Newt onun ne işe yaradığını biliyordu. Bol bol okuma yapmıştı. Shadwell ilk tanıştıklarında ona bir sürü broşür vermişti, ama Ordu aynı zamanda muhtelif kitaplar ve belgeler de toplamıştı. Newt, pazara çıkarılacak olsalar, onların bir servet edeceğini tahmin ediyordu.</p>

  <p>İğne, şüphelilere saplamak içindi: Bedenlerinde hiç his olmayan bir yer varsa, cadılıkları ispatlanmış oluyordu. Bu kadar. Bazı sahtekar Cadı Avcıları ucu içine girebilen özel iğneler kullanmıştı, ama bu iğne saf, sağlam çeliktendi, iğneyi atarsa bir daha Shadwell’in yüzüne bakamazdı. Dahası, kötü şansı da üstüne çekerdi muhtemelen.</p>

  <p>Motoru çalıştırdı ve yolculuğuna devam etti.</p>

  <p>Newt’in arabası Wasabi’ydi. Bir gün birilerinin neden bu adı seçtiğini sorması umuduyla, arabasına Dick Turpin diyordu.</p>

  <p>Japonların Batı’nın her şeyini kopya eden şeytani robotlardan, Batı’ya toz attıran becerikli ve sinsi mühendislere dönüştüğü günü belirlemek için çok titiz bir tarihçi olmak gerekirdi, işte Wasabi o karmaşık günde tasarlanmıştı ve çoğu Batılı arabanın geleneksel kusurlarını, bir dolu yaratıcı felaketle birleştiriyordu -Honda ve Toyota gibi şirketler bugünkü durumlarına ancak o felaketleri nasıl gidereceklerini keşfettikten sonra gelmişlerdi.</p>

  <p>Newt yollarda başka Wasabi’yle karşılaşmamıştı. Seneler boyunca, kendisi de inanmadığı halde, onların da aynısını alacağı umuduyla -çünkü acılar paylaşılarak büyür- arkadaşlarına arabasının ne kadar ekonomik, ne kadar verimli olduğunu anlatmıştı.</p>

  <p>Onun 823cc motorunu, üç vitesli olmasını, tehlikeli durumlarda -mesela düz, kuru yolda, saatte yetmişle giderken, kocaman bir balon önünüzü kapadığı için az kalsın kaza yapmak- şişen hava yastığı gibi güvenlik araçlarını boşuna anlatmıştı. Kore malı radyoyu da epey şişirmişti, Radyo Pyongyang’ı çok iyi çekiyordu ve siz emniyet kemerinizi takmışken bile, takmadığınız için sizi uyaran bir elektronik sesi vardı; ses, İngilizce bilmeyen, ama Japonca da anlamayan biri tarafından programlanmıştı. Son model teknoloji, diyordu Newt.</p>

  <p>Bu örnekteki son model teknoloji, çömlekçilik teknolojisi olmalıydı.</p>

  <p>Arkadaşları başlarını sallayarak onaylıyorlar ve Wasabi satın almakla yürümek arasında seçim yapmaları gerekse, bir çift ayakkabıya yatırım yapmaya karar veriyorlardı; zaten aynı hesaba geliyordu, çünkü Wasabi’nin bu kadar az yakıt tüketmesinin sebebi, krank milleri ve benzeri parçalar Japonya, Nigirizushi’deki hayatta kalan tek Wasabi acentesinden postayla gelirken, zamanının büyük kısmını garajlarda bekleyerek geçirmesiydi.</p>

  <p>Çoğu insanın araba sürerken daldığı o zenvari transtayken, Newt iğneyi tam olarak nasıl kullandıklarını merak etti. “İğnem var ve kullanmaktan korkmuyorum” mu diyorlardı? <em>İğnemle Yolculuk... İğnefırlatan...</em> Alîm İğneli <em>Adam... Navaro’nun İğneleri...</em></p>

  <p>Cadı avıyla geçen yüzyıllar içinde sınanan otuz dokuz bin kadının yirmi dokuz bininin ‘of dediğini, içine kaçabilen iğneler yüzünden dokuz bin dokuz yüz doksan dokuzunun hiçbir şey hissetmediğini, bir cadının ise iğnenin mucizevi bir biçimde bacağındaki arteriti iyileştirdiğini iddia ettiğini bilmek Newt’in ilgisini çekebilirdi.</p>

  <p>O cadının adı Agnes Çatlak’tı.</p>

  <p>Ve Cadı Avcısı Ordusu’nun en büyük yenilgisiydi.</p>

  <p>&nbsp;</p>

  <p><em><span class="gir">DAKİK VE KAT'I KEHANETLERİN</span></em> ilk maddelerinden biri, Agnes Çatlak’ın ölümü hakkındaydı.</p>

  <p>İngilizler genellikle kaba ve üşengeç bir millet olduklarından, kadın yakmaya Avrupa’nın diğer ulusları kadar meraklı değillerdi. Almanya’da titiz Toton disipliniyle, düzenli olarak koca koca ateşler yakılıyordu. Tarih boyunca en büyük düşmanları İskoçlarla bitmek tükenmek bilmez savaşlar yapmış dindar İskoçlar bile, uzun kış gecelerinde zaman öldürmek için birkaç tane yakmıştı. Ama İngilizler asla fazla hevesli olmamıştı.</p>

  <p>Bunun bir sebebi Agnes Çatlak’ın ölüm şekli olabilirdi, çünkü İngiltere’de cadı avcılığı çılgınlığını bitiren bu olaydı. Kadının insanları tedavi ederek ve zekiliği elden bırakmadan ortalıklarda dolaşması karşısında galeyana gelen gürültücü güruh bir nisan akşamı kapısına dayanmış ve onu sırtında ceketiyle kendilerini beklerken bulmuştu.</p>

  <p>“Nerde kaldınız,” demişti Agnes onlara. “On dakka evvel duduşmuş olmam lazım gelirdi.”</p>

  <p>Sonra kalkmış, aniden sessizleşen kalabalığın içinden yavaşça aksayarak geçmiş, köy çayırındaki telaşla yığılmış odunlara gitmişti. Efsaneye göre yalpalaya yalpalaya odun yığınına tırmanmış, sırtını kazığa verip kollarını arkada birleştirmişti.</p>

  <p>Hayretler içindeki cadı avcısına, “Aman ha, iyi bağlayasın,” demiş ve köylüler kıyın kıyın ateşe yaklaşırken, meşalelerin ışığında güzel yüzünü kaldırıp, “Yamacıma toplanasınıza köylüler,” diye eklemişti. “Öyle yamacıma gelesiniz ki od hepiciğinizi yakı yakıversin, zira İngiltere’nin son hakiki cadısının nassı can verdiğine şâhid olasınız istiyorum. Cadıyım ben, öyle ithaam edildim, amma velakin hakiki cürümüm nedir bihaberim. O vakit, vefâdım cümle âleme ibret olsun. Toplanın dedim size, ve <em>kafasının basmadığı işlere burnunu burnunu sokuverenlerin kaderini pür dikkat seyreyleyin.</em></p>

  <p>Sonra gülümseyip köyün üzerindeki gökyüzüne bakmış ve şöyle demişti: “Sen de seyreyle, zıvanadan çıkmış koca ahmak.”</p>

  <p>Bu tuhaf küfürden sonra hiçbir şey söylememiş, ağzını tıkamalarına izin vermiş ve kuru odunlar tutuşturulurken azametle dikilmişti.</p>

  <p>Kalabalık onun dediğini yapıp yaklaşmıştı. Bir iki kişi, şimdi düşününce, doğru şeyi mi yaptıklarından o kadar emin olamıyordu.</p>

  <p>Otuz saniye geçmeden, ta Halifax’tan bile görülmüş bir patlama çayırı havaya uçurup vadideki tüm canlıları biçmişti.</p>

  <p>Sonraları, patlamayı Tanrı’nın mı, yoksa Şeytan’ın mı gönderdiği uzun uzun tartışılmıştı. Gelgelelim Agnes Çatlak’ın kulübesinde bulunan bir not, hangi ilahi ya da şeytani müdahalenin sonucunda olmuşsa, Agnes’in öngörüde bulunup iç eteklerine doldurduğu kırk kilo barut tozu ve yirmi kilo inşaat çivisinin de epey yardımı dokunduğunu göstermişti.</p>

  <p>Agnes mutfak masasına, süt aboneliğini iptal eden nota ek olarak, bir kutu ve bir kitap bırakmıştı. Kutuyla ne yapılması gerektiği konusunda ayrıntılı talimatlar vardı. Kitaba ne yapılması gerektiği konusundaki talimatlar da ayrıntılıydı; kitap, Agnes’in oğlu John Araç’a gönderilecekti.</p>

  <p>Onu bulan insanlar -patlamanın uyandırdığı komşu köydeki insanlar- talimatları göz ardı etmeyi ve kulübeyi içindekilerle birlikte yakmayı düşünmüşlerdi, ama sonra çevrelerinde parıldayan ateşleri ve iğnelerle delik deşik olmuş enkazı görünce bundan vazgeçmişlerdi. Dahası, Agnes’in notu emirlerini yerine getirmeyenlere ne olacağı hakkında can yakan ayrıntılı öngörüler içeriyordu.</p>

  <p>Agnes Çatlak’ı yakan Cadı Avcısı Binbaşı’nın şapkasını üç kilometre uzaktaki bir ağaçta bulmuşlardı.</p>

  <p>Şapkanın içindeki geniş banda iplikle adamın adı işlenmişti: Zina-Etmeyeceksin Pulsifer. İngiltere’nin en çalışkan Cadı Avcısı’ydı ve soyunun hayattaki son temsilcisinin, kendisi farkında olmasa da, Agnes Çatlak’ın soyunun hayattaki son temsilcisine doğru gittiğini bilse memnun olurdu.</p>

  <p>Kendi soyundan gelen adamın Agnes’in soyundan gelen kadınla karşılaştığında neler yaşanacağını bilse mezarında ters dönerdi, tabii eğer bir mezarı olsaydı.</p>

  <p>&nbsp;</p>

  <p class="nind"><span class="gir">AMA NEWT’IN İLK ÖNCE UFO</span> hakkında bir şey yapması gerekiyordu.</p>

  <p>Haritayı direksiyonun üzerine sermiş, Aşağı Tadfield dönüşünü bulmaya çalıştığı sırada, bir uçan daire yola düşünce sıkı bir fren yapmak zorunda kalmıştı.</p>

  <p>Tıpkı çizgi filmlerdeki UFO’lara benziyordu gördüğü şey.</p>

  <p>Newt haritasının üzerinden bakarken, UFO’nun kapısı tıslayarak iki yana açıldı ve yola parlak bir rampa indi. O anda gemiden dışarı akın eden parlak mavi ışığın içinde üç uzaylının silueti belirdi. Uzaylılar rampadan aşağı yürüdü. Daha doğrusu ikisi yürüdü; biberliğe benzeyen üçüncüsü ise rampa boyunca kayıp popo üstü yere düştü.</p>

  <p>Diğer ikisi onun çılgınca biplemeşini duymazdan gelerek, tüm kültürlerde ortak olan, kafalarının içinde suçlama listesini hazırlayarak yaklaşan polis memuru tavrıyla, yavaşça arabaya yaklaştılar. Alüminyum folyoya bürünmüş sarı kurbağaya benzeyen en uzun boylu uzaylı, Newt’m penceresini tıkladı. Newt pencereyi indirdi. Uzaylı, Newt’in Havalı Luke gözlüğü dediği türden aynalı gözlük takmıştı.</p>

  <p>“Günaydın, hanımefendi, beyefendi, ya da cinsiyetsiz kişi,” dedi uzaylı. “Bu sizin gezegeniniz mi?”</p>

  <p>Güdük ve yeşil olan diğer uzaylı yol kenarındaki ağaçlıklara girdi. Newt göz ucuyla onun bir ağaca tekme attığını, sonra bir yaprağı kemerindeki karmaşık bir aletten geçirdiğini gördü. Yaratık pek memnun kalmışa benzemiyordu.</p>

  <p>“Şey, evet. Sanırım öyle,” dedi.</p>

  <p>Kurbağa düşünceli düşünceli ufka baktı.</p>

  <p>“Ne kadar zamandır sizin, bayım?” dedi.</p>

  <p>“Şey. Şahsen benim değil. Demek istediğim, bir tür olarak, yarım milyon sene. Galiba.”</p>

  <p>Uzaylı, meslektaşıyla bakıştı. “Asit yağmurlarının birikmesini engellememişsiniz, değil mi bayım?” dedi. “Hidrokarbonları da biraz abartmışsınız sanki?”</p>

  <p>“Efendim?”</p>

  <p>“Gezegeninizin yansıtma gücünü söyleyebilir misiniz efendim?” dedi kurbağa, ilginç bir şey yapıyormuş gibi ufka bakmaya devam ederek.</p>

  <p>“Şey. Hayır.”</p>

  <p>“Eh, bu durumda, üzgünüm ama kutupsal buz şapkalarınızın bu sınıftaki bir gezegen için gerekli görülenden daha küçük olduğunu söylemek zorundayım bayım.”</p>

  <p>“Eyvah eyvah,” dedi Newt. Bu olayı kime anlatabileceğini merak ediyordu, ama bir yandan da kimsenin kendisine inanmayacağının farkındaydı.</p>

  <p>Kurbağa eğilerek yaklaştı. Newt’in daha önce hiç karşılaşmadığı uzaylı ırkların yüz ifadelerinden anladığı kadarıyla, karşısındaki şey endişeli gibiydi.</p>

  <p>“Bu seferlik göz ardı edeceğiz bayım.”</p>

  <p>Newt birden saçmalamaya başladı. “Ah. Şey. Ben ilgilenirim -şey, ben derken, demek istediğim, sanırım Antarktika falan her ülkeye ait, ya da öyle bir şey ve...”</p>

  <p>“Gerçek şu ki bayım, size bir mesaj iletmemiz istendi.”</p>

  <p>“Öylemi?”</p>

  <p>“Mesaj şöyle: ‘Size evrensel barış ve kozmik, ahenk falan mesajı getiriyoruz.’ Mesaj sonu,” dedi kurbağa.</p>

  <p>“Ah.” Newt bunu kafasında evirip çevirdi. “Ah. Ne büyük bir incelik.”</p>

  <p>“Neden size bu mesajı getirdiğimiz konusunda herhangi bir fikriniz var mı bayım?” dedi kurbağa.</p>

  <p>Newt neşelendi. “Şey, ıı, sanırım,” diye geveledi, “insan ırkının, u, atomu dizginlemesi düşünülürse ve...”</p>

  <p>“Biz de bilmiyoruz bayım.” Kurbağa doğruldu. “Şu doğaüstü olaylardan biriyle alakalı galiba. Eh, biz artık gidelim.” Başını salladı ve tek kelime etmeden sallana sallana uzay gemisine geri döndü.</p>

  <p>Newt başını pencereden uzattı.</p>

  <p>“Teşekkür ederim!”</p>

  <p>Küçük uzaylı arabanın yanından geçerken anlamlı anlamlı Newt’a bakıp, “C0<sub>2</sub> düzeyi yüzde 0.5 artmış,” diye hırıldadı. “Dürtüsel tüketicilik eğiliminin etkisi altında baskın tür haline gelmekle suçlanabileceğinizi biliyorsunuz, değil mi?”</p>

  <p>İki uzaylı düşen arkadaşlarını kaldırıp rampadan yukarı sürüklediler ve kapıyı kapadılar.</p>

  <p>Newt, göz alıcı ışık gösterileri olması ihtimaline karşı bir süre bekledi, ama gemi oracıkta durmakla yetindi. Sonunda arabasını yol kenarına sürdü ve geminin çevresinden dolandı. Dikiz aynasından baktığındaysa gemi yoktu.</p>

  <p>Bir şeylerin dozunu kaçırıyor olmalıyım, diye geçirdi aklından. Ama neyin?</p>

  <p>Ayrıca olanları Shadwell’e bile anlatamam, çünkü muhtemelen uzaylıların memelerini saymadığım için beni azarlar.</p>

  <p>&nbsp;</p>

  <p class="nind"><span class="gir">“HER NEYSE,” DEDİ ADEM,</span> “cadı olayını çok yanlış anlamışsınız.”</p>

  <p>Onlar çetesi tarla çitlerinden birinin kapısının üzerinde oturmuş, Köpek’in inek pisliklerinde yuvarlanmasını izliyorlardı. Küçük melez köpek epey eğleniyor gibiydi.</p>

  <p>“Ben cadılar hakkında yazılar okudum,” dedi sesini biraz daha yükselterek. “Aslında baştan beri haklıydılar, bu yüzden Britanya Engizisyonu’yla falan onlara zulüm etmek yanlış.”</p>

  <p>“Annem onların erkek egemen sosyal hiyerarşinin ezici adaletsizliklerine karşı mümkün olan tek yolla isyan eden zeki kadınlar olduklarını söyledi,” dedi Pepper.</p>

  <p>Pepper’ın annesi Norton Teknik Okulu’nda ders veriyordu.<a class="nref" id="n52" href="../Text/footnotes.xhtml#n52d"><sup>{52}</sup></a> “Evet, ama senin annen hep öyle şeyler söylüyo,” dedi Âdem bir süre sonra.</p>

  <p>Pepper sevimli sevimli başını salladı. “Bi de, en kötü durumda, yalnızca bereket ilkesinin özgür düşünceli tapınanları olduklarını söyledi.”</p>

  <p>“Bekaret ne?” dedi Wensleydale.</p>

  <p>“Bilmem. Mayıs direkleriyle ilgili bi şey galiba,” dedi Pepper kararsızca.</p>

  <p>“Eh, <em>ben</em> onların Şeytan’a tapındıklarını sanıyodum,” dedi Brian sesinde kınama tınısı olmadan. Sonuçta Onlar çetesi, Her <em>konuda</em> olduğu gibi, şeytan tapıncı konusunda da açık fikirliydi. “Hem, aptal mayıs direği yerine şeytan olsun, daha iyi.”</p>

  <p>“İşte orda yanılıyosun,” dedi Âdem. “Şeytan diil. Bu başka bi tanrı. Boynuzları var.”</p>

  <p>“Şeytan,” dedi Brian.</p>

  <p>“Hayır,” dedi Âdem sabırla, “insanlar onları karıştırıyo. Yalnızca boynuzları benziyo. Ona Pan diyolar. Yarı keçi.”</p>

  <p>“Hangi yarısı?” dedi Wensleydale:</p>

  <p>Âdem düşündü.</p>

  <p>“Alt yarısı,” dedi sonunda. “Bunu bilmemen ne tuhaf. Herkes bilir sanıyodum.”</p>

  <p>“Keçilerin alt yarısı yoktur bi kere,” dedi Wensleydale. “Onların ön yarısı ve arka yarısı var. Tıpkı inekler gibi.”</p>

  <p>Topuklarıyla kapıyı döverek bir süre daha köpeği izlediler. Hava, düşünmeye mani olacak kadar sıcaktı.</p>

  <p>“Keçi bacakları varsa boynuzlarının olmaması lazım. Boynuzlar ön yarıya aittir,” dedi Pepper bir süre sonra.</p>

  <p>“Onu ben uydurmadım, taam mı?” dedi Âdem incinmiş gibi. “Ben yalnızca anlatıyorum. Demek ben uydurdum, öyle mi? Bana terslenmeniz gerekmez.”</p>

  <p>“Her neyse,” dedi Pepper. “Bu aptal Pat, insanlar onun Şeytan olduğunu sanıyo diye kimsenin başının etini yiyemez. Eğer boynuzları olmasaydı yiyebilirdi. <em>Elbette</em> insanlar, aa, bak Şeytan geliyo, diycek.”</p>

  <p>Köpek bir tavşan deliğini kazmaya başladı.</p>

  <p>İçine dert olan bir şey varmış gibi görünen Âdem derin bir nefes aldı.</p>

  <p>“Her şeyi kelimesi kelimesine gerçekmiş gibi almanıza gerek yok,” dedi. “Bugünlerde insanların derdi de bu. Toptan materyalizm. Sizin gibi insanlar yağmur ormanlarını kesiyo ve ozon tabakasında delik açıyo. Sizin gibi insanların toptan materyalizmi yüzünden ozon tabakasında kocaman bi delik var.”</p>

  <p>“Ben bi şey yapmadım,” dedi Brian hemen. “Ben hâlâ aptal bi salatalık kasnağının parasını ödüyorum.”</p>

  <p>“Dergide vardı,” dedi Âdem. “Bi hamburger yapmak için milyonlarca dönüm yağmur ormanı gerekiyo. Ve bir ton ozon da sızıp gidiyo çünkü...” duraksadı, “insanlar havaya aerosol sıkıyo.”</p>

  <p>“Bi de balinalar var,” dedi Wensleydale. “Onları kurtarmamız lazım.”</p>

  <p>Âdem boş boş baktı. Teni Kova Burcu Çağı Dergisi’nin eski sayılarında balinalarla ilgili bir şey yoktu. Dergi editörleri, okuyucularının tıpkı nefes aldıklarını ve dik yürüdüklerini varsaydıkları gibi, balinaları kurtarma taraftarı da olduklarını varsaymıştı.</p>

  <p>“Balinalar hakkında bi program vardı,” diye açıkladı Wensleydale.</p>

  <p>“Onları neden kurtarcakmışız ki?” dedi Âdem. Yeterince balina kurtarırsa rozet alacağı gibisinden bir hayale kapılmıştı.</p>

  <p>Wensleydale duraksadı ve hafızasını taradı. “Çünkü şarkı söyleyebiliyolar. Bi de büyük beyinleri var. Onlardan geriye pek fazla kalmadı. Zaten onları öldürmemiz gerekmiyo, çünkü yalnızca köpek maması falan olmaya yarıyolar.”</p>

  <p>“Eğer o kadar akıllıysalar,” dedi Brian yavaşça, “denizde ne işleri var?”</p>

  <p>“Ah, bilmiyorum,” dedi Âdem düşünceli düşünceli. “Bütün gün yüzüyolar, ağızlarını açıp bi şeyler yiyolar... bana epey akıllıca geldi...”</p>

  <p>Acı bir fren sesi ve uzun süren bir çatırtıyla lafı kesildi. Kapıdan inip patikadan yol kavşağına doğru koştular. Uzun fren izinin sonunda küçük bir araba tepetaklak olmuştu.</p>

  <p>Yolun biraz daha ilerisinde bir delik vardı. Görünüşe göre, araba deliğe düşmekten kaçınmaya çalışmış gibiydi. Onlar çetesi deliğe bakarken ufak tefek, Asyalılannkine benzeyen bir kafa gözden kayboldu.</p>

  <p>Onlar kapıyı açtılar ve baygın Newt’i dışarı sürüklediler. Âdem’in zihninde, kahramanca kurtarışlardan dolayı alacağı madalyaların görüntüleri uçuşuyordu. Wensleydale’in zihniyse pratik ilk yardım düşünceleriyle doluydu.</p>

  <p>“Onu yerinden oynatmamamız lazım,” dedi. “Kırık olabilir. Birini bulmamız gerek.”</p>

  <p>Âdem çevresine bakındı. Yolun ilerisindeki ağaçların arasında bir çatı görünüyordu. Yaseminli Kulübe.</p>

  <p>Ve Yaseminli Kulübe’de Anathema Araç, bir saat önce hazırladığı sargı bezleri, aspirinler ve muhtelif ilk yardım malzemeleri önünde, masada oturuyordu.</p>

  <p>&nbsp;</p>

  <p class="nind"><span class="gir">ANATHEMA SAATE BAKIYORDU.</span> Birazdan gelir, diye düşündü.</p>

  <p>Ama geldiğinde, hiç de Anathema’nın beklediği gibi biri çıkmadı. Daha doğrusu, umduğu gibi biri çıkmadı.</p>

  <p>O uzun boylu, esmer ve yakışıklı birinin geleceğini umuyordu, bundan neredeyse emindi.</p>

  <p>Newt uzundu uzun olmasına, ama aynı zamanda yassı ve zayıf görünüyordu. Saçları kesinlikle koyu renkti, gelgelelim modanın epey gerisinde kalmıştı, çünkü ince telli bir siyah tutam halinde tepesinde toplanmıştı. Newt’in suçu değildi bu; daha gençken, etkileyici saç kesimiyle kameraya sırıtan birinin fotoğrafı elinde, iki ayda bir köşedeki berber dükkanına gidiyor, fotoğrafı berbere gösterip saçlarının öyle görünmesini istediğini söylüyordu. İşinde usta berber fotoğrafa şöyle bir göz atıp, Newt’m saçlarına her amaca uygun, arkası ve yanları kısa bir model veriyordu. Newt saçını bir sene boyunca o modelde kestirdikten sonra, yüzünün özel saç kesimlerine uygun olmadığına karar vermişti. Newton Pulsifer’in saç kesiminden bekleyebileceği en iyi şey daha kısa saçlardı.</p>

  <p>Takım elbise meselesinde de aynısı geçerliydi. Onu hoş, sofistike ve rahat gösterecek giysiler henüz icat edilmemişti. Bugünlerde kendisini yağmura karşı koruyacak ve bozukluklarını taşıyabileceği cepleri olan şeylerle yetinmeyi öğrenmişti.</p>

  <p>Üstelik yakışıklı da değildi. Gözlükleri yokken bile.<a class="nref" id="n53" href="../Text/footnotes.xhtml#n53d"><sup>{53}</sup></a> Anathema’nın onu yatağa yatırmak için ayakkabılarını çıkardığında keşfettiği üzere, tuhaf çoraplar giyiyordu: Çoraplarının teki maviydi ve topuğunda delik vardı; diğeriyse griydi ve ayak parmaklarında delik vardı.</p>

  <p>Sanırım bu manzara karşısında sıcak, müşfik kadınsı duygular falan hissetmem gerekiyor, diye düşündü Anathema. Ama keşke çoraplarını yıkasaydı.</p>

  <p>Eh... uzun boylu, esmer, ama yakışıklı değil. Omuzlarını silkti. Tamam. Üçte iki o kadar kötü değil.</p>

  <p>Yataktaki şekil kıpırdanmaya başladı. Alışık olduğu üzere her zaman ileriye bakmakta olan Anathema hayal kırıklığını bastırıp konuştu:</p>

  <p>“Şimdi nasıl hissediyorsun?”</p>

  <p>Newt gözlerini açtı.</p>

  <p>Bir yatak odasında yatıyordu ve yatak odası ona ait değildi. Bunu tavandan anlamıştı. Onun yatak odasının tavanından, bir türlü indirmeye fırsat bulamadığı model uçaklar sarkıyordu.</p>

  <p>Bu tavanda ise çatlak sıva vardı. Newt daha önce hiçbir kadının yatak odasına girmemişti, ama hoş kokulara bakınca buranın bir kadına ait olduğunu sezdi. Bir parça talk pudrası, müge çiçeği ve çamaşır makinesinin içinin neye benzediğini unutmamış eski tişörtler gibi kokuyordu.</p>

  <p>Başını kaldırmaya çalıştı, fakat acıyla inleyerek yastığa geri yattı. Bu arada yastığın pembe rengi dikkatinden kaçmadı.</p>

  <p>“Başını direksiyona çarpmışsın,” dedi onu uyandıran ses. “Ama kırık çıkık yok. Ne oldu?”</p>

  <p>Newt yine gözlerini açtı.</p>

  <p>“Araba iyi mi?” dedi.</p>

  <p>“Öyle görünüyor, içindeki ses, ‘Lüffen emmiyet kemerini bağlayın,’ diye tekrarlayıp duruyor.”</p>

  <p>“Gördünüz mü?” dedi Newt görünmez seyircilere. “O günlerde nasıl araba yapılacağını biliyorlardı. O plastik kaporta ezilmiyor bile.”</p>

  <p>Anathema’ya bakarak gözlerini kırpıştırdı.</p>

  <p>“Yolda bir Tibetliye çarpmamak için direksiyonu kırdım,” dedi. “En azından, ben öyle sanıyorum. Deliriyorum galiba.”</p>

  <p>Siyah saçlı, kırmızı dudaklı, yeşil gözlü şekil görüş alanından çıktı. Newt onun bir kadın olduğundan hemen hemen emindi. Gözlerini dikip bakmamaya çalıştı. “Delirmişsen bile kimse fark etmeyecektir,” dedi şekil ve gülümsedi. “Biliyor musun, daha önce hiçbir cadı avcısıyla karşılaşmamıştım.”</p>

  <p>“Şey...” diye başladı Newt. Kız onun açık cüzdanını kaldırdı.</p>

  <p>“İçine bakmak zorunda kaldım,” dedi.</p>

  <p>Newt çok utandı, ama pek de sıradışı bir durum sayılmazdı bu. Shadwell ona resmî cadı avcısı kimlik kartı vermişti. Başka şeylere ek olarak, bu kartı gören tüm mübaşirler, hakimler, piskoposlar ve icra memurları onun serbestçe geçmesine izin vermek ve ona talep ettiği kadar çok kuru odun sağlamak zorundaydı, inanılmaz etkileyici bir kaligrafi şaheseriydi ve muhtemelen oldukça eskiydi. Onu tamamen unutmuştu.</p>

  <p>“Aslında yalnızca bir hobi,” dedi perişan halde. “Ben aslında... aslında...” -muhasebe memuru demeyecekti, burada olmazdı, şimdi olmazdı, böyle bir kıza bunu söyleyemezdi- “bilgisayar mühendisiyim,” diye yalan attı. Öyle olmak istiyorum, <em>istiyorum</em>; kalbimin <em>derinliklerinde</em> ben bir bilgisayar mühendisiyim, bilgisayar mühendisliğiyle aramdaki tek engel beynim. “Pardon, acaba senin...”</p>

  <p>“Anathema Araç,” dedi Anathema. “Ben okültistim, ama yalnızca bir hobi bu. Esasında cadıyım. Seni kutlarım. Yarım saat geciktin,” diye ekledi Newt’a küçük bir karton, parçası uzatarak, “bu yüzden bunu okusan iyi olur. Bize epey zaman kazandırır.”</p>

  <p>&nbsp;</p>

  <p class="nind"><span class="gir">ÇOCUKLUK DENEYİMLERİNE RAĞMEN,</span> Newt’in evde küçük bir bilgisayarı vardı. Aslında, pek çok bilgisayarı olmuştu. Onun <em>ne tür</em> bilgisayarları olduğunu tahmin edebilirdiniz. Wasabi’nin bilgisayar dünyasındaki dengiydi onlar. Mesela, o satın aldıktan sonra yüzde elli indirim yapılan bilgisayarlardı. Ya da şatafatlı tanıtım kampanyalarıyla piyasaya sürülen ve bir sene içinde tamamen unutulan bilgisayarlar. Ya da yalnızca buzdolabına soktuğunuzda çalışan bilgisayarlar. Ya da tesadüf eseri iyi makineler olsalar da, Newt gidip her zaman hatalı işletme sistemlerine sahip ilk versiyonları alırdı. Buna rağmen yine de almaya devam ediyordu, çünkü <em>inanıyordu.</em></p>

  <p>Âdem de küçük bir bilgisayar almıştı. Onu oyun oynamak için kullanıyordu, ama bu asla uzun sürmüyordu. Bir oyun yükleyip birkaç dakika onu dikkatle izledikten sonra En Yüksek Puan sayacında sayacak hane kalmayana kadar oynuyordu.</p>

  <p>Onlar’ın diğer üyeleri onun bu tuhaf yeteneğine şaştığında, Âdem de insanların bu şekilde oyun oynamamasına şaşıyordu.</p>

  <p>“Tek yapman gereken nasıl oynayacağını öğrenmek, ondan sonrası çok kolay,” diyordu.</p>

  <p>&nbsp;</p>

  <p class="nind"><span class="gir">NEWT YASEMİNLİ KULÜBENİN</span> oturma odasının büyük kısmının gazete yığınlarının istilası altında olduğunu fark edince huzursuzlandı. Duvarlar gazete kupürleriyle kaplıydı ve Newt Shadwell için kestiği kupürlerden bazılarını görünce memnun oldu.</p>

  <p>Anathema’nın az mobilyası vardı. Yanında getirmeye zahmet ettiği tek şey, aile yadigarlarından biri olan saatti. Dolap içindeki sarkaçlı saatlerden değil, E. A. Poe’nun altına neşeyle birini bağlayacağı türden, serbestçe sallanan bir sarkaca sahip duvar saatlerindendi.</p>

  <p>Newt’in gözleri ona takılıp duruyordu.</p>

  <p>“Atalarımdan biri yapmış,” dedi Anathema kahve fincanlarını masaya koyarak. “Sör Joshua Araç. Onu duymuş muydun? Dakik çalışan saatleri ucuza yapmaya yarayan küçük sallanan şeyi icat etmişti? Hattâ icat ettiği şey de adını ondan alır.”</p>

  <p>“Joshua mı?” dedi Newt ihtiyatla.</p>

  <p>“Araç.”</p>

  <p>Son yarım saattir Newt bir sürü inanılmaz şey duymuştu ve hepsine inanmak üzereydi, ama bir noktada çizgi çizmeye mecburdu.</p>

  <p>“Araç sözcüğü gerçek birinden mi geliyor?” dedi.</p>

  <p>“Ah evet. Eski, güzel bir Lancashire ismidir. Fransızca dan sanırım. Şimdi Sör Humphrey Aygıt’ı da duymadığını söylersin...”</p>

  <p>“Ah, <em>hadi</em> ama...”</p>

  <p>“... su basmış madenleri boşaltmayı mümkün kılan bir aygıt icat etmişti. Ya da Pietr Zımbırtı? Cyrus T. Zamazingo, Amerika’nın en önde gelen siyah mucidi? Thomas Edison hayranlık duyduğu çağdaş pratik bilim insanlarının Cyrus T. Zamazingo ve Ella Reader lvırzıvır olduğunu söylemiş. Ve...”</p>

  <p>Newt’in ona boş boş baktığını gördü.</p>

  <p>“Bu konuda doktora yaptım,” dedi. “O insanlar öyle basit ve işe yarar şeyler icat ettiler ki, onların icat edilmesi gerektiğini herkes unuttu. Şeker?”</p>

  <p>“$ey...”</p>

  <p>“Normalde iki tane alırsın,” dedi Anathema sevimli sevimli. Newt kızın ona verdiği karta baktı.</p>

  <p>Kız kartın her şeyi açıkladığını düşünüyor gibiydi.</p>

  <p>Ne var ki açıklamıyordu.</p>

  <p>Düz bir çizgiyle ortadan ikiye ayrılmış kartın sol tarafına siyah mürekkeple şiire benzer bir şeyler yazılmıştı. Sağ tarafa ise kırmızı mürekkeple yorumlar ve notlar.</p>

  <table>
    <tbody>    <tr>    <td>     <p>3819: Doğu’nun arabası</p>

</td>

    <td>     <p>Japon arabası?</p>

</td>

</tr>

    <tr>    <td>     <p>dikmiş nalları, semaya bakar</p>

</td>

    <td>     <p>Tepetaklak olmuş.</p>

</td>

</tr>

    <tr>    <td>     <p>dört tekeri,</p>

</td>

    <td>     <p>Araba kazası...</p>

</td>

</tr>

    <tr>    <td>     <p>bereli bi yiğit</p>

</td>

    <td>     <p>ciddi yaralanma yok?</p>

</td>

</tr>

    <tr>    <td>     <p>gelcek Yatağına, ağrıyan başı</p>

</td>

    <td>     <p>... içeri alınacak...</p>

</td>

</tr>

    <tr>    <td>     <p>medet umar söğütözünden,</p>

</td>

    <td>     <p>... söğütözü = Aspirin</p>

</td>

</tr>

    <tr>    <td>     <p>iğneyle yoklayan ama</p>

</td>

    <td>     <p>(3757) iğne = cadı avcısı</p>

</td>

</tr>

    <tr>    <td>     <p>pak yüreklü,</p>

</td>

    <td>     <p>(102) <em>İyi</em> cadı avcısı??</p>

</td>

</tr>

    <tr>    <td>     <p>lâkin atası ölümümün</p>

</td>

    <td>     <p>Pulsifer’den bahsediyor (002)</p>

</td>

</tr>

    <tr>    <td>     <p>müsebbibi, yanlışı</p>

</td>

    <td>     <p>Kibrit vs. ara. 1990’larda!</p>

</td>

</tr>

    <tr>    <td>     <p>doğru kılmak içün ateş aracını</p>

</td>

    <td>     <p>... hımm...</p>

</td>

</tr>

    <tr>    <td>     <p>al ondan, beraber olcaksınız</p>

</td>

    <td>     <p>...bir günden az(s.712,3803,4004)</p>

</td>

</tr>

    <tr>    <td>     <p>cihanın yaklaşan sonuna değin.</p>

</td>

</tr>

    <tr>    <td></td>

</tr>

</tbody>
  </table>

  <p>Newt’ın eli kendiliğinden cebine gitti. Çakmağı yerinde yoktu.</p>

  <p>“Bunun anlamı nedir?” dedi boğuk bir sesle.</p>

  <p>“Agnes Çatlak’ı duydun mu hiç?” dedi Anathema.</p>

  <p>“Hayır,” dedi Newt çaresizlikle alaya sığınarak. “Sanırım deli insanları onun icat ettiğini söyleyeceksin.”</p>

  <p>“Bir başka güzel Lancashire ismi,” dedi Anathema soğuk soğuk. “İnanmıyorsan, on yedinci yüzyıl başlarındaki cadı mahkemeleriyle ilgili belgeleri oku. O benim atamdır. Aslında senin atalarından biri onu diri diri yaktı. Ya da yakmaya çalıştı.” Newt kendinden geçmiş bir halde Agnes Çatlak’ın ölümünün hikâyesini dinledi.</p>

  <p>“Zina-Yapmayacaksın Pulsifer mi?” dedi, Anathema hikâyesini bitirdiği zaman.</p>

  <p>“O zamanlar böyle isimler yaygınmış,” dedi Anathema. “Görünüşe göre on çocukları olmuş ve çok dindar bir aileymişler. Ayrıca Kıskanç Pulsifer, Sahte-Tanık Pulsifer...”</p>

  <p>“Anladım galiba,” dedi Newt. “Vay be. Shadwell bu ismi daha önce gördüğünü söylemişti. Ordu kayıtlarında olmalı. İnsanlar bana Zina Pulsifer deseydi, ben de mümkün olduğunca çok insanı incitmek isterdim sanırım.”</p>

  <p>“Bence yalnızca kadınlardan pek hoşlanmıyordu.”</p>

  <p>“Bu kadar iyi karşıladığın için teşekkür ederim,” dedi Newt. “Bahsettiğin kişi atalarımdan biri olmalı. Çok fazla Pulsifer yoktur herhalde. Belki... belki bu yüzden Cadı Avcısı Ordusu ile karşılaşmışımdır? Kader olabilir,” diye ekledi umutla.</p>

  <p>Anathema başını iki yana salladı. “Hayır,” dedi. “Kader diye bir şey yok.”</p>

  <p>“Her neyse, cadı avcılığı o zamanlar olduğu gibi değil artık. İhtiyar Shadwell’in bile Doris Stokes’un<a class="nref" id="n54" href="../Text/footnotes.xhtml#n54d"><sup>{54}</sup></a> çöp kutularını tekmeleyip devirmekten daha kötüsünü yaptığını sanmıyorum.”</p>

  <p>“Aramızda kalsın ama Agnes biraz çetincevizmiş,” dedi Anathema gizemli bir biçimde. “Ara vitesi yokmuş.”</p>

  <p>Newt kâğıt parçasını salladı.</p>

  <p>“Ama bununla ne ilgisi var?” dedi.</p>

  <p>“O yazmış. Yani orijinalini. Agnes <em>Çatlak’ın Dakîk</em> ve <em>Kat’i Kehanetleri’nin</em> 3819. maddesi. 1655 senesinde yayımlanmıştı.”</p>

  <p>Newt kehanete yeniden baktı. Ağzı açılıp kapandı. <em>“Arabamı çarpacağımı biliyor muydu?”</em> dedi.</p>

  <p>“Evet. Hayır. Muhtemelen bilmiyordu. Ayırt etmek zor. Anlayacağın, Agnes gelmiş geçmiş en kötü kahindi. Çünkü her zaman haklı çıkıyordu. Bu yüzden kitap hiç satmadı.”</p>

  <p>&nbsp;</p>

  <p class="nind"><span class="gir">ÇOĞU PSİŞİK YETENEK,</span> basit bir zamansal odak eksikliğinden ileri gelir ve Agnes Çatlak’ın zihni Zaman’da o kadar uzağa dalıyordu ki, deli kahinlerin büyüyen bir sektör olduğu on yedinci yüzyıl Lancashire’inin standartlarına göre bile oldukça deli sayılıyordu.</p>

  <p>Ama onu dinlemek eğlenceliydi, herkes bunda hemfikirdi.</p>

  <p>Bir tür küf kullanarak hastalıkları tedavi etmek, hastalıklara sebep olan minik hayvancıklar suya karışıp gitsin diye ellerinizi yıkamanın önemi hakkında söylenip duruyordu; halbuki hastalık iblislerine karşı tek savunmanın leş gibi kokmak olduğunu herkes bilirdi. Agnes daha uzun yaşamak için hafif hafif sıçrayarak yürümek gerektiğini savunuyordu, ancak bu son derece şüphe uyandırıcıydı, ki zaten cadı avcılarının dikkatini ilk çeken de bu olmuştu. Aynı zamanda, lifli gıdalar içeren bir diyetin ehemmiyeti konusunda ısrar ediyordu, ama burada zamanın epey ilerisinde olduğu açıktı, çünkü çoğu insan gıdaların içindeki liflerden ziyade taşlar hakkında endişeleniyordu. Ayrıca Agnes siğilleri tedavi etmiyordu.</p>

  <p>“Herbişey zihninizin içinde,” diyordu, “onları unuttuğunuz vakit yiterler.”</p>

  <p>Agnes’in Geleceği gördüğü açıktı, ama sıra dışı ve özel bir görüydü bu. Başka bir deyişle, tamamen hava cıvaydı.</p>

  <p>&nbsp;</p>

  <p class="giris">"NE DEMEK İSTİYORSUN?” DEDİ NEWT.</p>

  <p>“Kehanetlerini ancak kehanette bulunduğu olay gerçekleştikten sonra anlayabiliyorsun,” dedi Anathema. “Örneğin, ‘Sakın Ha Bettamaks Almayasınız.’ 1972 senesine dair bir kehanet.”</p>

  <p>“Videokasetleri öngördü mü demek istiyorsun?”</p>

  <p>“Hayır! Sadece küçük bir bilgi parçacığı yakalamış,” dedi Anathema. “Mesele de bu. Çoğu zaman öyle muğlak şeyler söylemiş ki, ancak sonradan anlaşılıyor ve o zaman her şey yerli yerine oturuyor. Nelerin önemli, nelerin önemsiz olacağını da bilmiyormuş, bu yüzden yer yer ıskalıyor. 22 Kasım 1963 için kehaneti şu: King’s Lynn’de bir ev yıkılacak.”</p>

  <p>“Öyle mi?” dedi Newt kibarlıktan.</p>

  <p>“Başkan Kennedy’ye suikast düzenlenen gün,” dedi Anathema. “Ama o zaman Dallas yoktu malum. Buna karşın King’s Lynn oldukça önemliydi.”</p>

  <p>“Ah.”</p>

  <p>“Kendi soyundan gelenler söz konusu olduğunda genellikle epey başarılı.”</p>

  <p>“Ya?”</p>

  <p>“Bu arada içten yanmalı motor hakkında da hiçbir şey bilmiyormuş. Onun için otomobiller, tuhaf görünümlü arabalardan başka bir şey değilmiş. Annem bile bu kehanetin, bir İmparator’un arabasının ters dönmesi hakkında olduğunu düşünüyordu. Anlayacağın, geleceğin ne olduğunu bilmek yeterli değil. Ne <em>demek</em> olduğunu da bilmen gerek. Agnes minik bir silindirden devasa bir resme bakan biri gibiymiş. Gördüğü minik şeylerden anlamlar çıkararak, iyi tavsiye olacağına inandığı şeyleri yazmış.</p>

  <p>“Bazense şansın yaver gider,” diye devam etti Anathema. “Büyükdedem 1929’daki borsa çöküşünü iki gün önceden çözmüş mesela. Koca bir servet kazanmış. Yani, anlayacağın profesyonel varisleriz.”</p>

  <p>Newt’a sertçe baktı. “Yaklaşık iki yüz sene öncesine kadar kimse Agnes’in <em>Dakîk ve Kat’î Kehanetler</em>’i aile yadigarı olarak gördüğünü anlamadı. Kehanetlerin çoğu soyundan gelenler ve onların refahıyla ilgili. Kendisi buralardan göçtükten sonra bile bize göz kulak olmaya çalışıyordu. Bizce King’s Lynn kehanetinin sebebi bu. O sırada babam orayı ziyaret ediyormuş, bu yüzden Agnes’in bakış açısına göre, her ne kadar Dallas’ta serseri kurşunlara kurban gitmesi ihtimali olmasa da, bir tuğlanın hedefi olması kuvvetle muhtemeldi.”</p>

  <p>“Ne iyi bir insan,” dedi Newt. “Koca bir köyü patlatmasını göz ardı edebilirsin neredeyse.”</p>

  <p>Anathema bunu duymazdan geldi. “Her neyse, hepsi bu,” dedi. “O zamandan bu yana, kehanetleri yorumlamayı iş edindik. Ne de olsa her aya bir kehanet düşüyor -gerçi şimdi arttı, dünyanın sonu yaklaştıkça sıklaşıyorlar.”</p>

  <p>“Ee, ne zaman kopacak?” dedi Newt.</p>

  <p>Anathema anlamlı anlamlı saate baktı.</p>

  <p>Newt küçük, korkunç bir kahkaha attı, kulağa rahat bir kahkaha gibi geldiğini umarak. Bugün yaşadığı olaylardan sonra pek de aklı başında hissetmiyordu. Üstüne üstlük Anathema’nın parfümünün kokusundan tedirgin oluyordu.</p>

  <p>“Kronometreye ihtiyaç duymadığım için kendini şanslı say,” dedi Anathema. “Yaklaşık, ıı, beş altı saatimiz var.”</p>

  <p>Newt bunun üzerine biraz düşündü. Hayatı boyunca alkole şiddetli bir arzu duymamıştı, ama bir şey ona her şeyin bir ilki olduğunu söylüyordu.</p>

  <p>“Cadılar evin içinde içer mi?” dedi.</p>

  <p>“Ah, evet.” Muhtemelen, vaktiyle Agnes Çatlak iç çamaşır çekmecesini boşaltırken hep nasıl gülümsemişse, Anathema da öyle gülümsedi. “Pıhtılaşmış yüzeyinde tuhaf şeyler kıvranan yeşil kabarcıklı bir şey. Sen biliyorsundur.”</p>

  <p>“İyi. Buz var mı?”</p>

  <p>İçki cin çıktı. Buz da vardı. Çekirdekten yetişme cadı Anathema genelde içkiyi pek onaylamazdı, ama kendisi söz konusuyken tam tersi geçerliydi.</p>

  <p>“Sana yoldaki delikten çıkan Tibetliyi anlattım mı?” dedi Newt biraz rahatlayarak.</p>

  <p>“Aa, onları biliyorum,” dedi Anathema masadaki kâğıtları karıştırarak. “Dün iki tanesi ön taraftaki çimenlikten çıkageldiler. Zavallı şeyler oldukça şaşkın görünüyorlardı, ben de onlara çay yaptım, sonra bir kürek ödünç aldılar ve yine çukura indiler. Ne yapmaları gerektiğini bilmiyorlar sanırım.”</p>

  <p>Newt biraz bozuldu. “Tibetli olduklarını nasıl anladın?” dedi.</p>

  <p>“Eğer iş ona gelecekse, sen nasıl anladın? Ona çarptığında adam ‘Ommm’ mu dedi?”</p>

  <p>“Eh, o... Tibetlilere benziyordu,” dedi Newt. “Safran rengi cüppe, kel kafa... anlarsın ya... <em>Tibetliler.”</em></p>

  <p>“Benimkilerden birinin İngilizcesi oldukça iyiydi. Anlaşılan bir an Lhasa’da radyo onarıyormuş, bir an sonra da tüneldeymiş. Eve nasıl döneceğini bilmiyor.”</p>

  <p>“Onu yola gönderseydin muhtemelen UFO’ya binebilirdi,” dedi Newt sıkıntıyla.</p>

  <p>“Üç uzaylı mı? İçlerinden biri minik, teneke bir robot muydu?”</p>

  <p>“Senin bahçene de mi kondular?”</p>

  <p>“Radyoya bakılırsa, konmadıkları tek yer orası. Dünyanın her yerine iniyorlar, kozmik barış hakkında kısa, basmakalıp bir mesaj veriyorlar, insanlar, ‘Ee, evet?’ dediğinde onlara boş boş bakıyorlar ve uçup gidiyorlar. Tıpkı Agnes’in dediği gibi, işaretler ve alametler.”</p>

  <p>“Herhalde onun bunları da öngördüğünü söyleyeceksin şimdi?”</p>

  <p>Anathema önündeki yıpranmış indeks kartlarını karıştırdı.</p>

  <p>“Bilgisayara geçirmek istiyordum,” dedi. “Sözcük arama falan. Anlarsın ya. Her şeyi çok daha kolaylaştırırdı. Kehanetler gelişigüzel düzenlenmiş, ipuçları, el yazısı falan var.”</p>

  <p>“Hepsini indeks kartlarına mı yazmış?” dedi Newt.</p>

  <p>“Hayır. Kitaba. Ama onu, şey, nereye koyduğumu unuttum. Ama kopyalarım var elbette.”</p>

  <p>“Kaybettin yani?” dedi Newt resmi konuşmaya bir tutam mizah eklemeye çalışarak.“Herhalde bunu öngörememiştir!” Anathema dik dik baktı. Bakışlar öldürebilseydi, Newt çoktan musalla taşını boylamış olurdu.</p>

  <p>Anathema sözlerine devam etti. “Ama seneler içinde onun diline epey uyum sağladık ve dedem de işe yarar bir karşılıklı referans sistemi buldu... ah. işte burada.”</p>

  <p>Kartlardan birini Newt’in önüne itti.</p>

  <table>
    <tbody>    <tr>    <td>     <p>3988: Çiğdemli adamlar</p>

</td>

    <td>     <p>... Çiğdem = Safran</p>

</td>

</tr>

    <tr>    <td>     <p>Yer’den çıktığında,</p>

</td>

    <td>     <p>(2003)</p>

</td>

</tr>

    <tr>    <td>     <p>yeşilli adamlar Sema’dan</p>

</td>

    <td>     <p>... uzaylılar...??</p>

</td>

</tr>

    <tr>    <td>     <p>indiğinde, Pluto’nuun</p>

</td>

    <td>     <p>... paraşütlü askerler?</p>

</td>

</tr>

    <tr>    <td>     <p>çıbıkları şimşek şattolarını</p>

</td>

    <td>     <p>... nükleer güç tesisleri</p>

</td>

</tr>

    <tr>    <td>     <p>terk eylediğinde,</p>

</td>

    <td>     <p>(bkz. 798-806 kupürler)</p>

</td>

</tr>

    <tr>    <td>     <p>batmış diyarlar</p>

</td>

    <td>     <p>Atlantis, kupür 812-819 ...</p>

</td>

</tr>

    <tr>    <td>     <p>yükseldiğinde,</p>

</td>

    <td>     <p>Leviathan = balina</p>

</td>

</tr>

    <tr>    <td>     <p>Leviathan serbestçe</p>

</td>

    <td>     <p>(1981)?</p>

</td>

</tr>

    <tr>    <td>     <p>dolaştığında,</p>

</td>

    <td>     <p>Güney Amerika yeşil?</p>

</td>

</tr>

    <tr>    <td>     <p>Brezilya yeşerdiğinde ve</p>

</td>

    <td>     <p>?3-4?</p>

</td>

</tr>

    <tr>    <td>     <p>Üçü toplaşıp, Dördi kalkıp</p>

</td>

    <td>     <p>Demiryolları? (‘demir yol’ 2675)</p>

</td>

</tr>

    <tr>    <td>     <p>demir atlar sürdüklerinde;</p>

</td>

</tr>

    <tr>    <td>     <p>Bilin ki, son yakındır.</p>

</td>

</tr>

</tbody>
  </table>

  <p>“Bunların hepsini tek seferde çözmedim,” diye itiraf etti Anathema. “Haberleri dinledikten sonra boşlukları doldurdum.”</p>

  <p>“Ailendekiler çapraz bulmaca çözme konusunda inanılmaz iyi olmalı,” dedi Newt.</p>

  <p>“Sanırım Agnes burada kendini biraz aşıyordu, Leviathan ve Güney Amerika, üçler ve dörtler her anlama gelebilir.” İçini çekti. “Sorun gazeteler. Agnes’in gözden kaçırabileceğin minik bir olaydan mı bahsettiğini asla anlayamıyorsun. Her sabah bütün günlük gazeteleri satır satır incelemenin ne kadar sürdüğünü biliyor musun?”</p>

  <p>“Üç saat, on dakika,” dedi Newt hemen.</p>

  <p>&nbsp;</p>

  <p class="nind"><span class="gir">“KESİN MADALYA FALAN VERİRLER,”</span> dedi Âdem iyimserlikle. “Alev alev yanan bi enkazdan bi adamı kurtardığımız için.”</p>

  <p>“Yanmıyodu,” dedi Pepper. “Onu düz çevirdiğimizde enkaz bile sayılmazdı.”</p>

  <p>“Ama olabilirdi,” diye açıkladı Âdem. “Eski bi araba ne zaman alev alçağını bilmiyo diye neden madalya aimıyçakmışız anlamadım.”</p>

  <p>Durmuş, deliğe bakıyorlardı. Anathema polisi aramış, polis olayı yağmur sularına bağlamıştı ve çukurun çevresine trafik konileri koymuşlardı; çukur karanlık ve çok derindi.</p>

  <p>"Tibet’e gitmek eğlenceli olabilirdi,” dedi Brian. "Savaş sanatlarını falan öğrenebilirdik. Eski bi film izlemiştim, Tibet’te bi vadi vardı ve oradaki herkes yüzlerce sene yaşıyodu. Adı Shangri-La.”</p>

  <p>“Halamın bungalovunun adı da Shangri-La,” dedi Wensleydale.</p>

  <p>Âdem hıhladı.</p>

  <p>“Bi vadiye eski bi bungalovun adını vermek hiç de akıllıca diil,” dedi. “Gezmek Yeter ya da, ya da Defneli Kulübe denebilirdi pekala.”</p>

  <p>“Shambale demekten iyidir,” dedi Wensleydale ılımlı bir tavırla.</p>

  <p>“Shambala,” diye düzeltti Âdem.</p>

  <p>“Bence aynı yer. Muhtemelen iki ismi var,” dedi Pepper usta bir diplomat gibi. “Bizim ev gibi. Taşındığımız zaman adını Baraka’dan Norton Tepesi’ne değiştirdik, ama hâlâ Theo C. Cupier, Baraka adresli mektuplar alıyoruz. Belki de bungalovun adını Shambala diye değiştirmişlerdir, ama insanlar oraya hâlâ Defneli Kulübe diyodur.”</p>

  <p>Âdem deliğe bir çakıl taşı fırlattı. Tibetlilerden sıkılmaya başlamıştı.</p>

  <p>“Şimdi n’apalım?” dedi Pepper. “Norton Dibi Çiftliği’nde koyunları yıkıyolar. Gidip yardım edebiliriz.”</p>

  <p>Âdem deliğe daha büyük bir taş atıp takırtıyı bekledi, ama hiç ses gelmedi.</p>

  <p>“Bilmem,” dedi dalgın dalgın. “Belki balinalar, ormanlar falan hakkında bi şey yapabiliriz.”</p>

  <p>“Ne gibi?” dedi Brian. Koyun yıkarken yaşanan eğlenceye bayılırdı. Cebindeki boş cips paketlerini teker teker deliğe atmaya başladı.</p>

  <p>“Bu akşam Tadfield’a gidip hamburger yemeyebiliriz,” dedi Pepper. “Dördümüz de yemezsek, milyonlarca dönüm ormanı kesmiycekler demektir."</p>

  <p>“Her durumda kesçekler,” dedi Wensleydale.</p>

  <p>“Yine toptan materyalizm,” dedi Âdem. “Balinalarda da aynısı. Olup bitenler hayret verici.” Köpek’e baktı.</p>

  <p>Çok tuhaf hissediyordu.</p>

  <p>Kendisine bakıldığını fark eden küçük köpek beklentiyle arka ayakları üzerinde doğruldu.</p>

  <p>“Balinaları yiyen senin gibiler yok mu?” dedi Âdem sertçe. “Eminim şimdiye kadar koca bi balinayı yemişindir.”</p>

  <p>Köpek, içinde kalmış minicik şeytani parçayla kendinden nefret ederek başını yana yatırdı ve inledi.</p>

  <p>“Amma güzel bi dünyada büyüyoruz,” dedi Âdem. “Balina yok, hava yok, denizler yükseldiği için herkes her yere yüzerek gidiyo.”</p>

  <p>“Atlantisliler yaşadı,” dedi Pepper neşeyle.</p>

  <p>“Hah,” dedi Âdem ona kulak asmadan.</p>

  <p>Kafasının içinde bir şey oluyordu. Başı ağrıyordu. Onun düşünmesine gerek kalmadan düşünceler geliyordu. Bir şey onunla konuşuyordu: Bir <em>şeyler yapabilirsin Âdem Young. Her şeyi yoluna koyabilirsin. Her dilediğini yapabilirsin.</em> Bunu söyleyen... kendisiydi. İçinde, derinlerde bir parça. Bunca senedir ona bağlı olan ve tıpkı bir gölge gibi, hiç farkında olmadığı bir parçası. Evet, diyordu, berbat bir dünya. Harika olabilirdi. Ama berbat, ve artık bu konuda bir şeyler yapma zamanı geldi. Sen bu yüzden buradasın. Her şeyi yoluna koymak için.</p>

  <p>“Çünkü onlar her yere gidebilcek,” diye devam etti Pepper ona endişeli bir bakış fırlatarak. “Atlantisliler, demek istiyorum. Çünkü...”</p>

  <p>"Atlantisliler’den de, Tibetliler’den de bıktım,” diye terslendi Âdem.</p>

  <p>Hepsi birden ona baktılar, onu daha önce hiç böyle görmemişlerdi.</p>

  <p><em>“Onlar</em> için hava hoş tabii,” dedi Âdem. "Herkes balinaları, kömürü, petrolü, ozonu, yağmur ormanlarını bitirip duruyo ve bize hiç kalmıyo. Hava biterken karanlıkta ve ıslakta oturmak yerine Mars’a falan gitmemiz lazım."</p>

  <p>Onlar’ın bildiği Âdem değildi bu. Çete üyeleri göz göze gelmekten kaçındılar. Âdem bu ruh halindeyken dünya daha soğuk bir yere dönüşmüştü sanki.</p>

  <p>“Bana öyle geliyo ki,” dedi Brian işgüzar bir şekilde, <em>“bana </em>öyle geliyo ki, bu konuda yapabilceğin en iyi şey, bununla ilgili makaleleri okumayı bırakmak.”</p>

  <p>"Geçen gün söylediğin gibi,” dedi Âdem. “Korsanlar, kovboylar, uzaylılar falan hakkında okuyarak büyüyosun ve tam dünyanın harika şeylerle dolu olduğunu düşünmeye başladığında sana yalnızca ölü balinalar, kesilmiş ormanlar ve milyonlarca sene boyunca gitmiycek nükleer atıklar olduğunu söylüyolar. Bana sorarsanız büyümeye bile değmez."</p>

  <p>Onlar bakıştılar.</p>

  <p>Dünyanın üzerinde bir gölge vardı. Kuzeyde fırtına bulutları toplanıyordu ve sanki gökyüzünü hevesli bir amatör ressam boyamış gibi, güneşin sarı ışığı yansıyordu bulutlardan.</p>

  <p>"Bence dünyanın toptan dürülüp, sonra tekrar başlaması lazım,” dedi Âdem.</p>

  <p>Hiç de Âdem’in sesine benzemiyordu bu.</p>

  <p>Yaz ormanında acı bir rüzgar esiyordu.</p>

  <p>Âdem, başının üzerinde durmaya çalışan Köpek’e baktı. Uzaktan bir gök gürültüsünün mırıltısı geldi. Âdem uzanıp dalgın dalgın köpeği okşadı.</p>

  <p>"Bütün nükleer bombalar patlarsa ve her şey yeniden, ama daha adamakıllı düzenlenmiş bi biçimde başlarsa herkes gününü görür,” dedi Âdem. “Bazen, böyle olmasını istediğimi düşünüyorum. O zaman her şeyi düzeltebilirdik.”</p>

  <p>Gök yine gürledi. Pepper ürperdi. Onlar’ın, sıkıcı bir saatin geçmesini sağlayan, her zamanki bitmek tükenmek bilmez didişmesi gibi değildi bu. Âdem’in gözlerinde arkadaşlarının tam olarak çözemediği bir şey vardı -haylazlık değildi, çünkü zaten o her zaman oradaydı, ondan çok daha kötü bir tür gri boşluktu gözlerindeki.</p>

  <p>“Eh, <em>bizi</em> bilmem,” dedi Pepper. “Bizi bilmem, çünkü bütün bombalar patlarsa hepimiz havaya uçarız. Doğmamış nesillerin annesi olarak, ben buna karşıyım.”</p>

  <p>Merakla ona baktılar. Pepper omuzlarını silkti.</p>

  <p>“Sonra dev karıncalar dünyayı ele geçirir,” dedi Wensleydale endişeyle. “Bi filmde vardı. Ya da namlusu kesilmiş tüfeklerle dolaşıyosun ve üzerine bıçaklarla silahlar yapıştırılmış arabalardan kullanıyo herkes...”</p>

  <p>“Ben dev karıncalara ya da o tür şeylere izin vermezdim,” dedi Âdem dehşet uyandırıcı bir neşeyle. “Size de bi şeycikler olmazdı. Buna izin vermezdim. <em>Süpper</em> olurdu, değil mi, bütün dünya bize kalsa? Hı? Onu paylaşabilirdik. Harika oyunlar oynardık. Gerçek ordularla falan savaş yapabilirdik.”</p>

  <p>“Ama insanlar olmazdı,” dedi Pepper.</p>

  <p>“Ah, ben insan yapabilirdim,” dedi Âdem havalı havalı. “En azından ordulara yetçek kadar. Her birimiz dünyanın dörtte birini alırdık. Örneğin sen” -Pepper’ı işaret etti ve kız, onun parmağı kor beyaz bir demir süngüymüş gibi geriledi- “Rusya’yı alabilirsin, çünkü Rusya kızıldır ve senin saçların da kızıl, taam mı? Wensley Amerika’yı alabilir, Brian Afrika’yla Avrupa’yı ve, ve...”</p>

  <p>Gittikçe artan dehşetlerine rağmen Onlar bu fikre iyice kafa yordular.</p>

  <p>“Ha-hah,” diye kekeledi Pepper hızlanan rüzgar tişörtünü savururken, “neden Amerika’yı Wensley alıyo da, bana sırf Rusya kalıyo anlamadım. Rusya sıkıcı.”</p>

  <p>“Çin, Japonya ve Hindistan da senin olabilir,” dedi Âdem.</p>

  <p>“Ben de sırf Afrika’yı ve bi sürü küçük sıkıcı ülkeyi mi alıyorum o halde?" dedi Brian felaket yokuşunda yuvarlanırken dahi pazarlık ederek. “Onların yerine Avustralya’yı alsam?”</p>

  <p>Pepper onu dürtükledi ve başını panikle iki yana salladı.</p>

  <p>“Avustralya Köpek’in olcak,” dedi Âdem gözlerinde yaratıcı alevler parlarken, “çünkü koşturup oynıycak geniş bi yere ihtiyacı var. Ve kovalaması için onca tavşan ve kanguru ve...” Bulutlar, rüzgardan da hızlı hareket ederek, bir çanak dolusu berrak suya dökülmüş mürekkep gibi yayıldı.</p>

  <p>“Ama ortada tavşan filan <em>olmaya...”</em> diye haykırdı Wensleydale.</p>

  <p>Âdem dinlemiyordu, ya da en azından kendi kafasında konuşanların haricindeki sesleri dinlemiyordu. “Her şey berbat,” dedi. “Baştan başlamamız lazım. İstediklerimizi kurtaralım ve yeniden başlayalım. En iyisi bu. Aslında düşünürseniz, dünyaya iyilik yapmış oluruz. O ihtiyar kaçıkların işleri nasıl berbat ettiklerini görmek beni <em>kızdırıyo</em>...”</p>

  <p>&nbsp;</p>

  <p class="nind"><span class="gir">“BELLEK MESELESİ ANLAYACAĞIN,”</span> dedi Anathema. “İleriye olduğu gibi, geriye doğru da çalışır. Irksal bellek demek istiyorum.”</p>

  <p>Newt ona nazikçe, ama boş boş baktı.</p>

  <p>“Söylemeye çalıştığım,” dedi Anathema sabırla, “Agnes geleceği <em>görmüyordu.</em> Bu yalnızca bir metafor. O geleceği hatırlıyordu. Çok iyi sayılmazdı elbette, ve hatırladıkları kendi kavrayışının süzgecinden geçene kadar biraz karmaşıklaşıyordu. Kendi soyundan gelenlere olanları daha iyi hatırladığını düşünüyoruz.”</p>

  <p>“Ama onun yazdığı şeyler yüzünden bazı yerlere gidiyorsanız ve bazı şeyleri yapıyorsanız, ve onun yazdıkları da sizin gittiğiniz yerler ve yaptığınız şeyler hakkında hatırladıklarıysa,” dedi Newt, “o zaman...”</p>

  <p>“Biliyorum. Ama şey, bu şekilde olduğuna dair bazı kanıtlarımız var,” dedi Anathema.</p>

  <p>Aralarına yaydıkları haritaya baktılar. Yanlarında radyo mırıldanıyordu. Newt yamacında bir kadın oturduğunun fazlasıyla farkındaydı. Profesyonel ol, dedi kendi kendine. Sen bir askersin, değil mi? Sayılır. O zaman asker gibi davran. Bir an buna kafa yordu. Eh, terbiyesini takınmış saygın bir asker gibi düşün o zaman. Bunun üzerine konuya odaklanmaya çalıştı.</p>

  <p>“Neden Aşağı Tadfield?” dedi Newt. “Hava yüzünden dikkatimi çekti orası. İdeal mikro-iklim deniyormuş. Kendine has güzel havası olan küçük bir yer demekmiş.”</p>

  <p>Anathema’nın defterlerine baktı. Bugünlerde tüm dünyaya musallat olmuşa benzeyen Tibetlilerle UFOları göz ardı etseniz bile mekânda kesinlikle tuhaf bir şey vardı. Tadfield hem takviminizi ayarlamak için kullanabileceğiniz türden bir havaya sahipti, hem de değişime olağanüstü dirençliydi. Orada kimse yeni evler yapmıyordu. Nüfus fazla değişmiyordu. Bugünlerde bekleyeceğinizden daha fazla koruluk ve çalı çit vardı. Bölgede açılan tek pil fabrikası bir iki sene sonra iflas etmiş ve yerine eski moda bir domuz çiftliği kurulmuştu. Çiftçi domuzlarını elma bahçelerine salıveriyordu ve çok ucuza domuz eti satıyordu. İki yerel okul, değişen eğitim akımlarına aldırmadan, mutluluk içinde eski moda eğitimlerine devam ediyordu. Aşağı Tadfield’ı 18 Numaralı Kavşak Mutlu Domuz Dinlenme Tesisi’ne dönüştürmüş olması gereken otoyol sekiz kilometre ileride yön değiştirerek koca bir yarım daire çiziyor ve küçük kırsal değişimsizlik adasına aldırmadan yoluna devam ediyordu. Neden böyleydi, kimse bilmiyordu; arazi ölçüm memurlarından biri sinir krizi geçirmiş, İkincisi keşiş olmuş, üçüncüsü de nü kadın resimleri yapmak için Bali’ye gitmişti.</p>

  <p>Sanki yirminci yüzyılın büyük kısmı, birkaç kilometrekarelik alanı Yasak Bölge ilan etmişti.</p>

  <p>Anathema indeksten bir kart daha çekip masaya fırlattı.</p>

  <table>
    <tbody>    <tr>    <td>     <p>2315: Kimileri onun</p>

</td>

    <td>     <p>...4 sene erken [1664’e</p>

</td>

</tr>

    <tr>    <td>     <p>Londra’ya ya da New Yorke’a</p>

</td>

    <td>     <p>kadar New Amsterdam]...</p>

</td>

</tr>

    <tr>    <td>     <p>geldiğini söylüyo, ama</p>

</td>

    <td>     <p>...Taddville,Norfolk...</p>

</td>

</tr>

    <tr>    <td>     <p>yanılıyolar, çünki geldiği</p>

</td>

    <td>     <p>...Tardesfield, Devon...</p>

</td>

</tr>

    <tr>    <td>     <p>yörenin adı Taddes Fild.</p>

</td>

    <td>     <p>...Tadfield, Oxon...</p>

</td>

</tr>

    <tr>    <td>     <p>Kudreti muazzam, zeametli</p>

</td>

    <td>     <p>..!.. Bkz. Vahiy, B6, A10</p>

</td>

</tr>

    <tr>    <td>     <p>bi şövalye gibin geldi,</p>

</td>

    <td> </td>

</tr>

    <tr>    <td>     <p>Cihan’ı böldü dörde, getirdi</p>

</td>

    <td> </td>

</tr>

    <tr>    <td>     <p>fırtına.</p>

</td>

    <td> </td>

</tr>

</tbody>
  </table>

  <p>“Gidip ilçe kayıtlarına bakmam gerekti,” dedi Anathema. “Neden bunun numarası 2315? Diğerlerinden daha Önce.”</p>

  <p>“Agnes zamanlama konusunda biraz savrukmuş. Neyin ne vakit olduğunu her zaman bildiğini sanmıyorum. Söyledim ya, onları birbirine bağlayan bir tür sistem bulmam çok uzun zaman aldı.”</p>

  <p>Newt birkaç karta baktı.</p>

  <table>
    <tbody>    <tr>    <td>     <p>1111: Ve Muazzam Tazı</p>

</td>

    <td>     <p>? Bunun Bismarck’la bir</p>

</td>

</tr>

    <tr>    <td>     <p>gelcek ve iki Güç</p>

</td>

    <td>     <p>ilgisi var mı? [A F Araç,</p>

</td>

</tr>

    <tr>    <td>     <p>beyhude izliycek, çünki o</p>

</td>

    <td>     <p>8 Haziran 1888]</p>

</td>

</tr>

    <tr>    <td>     <p>yanılıyolar, çünki geldiği</p>

</td>

    <td>     <p>...?</p>

</td>

</tr>

    <tr>    <td>     <p>gider, onların</p>

</td>

    <td>     <p>&nbsp;</p>

</td>

</tr>

    <tr>    <td>     <p>olmadığı yere, ve Efendisi</p>

</td>

    <td>     <p>... Scheslwig-Holstein?</p>

</td>

</tr>

    <tr>    <td>     <p>ona ad vercek, tabiyatına</p>

</td>

    <td> </td>

</tr>

    <tr>    <td>     <p>göre bir ad ve</p>

</td>

    <td> </td>

</tr>

    <tr>    <td>     <p>Cehennem ondan kaççak.</p>

</td>

    <td> </td>

</tr>

</tbody>
  </table>

  <p>“Agnes’ten beklenmeyecek kadar geniş anlamlı,” dedi Anathema.</p>

  <table>
    <tbody>    <tr>    <td>     <p>3017: Dörtlinin geldiğini</p>

</td>

    <td>     <p>Mahşerin Dört Atlısı</p>

</td>

</tr>

    <tr>    <td>     <p>seçiyorum,</p>

</td>

    <td>     <p>Adam = Pan, Şeytan</p>

</td>

</tr>

    <tr>    <td>     <p>Son’u getiriyolar,</p>

</td>

    <td>     <p>(Lancashire Cadı</p>

</td>

</tr>

    <tr>    <td>     <p>ve Cehennem Melekleri</p>

</td>

    <td>     <p><em>Mahkemeleri,</em></p>

</td>

</tr>

    <tr>    <td>     <p>onlarla gitçek,</p>

</td>

    <td>     <p>Brewster, 1782).</p>

</td>

</tr>

    <tr>    <td>     <p>ve Üçü yükselcek. Ve Dörtlü</p>

</td>

    <td>     <p>??</p>

</td>

</tr>

    <tr>    <td>     <p>Dördiyle beraber Dört olcak,</p>

</td>

    <td>     <p>Bence bizim Agnes o gece</p>

</td>

</tr>

    <tr>    <td>     <p>ve Karanlık Melek malubiyeti</p>

</td>

    <td>     <p>iyi içmiş. [Quincy Araç, 15</p>

</td>

</tr>

    <tr>    <td>     <p>sahiplencek,</p>

</td>

    <td>     <p>Ekim 1789]</p>

</td>

</tr>

    <tr>    <td>     <p>amma velakin Er kişi</p>

</td>

    <td>     <p>&nbsp;</p>

</td>

</tr>

    <tr>    <td>     <p>kendinin olanı elinde tutçak.</p>

</td>

    <td>     <p>Katılıyorum. Hepimiz</p>

</td>

</tr>

    <tr>    <td> </td>

    <td>     <p>insanız ne de olsa. (Bayan O</p>

</td>

</tr>

    <tr>    <td> </td>

    <td>     <p>J Araç, 5 Ocak 1854]</p>

</td>

</tr>

</tbody>
  </table>

  <p>“Neden Dakîk ve Kat’î?” dedi Newt.</p>

  <p>“Hassas anlamında dakîk,” dedi Anathema aynı açıklamayı yapmaktan bıkmış gibi. “Eskiden anlamı buydu.”</p>

  <p>“Ama <em>bak,”</em> dedi Newt...</p>

  <p>... UFO’nun gerçek olmadığına kendini neredeyse inandırmıştı, kesin hayal gücünün bir oyunuydu bu; Tibetliye gelince... eh, bunun üzerine hâlâ kafa yoruyordu, ama o her neyse, Tibetli Mibetli değildi; asıl mesele, gittikçe daha çok ikna olduğu şey, çok çekici bir kadınla aynı odada olduğu ve onun da kendisinden hoşlanıyormuş gibi göründüğüydü, ya da en azından ondan tiksiniyormuş gibi görünmediği, ki Newt için bir ilkti bu. Etrafta bir sürü tuhaflık olduğu su götürmezdi, gelgelelim eğer gerçekten uğraşır da mantık sandalını çalkantılı veri nehrinde akıntı yukarı çekebilirse, hepsinin, eh, meteoroloji balonları, ya da Venüs, ya da kitlesel halüsinasyondan ibaret olduğuna kendini ikna edebilirdi.</p>

  <p>Kısacası, Newt şu anda her neresiyle düşünüyorsa, orası beyni değildi.</p>

  <p>“Ama bak,” dedi, “dünya <em>gerçekten</em> sona ermeyecek, değil mi? Demek istediğim, çevrene bak. Uluslararası gerginlikler yok... yani, normalde olduğundan daha fazla yok. Neden bir süreliğine bütün bunları bırakıp, ee, ne bileyim, yürüyüşe falan çıkmıyoruz, demek istediğim...”</p>

  <p>“Anlamıyor musun? Burada bir şey var! Bölgeyi etkileyen bir şey!” dedi Anathema. “Bütün ley hatlarını çarpıtıyor. Bölgeyi onu değiştirebilecek her şeye karşı koruyor! Bu... bu...” İşte yine o: zihnindeki kavrayamadığı, kavramasına izin verilmeyen o düşünce, tıpkı uyandığınızda hatırladığınız bir düş gibi.</p>

  <p>Pencereler sarsılıyordu. Dışarıda, rüzgara kapılmış bir yasemin dalı ısrarla cama çarpmaya başladı.</p>

  <p>“Ama bir türlü saptayamıyorum,” dedi Anathema parmaklarını kenetleyerek. “Her şeyi denedim.”</p>

  <p>“Saptamak?” dedi Newt.</p>

  <p>“Sarkacı denedim. Teodoliti denedim. Ben medyumum ya. Ama o dolaşıp duruyor.”</p>

  <p>Newt gereken çeviriyi yapacak kadar beynine hakimdi hâlâ. Çoğu insan “Ben medyumum” dediğinde, aslında kastettikleri, “Aşırı hareketli ama orijinal olmayan bir hayal gücüm var/siyah oje sürerim/muhabbet kuşumla konuşurum” olurdu; Anathema’ysa, miras almamış olmayı tercih ettiği kalıtsal bir hastalığı olduğunu itiraf edermiş gibi konuşmuştu.</p>

  <p>“Kıyamet mi dolaşıp duruyor?” dedi Newt.</p>

  <p>“Muhtelif kehanetler ilk önce Deccal’ın yükselmesi gerektiğini söylüyor,” dedi Anathema. “Agnes onun bir erkek olduğunu belirtiyor. Onu bulamıyorum...”</p>

  <p>“Ya da kadın,” dedi Newt.</p>

  <p>“Ne?”</p>

  <p>“Kadın olabilir,” dedi Newt. “Yirminci yüzyıldayız ne de olsa. Eşit olanaklar filan.”</p>

  <p>“Bu işi yeterince ciddiye aldığını sanmıyorum,” dedi Anathema sertçe. “Her neyse, burada şer yok. Benim de anlamadığım bu. Yalnızca sevgi var.”</p>

  <p>“Efendim?” dedi Newt.</p>

  <p>Anathema ona çaresizce baktı. “Tarif etmesi zor,” dedi. “Biri ya da bir şey bu mekânı seviyor. Her santimini öyle çok seviyor ki, o sevgi burayı koruyup savunuyor. Derin, muazzam, haşin bir sevgi. Kötü bir şey nasıl başlayabilir ki burada? Dünyanın sonu nasıl böyle bir yerde başlayabilir? Burası tam çocuk yetiştirilecek yer. Çocuk cenneti.” Hafifçe gülümsedi. “Buralı çocukları görmen lazım. Gerçek olamazlar! Çocuk kitaplarından fırlamış gibiler! Yaralı dizler, ‘süpper’ nidaları, iri iri açılmış gözler...”</p>

  <p>Yakalamak üzereydi. Düşüncenin şeklini hissedebiliyordu, yaklaşıyordu.</p>

  <p>“Bu mekân ne?” dedi Newt.</p>

  <p>“Ne?” diye haykırdı Anathema düşünce treni raydan çıkarken.</p>

  <p>Newt haritada bir yeri işaret ediyordu.</p>

  <p>“'Kullanılmayan havaalanı,’ diyor. Tam şurada, bak, Tadfield'in batısında...”</p>

  <p>Anathema hıhladı. “Kullanılmayan mı? İnanma sen ona. Savaş zamanında üs olarak kullanılıyordu. Yaklaşık on senedir Yukarı Tadfield Hava Üssü olarak görev yapıyor. Ve sen söylemeden ben söyleyeyim, yanıt hayır. O lanet mekândan nefret ediyorum, ama albayın aklı seninkinden çok daha başında. Karısı yoga yapıyor Tanrı aşkına.”</p>

  <p>Dur şimdi. Önceden söylediği şey neydi? Buralardaki çocuklar...</p>

  <p>Zihinsel ayaklarının altından kayıp gittiğini hissetti ve onu yakalamak üzere bekleyen daha şahsi düşüncelerin üzerine düştü. Newt hiç fena sayılmazdı. Hayatının geri kalanını onunla geçirmenin iyi tarafı, sinirlerine dokunmaya başlamadan önce ölecek olmasıydı.</p>

  <p>Radyo Güney Amerika yağmur ormanlarından bahsediyordu. Yeni ormanlar.</p>

  <p>Dolu yağmaya başladı.</p>

  <p>&nbsp;</p>

  <p class="nind"><span class="gir">BUZDAN MERMİLER</span> çetenin çevresindeki yaprakları parçalarken Âdem onları tebeşir ocağının içine götürdü.</p>

  <p>Köpek kuyruğunu bacaklarının arasına kıstırıp sızlanarak onların peşinden gitti.</p>

  <p>Olamaz, diye düşünüyordu. Tam da sıçan meselesini çözmüşken. Tam da yolun karşısındaki kahrolası Alman çoban köpeğinin işini görecekken. Şimdi O her şeyin sonunu getirecek, ben de parlayan gözlerle kayıp ruh kovalamaya geri döneceğim. Bunun ne anlamı var ki? Kayıp ruhlar karşı koymuyorlar, hem tatları da yok...</p>

  <p>Wensleydale, Brian ve Pepper bu kadar tutarlı düşünemiyorlardı. Onların farkında oldukları tek şey, Âdem’i takip etmemenin uçmak kadar imkânsız oluşuydu; kendileri yürüten güce karşı koymaları onlara kırık bacaklar olarak geri dönerdi, hem zaten ondan sonra bile yürümeye devam etmeleri gerekirdi.</p>

  <p>Âdem düşünmüyordu. Zihninde bir şey açılmıştı ve şimdi alev alev yanıyordu.</p>

  <p>Onları sandığa oturttu.</p>

  <p>“Burada bize bi şey olmaz,” dedi.</p>

  <p>“Şey,” dedi Wensleydale, “sence annelerimizle babalarımız da...”</p>

  <p>“Sen onlar için endişelenme,” dedi Âdem havalı havalı. “Size yeni anne baba yaparım. Dokuz buçukta yatakta olma meselesini de hallederim, istemezseniz bir daha yatağa gitmeniz gerekmez. Odanızı toplamanız falan da. Siz bana bırakın, her şey harika olcak.” Onlara deli gibi gülümsedi bir gülümseme bahşetti. “Yeni arkadaşlarım geliyo,” diye ekledi sır verircesine. “Onları sevceksiniz.”</p>

  <p>“Ama...” diye başladı Wensleydale.</p>

  <p>“Daha sonra olcak onca harika şeyi düşünün,” dedi Âdem hevesle. “Amerika’yı yepyeni kovboylarla, Kızılderililerle, polislerle, gangsterlerle, çizgi filmlerle, uzaylılarla falan doldurabiliriz. Ne muhteşem olur du, di mi?”</p>

  <p>Wensleydale perişan halde diğer ikisine baktı. Normal zamanlarda bile doğru düzgün ifade edemeyecekleri bir düşünceyi paylaşıyordu hepsi. Kabaca, eskiden gerçek kovboylarla gangsterlerin yaşadığı ve bunun harika olduğu gibi bir düşünceydi akıllarındaki. Hayali kovboylarla gangsterler her zaman olacaktı, ki bu da harikaydı. Gelgeldim bıktığınız zaman kutusuna kaldıramayacağınız, canlı ya da cansız <em>gerçek</em> hayali kovboylarla gangsterlere gelince... bu hiç de harika değildi işte. Gangsterlerin, kovboyların, uzaylıların ve korsanların iyi tarafı, onlar olmayı bırakıp evinize gidebilmenizdi.</p>

  <p>“Ama tüm bunlardan önce,” dedi Âdem tehditkar bir şekilde, “onlara gerçekten <em>göstercez...”</em></p>

  <div style="text-align: center;">
 <img width="15%" alt="divider" src="../Images/divider.svg"/>
  </div>

  <p>&nbsp;</p>
  <p class="nind"><span class="gir">PLAZADA BİR AĞAÇ VARDI.</span> Çok büyük değildi, yaprakları sararmıştı ve heyecan uyandırıcı ölçüde dramatik puslu camdan sağlıksız bir ışık alıyordu. Ayrıca bir Olimpiyat atletinden daha fazla ilacın etkisi altındaydı ve dallarına hoparlörler yuva kurmuştu. Yine de o bir ağaçtı ve gözlerinizi kısıp ona yapay çağlayanın arkasından bakarsanız, adeta bir gözyaşı pusu içinden hasta bir ağaca baktığınızı sanabilirdiniz.</p>

  <p>Jaime Hernez öğle yemeğini o ağacın dibinde yemekten hoşlanırdı. İdare müdürünün kulağına gitse kesin zılgıtı yerdi, ama Jaime bir çiftlikte, hem de gayet güzel bir çiftlikte büyümüştü ve oradaki ağaçları severdi. Şehirde yaşamak gibi bir isteği de olmamıştı hiç, ama elden ne gelirdi? İşi fena sayılmazdı, babasının hayal bile edemeyeceği kadar para alıyordu. Dedesi ise hiç para hayal etmemişti; hattâ paranın ne olduğunu ancak on beşindeyken öğrenmişti. Diğer yandan ağaçlara ihtiyaç duyduğunuz zamanlar olurdu ve çocuklarının ağaçların sobalık odun, torunlarının ise tarih olduğunu düşünerek büyüyecek olması utanç vericiydi.</p>

  <p>Ama elden ne gelirdi? Eskiden ağaçların olduğu yerde şimdi büyük çiftlikler, eskiden küçük çiftliklerin olduğu yerde şimdi plazalar, eskiden meydanların olduğu yerde şimdi daha fazla plaza vardı. Hep böyle olmaz mıydı zaten?</p>

  <p>El arabasını gazeteci kulübesinin arkasına sakladı„ dikkat çekmeden oturdu ve sefertasını açtı.</p>

  <p>Ancak o zaman bir hışırtının ve yerde kayan gölgelerin farkına vardı. Dönüp baktı.</p>

  <p>Ağaç hareket ediyordu. Jaime ilgiyle izledi. Daha önce bir ağacın büyüyüşüne şahit olmamıştı.</p>

  <p>Yapay yongalardan ibaret toprak, kökler hareket ettikçe kıpırdanıyordu. Jaime ince, beyaz bir filizin yükseltilmiş bahçe bölgesinin yanından yere indiğini ve beton zeminde körlemesine arandığını gördü.</p>

  <p>Bunu neden yaptığını bilmeden, nedenini düşünemeden, onu ayağıyla nazikçe dürterek parke taşlarının arasındaki çatlağa yaklaştırdı. Kök çatlağı buldu ve deldi.</p>

  <p>Dallar kıvrılarak farklı biçimler alıyordu.</p>

  <p>Jaime dışarıdaki arabaların acı frenlerine kulak asmadı. Biri bağırıyordu, ama Jaime’in yakınında her zaman birileri bağırırdı ve genellikle bağırdıkları kişi kendisi olurdu.</p>

  <p>Kök aşağıdaki toprağı bulmuş olmalıydı, çünkü renk değiştirdi ve su pompalandığında şişen yangın hortumu gibi kalınlaştı. Yapay çağlayan akmayı bıraktı; Jaime köklerin su borularını parçalayıp su içtiklerini canlandırdı hayalinde.</p>

  <p>Şimdi dışarıda neler olduğunu görebiliyordu. Sokağın yüzeyi deniz gibi dalgalanıyor, çatlakların arasından filizler çıkıyordu.</p>

  <p>Elbette, diye mantık yürüttü; güneş ışığı görmüşlerdi. Onun ağacı görmüyordu. Onun tek gördüğü dört kat yukarıdaki kubbeden sızan soluk gri ışıktı. Ölü ışık.</p>

  <p>Ama elden ne gelirdi?</p>

  <p>Şu gelirdi:</p>

  <p>Elektrik kesildiği için asansörler çalışmıyordu, ama yalnızca dört kat merdiven vardı. Jaime sefertasını dikkatle kapayıp el arabasının yanına döndü ve oradan en uzun süpürgeyi seçti.</p>

  <p>Bağıra çağıra aşağı akın eden insanların arasından akıntıya karşı yüzen somon gibi geçti.</p>

  <p>Puslu camdan kubbeyi, muhtemelen mimarın o ya da bu şeyin dinamik bir ifadesi olduğunu düşündüğü beyaz kirişlerden bir çerçeve tutuyordu. Aslında cam bir tür plastikti ve iş görür bir kirişe tünemiş olan Jaime’in onu kırmak için süpürge sapını tüm gücüyle savurması gerekti, iki kez daha savurunca plastik tabaka etrafa tehlikeli parçalar saçarak aşağı indi.</p>

  <p>İçeri dolan ışık plazadaki toz zerrelerini öyle bir aydınlattı ki havayı ateşböçekleri basmış gibi oldu bir an.</p>

  <p>Çok aşağıda, fırçalanmış betondan hapishanesinin duvarlarını parçalayan ağaç ekspres tren gibi yükseldi. Jaime ağaçların büyürken ses çıkardığını fark etmemişti şimdiye dek; hiç kimse de fark etmiş olamazdı, çünkü o ses, frekansı yirmi dört saat olan dalgalar halinde yüzyıllar içinde çıkardı.</p>

  <p>Bu süreci hızlandırırsanız, bir ağacın çıkardığı ses vruuuum gibi bir şeydir.</p>

  <p>Jaime köklerinin çevresinden buhar yayılan ağacın yeşil bir mantar bulutu gibi ona yaklaşmasını izledi.</p>

  <p>Kirişlerin hiç şansı yoktu. Kubbeden kalanlar bir su fışkırtısının üzerindeki pinpon topu gibi yukarı fırladı.</p>

  <p>Şehrin her yerinde aynı şey oluyordu, yalnız artık şehri göremiyordunuz. Tek görebildiğiniz, ufuktan ufka uzanan yeşil bir ağaç tabakasıydı.</p>

  <p>Jaime dalın üzerinde oturup bir sarmaşığa tutundu ve uzun uzun güldü.</p>

  <p>Sonra yağmur yağmaya başladı.</p>

  <p>&nbsp;</p>

  <p class="nind"><span class="gir">BALİNA ARAŞTIRMA GEMİSİ </span><em>Kappamaki</em> şimdilerde ‘Bir haftada kaç balina avlanabilir?’ sorusunun yanıtını araştırıyordu.</p>

  <p>Gelgelelim bugün hiç balina yoktu. Mürettebat dâhiyane teknolojik icatlar sayesinde sardalyeden daha büyük her şeyi bulabilen ve onların uluslararası yağ pazarındaki net değerini hesaplayabilen ekranlara bakıyordu, ama ekranlar boştu. Arada bir ekranda görünen balıklar da başka yerde olmaya can atıyormuş gibi hızla geçip gidiyorlardı.</p>

  <p>Kaptan parmaklarını konsolda tıkırdattı. Yakında, bir fabrika gemi dolusu araştırma malzemesi olmadan geri dönen istatistiksel açıdan küçük balina gemisi kaptanı örneğine ne olduğu hakkında kendi araştırma projesini yönetmek zorunda kalacağından korkuyordu. Acaba size ne yapıyorlardı? Belki sizi bir zıpkınla birlikte bir odaya kapıyorlar ve şerefli olan seçimi yapmanızı bekliyorlardı.</p>

  <p>Bu doğru olamazdı. Ekranda bir şeyler görmeleri gerekirdi.</p>

  <p>Seyir subayı bir harita açtı ve bakakaldı.</p>

  <p>“Efendim?” dedi.</p>

  <p>“Ne var?” dedi kaptan aksi aksi.</p>

  <p>“Kötü bir cihaz arızası yaşıyoruz gibi. Bu bölgedeki deniz yatağı.iki yüz metre derinde olmalıydı.”</p>

  <p>“Ne olmuş?”</p>

  <p>“15.000 metre okuyorum efendim. Ve düşmeye devam ediyor.”</p>

  <p>“Saçma. Öyle bir derinlik olamaz.”</p>

  <p>Kaptan milyonlarca yene mal olmuş son model teknolojik aletlere dik dik bakıp bir yumruk indirdi.</p>

  <p>Seyir subayı endişeyle gülümsedi.</p>

  <p>“Aa, efendim,” dedi, “sığlaştı bile.”</p>

  <p>Aziraphale ve Tennyson’ın bildiği gibi, <em>Yukarı derinliklerin gürlemelerinin altında/Derin denizin çok altında/ Kraken uyur.</em></p>

  <p>Ve şimdi uyanıyordu.</p>

  <p>O yükselirken böğründen milyonlarca ton deniz çamuru çağlıyordu.</p>

  <p>“Gördünüz mü?” dedi seyir subayı. “Üç bin metre oldu bile.”</p>

  <p>Krakenin gözleri yoktur. Onun bakacağı hiçbir şey olmamıştır. Ne var ki, buz gibi sularda yükselirken, denizin sessiz gürültüsünü, balina şarkılarının hüzünlü uğultularını ve ıslıklarını duyabiliyordu.</p>

  <p>“Şey,” dedi seyir subayı, “bin metre?”</p>

  <p>Kraken memnun değildi.</p>

  <p>“Beş yüz metre?”</p>

  <p>Fabrika gemi ani bir dalgayla sallandı.</p>

  <p>“Yüz metre?”</p>

  <p>Tam tepesinde minik, metal bir şey vardı. Kraken kıpırdandı.</p>

  <p>Ve on milyar porsiyon suşi intikam için haykırdı.</p>

  <p>&nbsp;</p>

  <p class="nind"><span class="gir">KULÜBENİN PENCERELERİ</span> içe doğru patladı. Fırtına değil, savaştı bu. Yasemin parçaları odada uçuşup indeks kartı yağmuruna karıştı.</p>

  <p>Newt ile Anathema devrilmiş masayla duvar arasındaki boşlukta birbirlerine sarıldılar.</p>

  <p>“Hadi,” diye mırıldandı Newt. “Bana Agnes’in bunu öngördüğünü söyle.”</p>

  <p>“Onun fırtına getirdiğini söylemişti,” dedi Anathema.</p>

  <p>“Bu kahrolası bir bora. Sonra ne olacağını söyledi mi?”</p>

  <p>“2315,3477’ye atıfta bulunuyor.”</p>

  <p>“Böyle bir zamanda bu ayrıntıları hatırlayabiliyor musun?”</p>

  <p>“Madem sordun, evet,” dedi Anathema ve bir kart kaldırdı.</p>

  <table>
    <tbody>    <tr>    <td>     <p>3477: Çarkıfelek dönsün,</p>

</td>

    <td>     <p>? Korkarım burada bir</p>

</td>

</tr>

    <tr>    <td>     <p>kalpler birleşsin</p>

</td>

    <td>     <p>parça</p>

</td>

</tr>

    <tr>    <td>     <p>benimkinden</p>

</td>

    <td>     <p>mistisizm var. [A F Araç,</p>

</td>

</tr>

    <tr>    <td>     <p>gayrı ateşler var;</p>

</td>

    <td>     <p>17 Ekim 1889]</p>

</td>

</tr>

    <tr>    <td>     <p>yel çiçekleri yarıştırdığı vakit</p>

</td>

    <td>     <p>&nbsp;</p>

</td>

</tr>

    <tr>    <td>     <p>kavuşun birbirinize, çünki</p>

</td>

    <td>     <p>Yarış/çiçek?</p>

</td>

</tr>

    <tr>    <td>     <p>Kızılla Ak,</p>

</td>

    <td>     <p>[OFA, 4 Eylül 1929]</p>

</td>

</tr>

    <tr>    <td>     <p>Kara’yla Soluk yaklaştığı</p>

</td>

    <td>     <p>Yine Vahiy 6, sanırım.</p>

</td>

</tr>

    <tr>    <td>     <p>vakit Yarış Bizim İşimiz’e</p>

</td>

    <td>     <p>[Dr Thos. Araç, 1835]</p>

</td>

</tr>

    <tr>    <td>     <p>sükunet gelcek.</p>

</td>

    <td>     <p>&nbsp;</p>

</td>

</tr>

</tbody>
  </table>

  <p>Newt yine okudu. Dışarıdaki gürültüye bakılırsa bir oluklu sac parçası bahçede parendeler atıyordu, ki gerçekten de öyleydi.</p>

  <p>“Bunun anlamı şey mi,” dedi yavaşça, “bir, bir, <em>tek beden</em> mi olmamız gerekiyor? Agnes ne şakacıymış.”</p>

  <p>Flört, flört edilen kişinin yaşlıca bir kadın akrabası evdeyken fazlasıyla zordur; mırıldanırlar, keh keh gülerler, sigara otlanırlar ya da, en kötü ihtimalle, ailenin fotoğraf albümünü çıkarırlar: cinsiyetler arası savaşta Cenevre Anlaşması’yla yasaklanmış olması gereken bir suç. Gelgelelim, söz konusu akraba üç yüz sene önce ölmüşse durum daha da beterdir. Newt’in gönül limanına Anathema’ya dair birtakım fikirlerin demirlediği doğruydu; aslında sadece demirlemekle kalmamış, Newt onları bakıma almış, altındaki midyeleri kazıyıp güzel bir boya yapmış ve yeniden donatmıştı. Ama Agnes’in ikincil görüsünün ensesinde olması fikri, libidosuna boca edilmiş bir kova dolusu soğuk su etkisi yaratıyordu.</p>

  <p>Newt’in aklından Anathema’yı yemeğe davet etmek bile geçmişti, ama Cromwell dönemi cadılarından birinin üç yüz sene önce kulübesinde oturup onların yemek yemesini seyretmesi fikrinden nefret ediyordu.</p>

  <p>İnsanlara cadı yaktırtan o ruh halinin pençesindeydi. Hayatı, yüzyıllar önce yaşamış kaçık kadının teki burnunu sokmadan da yeterince karmaşıktı zaten.</p>

  <p>Şöminedeki gümleme bacanın yıkılmaya başladığının habercisiydi adeta.</p>

  <p>O sırada Newt’in aklında bir düşünce belirdi: Benim hayatım hiç karmaşık değil. Agnes’in görmüş olabileceği kadar net görebiliyorum bunu. Erken emeklilik, ofiste armağan olarak toplanan para, bir yerlerde aydınlık, küçük, düzgün bir apartman dairesi, küçük düzgün bir ölüm. Muhtemelen dünyanın sonu geldiği için, şimdi bir kulübe enkazının altında ölecek olmam dışında tabii.</p>

  <p>Kayıt Meleği benim için fazla zahmete girmeyecek, hayatım sayfa sayfa denden işaretleriyle dolmuş olmalı. Demek istediğim, cidden ne yaptım? Hiç banka soymadım. Hiç park cezası almadım. Hiç Tayland yemeği yemedim...</p>

  <p>Bir yerlerde bir başka pencere, şen şıngırtılar eşliğinde pes edip kırıldı. Anathema, hiç de hayal kırıklığı yansıtmayan bir iç çekişle kollarını Newt’in boynuna doladı.</p>

  <p>Amerika’ya hiç gitmedim. Fransa’ya da, çünkü Calais sayılmaz. Bir müzik aleti çalmayı öğrenmedim.</p>

  <p>Elektrik kabloları kopunca radyo sustu.</p>

  <p>Newt yüzünü Anathema’nın saçlarına gömdü.</p>

  <p>Ben hiç...</p>

  <p>&nbsp;</p>

  <p class="nind"><span class="gir"><em>TIIIIN</em> DİYE BİR SES GELDİ.</span></p>

  <p>Ordu maaş defterlerini güncellemekte olan Shadwell, Cadı Avcısı Onbaşı Smith’in imzasını atarken başını kaldırdı.</p>

  <p>Newt’in iğnesinin parıltısının artık haritada olmadığını fark etmesi biraz zaman aldı.</p>

  <p>Kendi kendine homurdanarak taburesinden indi ve iğneyi arayıp buldu. Onu güzelce silip yine Tadfield’a sapladı.</p>

  <p>Tam saman ücreti olarak senede fazladan iki peni alan Cadı Avcısı Er Masa’nın imzasını atarken bir tum sesi daha geldi.</p>

  <p>İğneyi aldı, kuşkuyla, dik dik baktı ve o kadar derine sapladı ki haritanın arkasındaki sıva delindi. Sonra defterin başına geri döndü.</p>

  <p>Tum.</p>

  <p>Bu sefer iğne duvardan metrelerce uzağa düşmüştü. Shadwell onu alıp ucunu inceledi, ardından haritaya saplayıp izlemeye başladı.</p>

  <p>Beş saniye oldu olmadı, iğne uçarak kulağının yanından geçti.</p>

  <p>Shadwell onu yerde buldu, haritaya sapladı ve orada tuttu.</p>

  <p>İğne elinin altında hareket ediyordu. Shadwell tüm ağırlığıyla bastırdı.</p>

  <p>Haritadan minik bir duman bulutu kıvrıla kıvrıla yükseldi. Shadwell inledi ve kor kızıl iğne karşı duvardan sekip pencereyi kırarken, yanan parmaklarını emdi. iğne Tadfield’da olmak istemiyordu.</p>

  <p>On saniye sonra Shadwell CAO’nun para kutusunu karıştırıyordu. Bir avuç bakır, bir on şilinlik banknot ve I. James zamanından kalma küçük bir sahte para buldu. Kişisel güvenliğini hiçe sayarak kendi ceplerini karıştırdı. Fakat emekli indirim kartı da hesaba katıldığında dahi, onu değil Tadfield’a götürecek, evden çıkaracak kadar para bile zar zor çıkıyordu.</p>

  <p>Tanıdığı yegane paralı insanlar Bay Rajit ve Madam Tracy’ydi. Rajitler’le gireceği herhangi bir finansal tartışma, yedi haftalık ödenmemiş kira meselesini gündeme getirirdi. Madam Tracy ise ona bir avuç dolusu on poundluk banknot vermeye dünden razıydı...</p>

  <p>“O boyalı kaltaktan Günah Parası alırsam ne olayım,” dedi.</p>

  <p>Geriye kimse kalmıyordu.</p>

  <p>Bir kişi dışında.</p>

  <p>Güneyli nonoş.</p>

  <p>İkisi de gelmişti buraya. Yalnızca birer sefer. Odada mümkün olduğunca az zaman geçirmişlerdi ve Aziraphale hiçbir düz yüzeye dokunmamaya çalışmıştı. Diğeri, güneş gözlükleri olan havalı Güneyli piç -Shadwell’e göre- kızdırmaması gereken biriydi. Shadwell’in basit dünyasında, kumsalda olmamasına rağmen güneş gözlüğü takan biri muhtemelen suçluydu. Crowley’nın Mafya’dan ya da yeraltından olduğunu tahmin ediyordu ve gerçeğe ne kadar yaklaştığını bilse şaşardı. Ama devetüyü palto giymiş yumuşak herif başka meseleydi ve bir seferinde onu üssüne kadar izlemeyi göze almış olduğundan yolu hatırlıyordu. Shadwell Aziraphale’ın Rus casusu olduğuna inanıyordu. Ondan para isteyebilirdi; birazcık tehdide bakardı bu iş.</p>

  <p>Son derece riskliydi.</p>

  <p>Shadwell kendini toparladı. Şu anda genç Newt gecenin kızlarının ellerinde akla hayale gelmeyecek işkenceler çekiyor olabilirdi ve onu oraya kendisi göndermişti.</p>

  <p>“Adamlarımızı orda bırakamayız,” dedi ve ince paltosunu giyip biçimsiz şapkasını taktıktan sonra sokağa çıktı.</p>

  <p>Hava hafiften rüzgarlı gibiydi.</p>

  <p>&nbsp;</p>

  <p class="nind"><span class="gir">AZIRAPHALE’İN ELİ AYAĞl TİTRİYORDU,</span> hem de son on iki saattir. Sinirleri ayaktaydı. Dükkanda dolaşıyor, kâğıt parçalarını eline alıyor, sonra bırakıyor, kalemlerle oynuyordu.</p>

  <p>Crowley’ye söylemesi gerekiyordu.</p>

  <p>Hayır, gerekmiyordu. Crowley’ye söylemek istiyordu. Cennet’e haber vermesi <em>gerekiyordu.</em></p>

  <p>Ne de olsa o bir melekti. Doğru şeyi yapması gerekirdi. Doğası böyleydi. Bir oyun gördünüz mü onu bozardınız. Crowley doğru şeye parmak basmıştı. En baştan Cennet’e söylemesi gerekirdi.</p>

  <p>Ama Crowley’yi binlerce senedir tanıyordu. Bir şekilde geçinip gidiyorlardı. Birbirlerini anladıkları söylenebilirdi. Hattâ Aziraphale Crowley’yle paylaştıkları ortak noktaların, kendi üstleriyle paylaştıklarından daha fazla olduğunu düşünüyordu bazen. İkisi de dünyayı seviyordu mesela; onu kozmik satranç oyununun oynandığı basit bir oyun tahtasından ibaret görmüyorlardı.</p>

  <p>Ah, elbette, işte buydu. Yanıt apaçık önündeydi. Cennet’e haber uçursa, Crowley’yle yaptığı anlaşmanın <em>ruhuna</em> uyardı. Sonra da kimselere hissettirmeden çocuğun icabına bakarlardı -ama çok kötü bir şey yapmazlardı tabii, çünkü işin özüne indiğinizde hepimiz Tanrı’nın yarattığı varlıklarız, Crowley ile Deccal bile- ve dünya kurtulurdu. Kıyamet meselesi de böylelikle kapanmış olurdu; sonuçta beyhude bir uğraştı Kıyamet, nihayetinde zaferi Cennet’in kazanacağını herkes bilirdi ve Crowley de buna anlayış gösterirdi şüphesiz.</p>

  <p>Evet. Ondan sonra her şey yoluna girerdi.</p>

  <p>KAPALI tabelasına rağmen dükkanın kapısı çalındı. Aziraphale duymazdan geldi.</p>

  <p>Cennet’le çift yönlü iletişim kurmak, yanıt beklemeyen, ama yanıt aldıklarında da epey şaşıran insanlara göre daha zordu Aziraphale için.</p>

  <p>Kâğıtlarla kaplı masayı kenara itip lime lime halıyı dürdü. Tahta zeminde, tebeşirle çizilmiş ve çevresi Kabala’dan pasajlarla kuşatılmış küçük bir daire vardı. Melek yedi mum yaktı ve onları ayine yaraşır bir özenle dairenin belirli noktalarına yerleştirdi. Sonra biraz buhur yaktı; her ne kadar gerekli sayılmasa da buhur mekânın güzel kokmasını sağlıyordu.</p>

  <p>Sonra dairenin içine girdi ve Sözler’i söyledi.</p>

  <p>Hiçbir şey olmadı.</p>

  <p>Sözler’i yine söyledi.</p>

  <p>Nihayet tavandan parlak mavi bir huzme indi ve daireyi doldurdu.</p>

  <p>Tok bir ses, “Evet?” dedi.</p>

  <p>“Benim, Aziraphale.”</p>

  <p>“Biliyoruz.”</p>

  <p>“Harika haberlerim var! Deccal’ın yerini buldum! Size adresini falan, her şeyi verebilirim!”</p>

  <p>Anlık bir duraksama oldu, ardından mavi ışık titreşti.</p>

  <p>“Ee?”</p>

  <p>“Ama, anlamıyor musunuz, onu öld... bütün bunları engelleyebilirsiniz! Tam zamanında! Yalnızca birkaç saatiniz kaldı! Hepsini durdurabilirsiniz, o zaman savaş olması gerekmez ve herkes kurtulur!”</p>

  <p>Işığa bakarak deli gibi gülümsedi.</p>

  <p>“Öyle mi?” dedi ses.</p>

  <p>“Evet, o Aşağı Tadfield denen bir yerde ve adresi de...”</p>

  <p>“Aferin,” dedi ses, ifadesiz, ölü bir tınıyla.</p>

  <p>“Denizlerin üçte birinin kana falan dönmesine de gerek kalmaz,” dedi Aziraphale sevinçle.</p>

  <p>Ses tekrar konuştuğunda hafifçe sinirli gibiydi.</p>

  <p>“Nedenmiş?”</p>

  <p>Aziraphale hevesinin altında buzdan bir çukurun açılmakta olduğunu hissetse de öyle bir şey yokmuş gibi davranmaya çalıştı ve konuşmaya devam etti: “ Eh, böylece biz kazanabili...”</p>

  <p>“Biz <em>kazanacağız</em> Aziraphale.”</p>

  <p>“Evet, ama...”</p>

  <p>“Karanlığın güçleri <em>yenilmek</em> zorunda. Yanlış anlamışa benziyorsun. Mesele savaştan kaçınmak değil, savaşı <em>kazanmak. </em>Uzun zamandır bunu bekliyorduk Aziraphale.”</p>

  <p>Aziraphale soğukluğun zihnini sardığını hissetti. ‘Acaba savaşı Dünya’da yapmamak iyi bir fikir olabilir mi?’ demek istese de vazgeçti.</p>

  <p>“Anlıyorum,” dedi sertçe. Kapının yanından bir sürtünme sesi geldi ve Aziraphale o yana dönse, kapının üzerindeki pencereden bakmaya çalışan birinin ezik şapkasını görebilirdi.</p>

  <p><em>“İyi iş çıkarmadığın anlamına gelmiyor bu elbette,”</em> dedi ses. <em>“Takdir alacaksın. Aferin.”</em></p>

  <p>“Teşekkür ederim,” dedi Aziraphale. Sesindeki acılık sütü bile keserdi. “Esrarengizlik ilkesini unutmuşum anlaşılan.”</p>

  <p><em>“Biz de öyle düşünmüştük.”</em></p>

  <p>“Sormama izin verirseniz,” dedi melek, “acaba kiminle konuşuyorum?”</p>

  <p><em>“Biz Metatron’uz,”</em> dedi ses.<a class="nref" id="n55" href="../Text/footnotes.xhtml#n55d"><sup>{55}</sup></a></p>

  <p>“Ah, evet. Elbette. Ah. Şey. Çok teşekkür ederim. Teşekkürler.”</p>

  <p>Arkadaysa mektup kutusunun kapağı açıldı ve bir çift göz içeri baktı.</p>

  <p><em>“Bir şey daha var,”</em> dedi ses. <em>“Bize katılacaksın elbette, değil mi?”</em></p>

  <p>“Şey, ee, elbette, elime alevden kılıç almayalı çok uzun zaman oldu...” diye başladı Aziraphale.</p>

  <p><em>“Evet, biliyoruz,"</em> dedi ses. <em>“Yeniden öğrenmek için epey fırsat bulacaksın.”</em></p>

  <p>“Hı hı. Ee, savaşı nasıl bir olay başlatacak?” dedi Aziraphale.</p>

  <p><em>“Biz çokuluslu nükleer savaşın hoş bir başlangıç olacağını düşündük.”</em></p>

  <p>“Aa, evet. Çok yaratıcı.” Aziraphale’in sesi ifadesiz ve ümitsizdi.</p>

  <p><em>“Güzel. O zaman hemen dönmeni bekliyoruz,”</em> dedi ses.</p>

  <p>“Ah, şey. Yalnız önce birkaç iş meselesini halletmem gerekiyordu ama?” dedi Aziraphale çaresizce.</p>

  <p><em>“Hiç gerek yok,”</em> dedi Metatron.</p>

  <p>Aziraphale sırtını dikleştirdi. “Saygın bir işadamı olarak dürüstlüğün, ahlaktan bahsetmiyorum bile, gerektirdiği bir...”</p>

  <p><em>“Evet, evet,”</em> dedi Metatron aksi aksi. <em>“Anlaşıldı. Seni daha sonra bekliyoruz öyleyse.”</em></p>

  <p>Işık soldu, ama tamamen yitmedi. Hattı açık bıraktılar, diye düşündü Aziraphale. Bu işten sıyrılamayacağım.</p>

  <p>“Alo?” dedi usulca. “Kimse var mı?”</p>

  <p>Sessizlik vardı.</p>

  <p>Büyük dikkatle dairenin içinden çıkıp yavaşça telefona yöneldi. Defterine bakarak bir numarayı aradı.</p>

  <p>Telefon dört kere çaldıktan sonra hafifçe öksürdü, duraksadı, sonra bir ses konuştu. Konuşan ses fazla rahattı. “Merhaba. Ben Anthony Crowley. Iı. Ben...”</p>

  <p>“Crowley!” Aziraphale aynı anda hem fısıldamaya hem bağırmaya çalıştı. “Dinle! Fazla zamanım yok! Benim...”</p>

  <p>muhtemelen şu anda evde değilim ya da uyuyorum, meşgulüm ya da öyle bir şey, ama...”</p>

  <p>“Kes sesini! Dinle! Tadfield’da! O kitapta her şey yazıyor! Senin oraya gidip onu durdur...”</p>

  <p>“... sinyal sesinden sonra not bırakırsanız, ben sizi ararım. <em>Ciao."</em></p>

  <p>“Seninle <em>hemen</em> konuşmam lazım...”</p>

  <p><em>Biiiiiiiilliiip</em></p>

  <p>“Ses çıkarmayı bırak! Tadfield’da diyorum! Sezdiğim şey oydu! Oraya gitmelisin ve...”</p>

  <p>Telefonu ağzından çekti.</p>

  <p>“Siktir!” dedi. Altı bin senedir ilk defa küfrediyordu.</p>

  <p>Bir dakika. İblisin bir hattı daha yok muydu? O, öyle biriydi. Aziraphale sayfaları çevirirken az kalsın defteri düşürüyordu. Ne de olsa yakında sabırsızlanmaya başlarlardı.</p>

  <p>Diğer numarayı buldu. Çevirdi. Telefon hemen açıldı. Aynı anda dükkanın küçük çanı da hafifçe şıngırdadı.</p>

  <p>Crowley ahizeye yaklaşırken sesi yükselerek yanıt verdi. “... ve ciddiyim. Alo?”</p>

  <p>“Crowley, benim!”</p>

  <p>“Hı.” Ses inanılmaz ifadesizdi. Aziraphale içinde bulunduğu ruh haline rağmen sorun sezdi.</p>

  <p>“Yalnız mısın?” dedi ihtiyatla.</p>

  <p>“Yok. Eski bir dostum var.”</p>

  <p>“Dinle!..”</p>

  <p><em>“Defol burdan, seni cehennem dölü!”</em></p>

  <p>Aziraphale yavaşça döndü.</p>

  <div style="text-align: center;">
 <img width="15%" alt="divider" src="../Images/divider.svg"/>
  </div>

  <p>&nbsp;</p>
  <p class="nind"><span class="gir">SHADWELL HEYECANDAN TİTRİYORDU.</span> Her şeyi görmüştü. Her şeyi duymuştu. Hiçbirini anlamamıştı, ama insanların daireler, mumlar ve buhurla ne yaptığını bilirdi. Hem de çok iyi bilirdi. <em>Şeytan Çıkarma</em> filmini on beş kez görmüştü, amatör cadı avcısı Christopher Lee’ye saydırdığı olumsuz yorumlar yüzünden sinemadan atıldığı seferi de dahil ederse on altı kez.</p>

  <p>Kulampara herifler Christopher’ı kullanıyor, Ordu’nun görkemli geleneklerini alaya alıyorlardı.</p>

  <p>“Yakalıycam seni, günahkar piç!” diye bağırdı, üstü başı güve yeniğiyle dolu bir intikam meleği gibi ilerleyerek. “Ne peşinde olduğunu biliyorum, buraya gelip şeytani emirlerini yerine getirsin diye kadınları baştan çıkarıyorsun!”</p>

  <p>Aziraphale, “Yanlış dükkana geldiniz sanırım,” dedi. Ardından ahizeye doğru, “Ben seni daha sonra ararım,” diye mırıldanıp telefonu kapadı.</p>

  <p>“Neyin peşinde olduğunu biliyorum,” diye hırladı Shadwell. Ağzının kenarında tükürük birikmişti. Hiç bu kadar öfkelendiğini hatırlamıyordu.</p>

  <p>“Şey, hiç de göründüğü gibi değil...” diye başladı Aziraphale ve daha bunu söylerken, riskli diyaloglar söz konusu olduğunda, incelikten yoksun olduğunu fark etti.</p>

  <p>“Eminim öyledir!” dedi Shadwell zaferle.</p>

  <p>“Hayır, demek istediğim...”</p>

  <p>Shadwell gözlerini melekten ayırmadan geri geri gitti ve dükkanın kapısını tutup öyle hızlı çarptı ki çan tıngırdadı.</p>

  <p>“Çan,” dedi.</p>

  <p><em>Dakîk</em> ve <em>Kat’î Kehanetler'i</em> alıp sertçe masaya vurdu.</p>

  <p>“Kitap,” diye hırladı.</p>

  <p>Cebini karıştırdı ve güvenilir Ronson’ını çıkardı.</p>

  <p><em>"Nerdeyse</em> mum sayılır.” diye bağırarak ilerlemeye başladı.</p>

  <p>Önünde daire soluk bir mavi ışıkla parlıyordu.</p>

  <p>“Şey,” dedi Aziraphale, “bence daireye basmak çok da iyi bir fikir...”</p>

  <p>Shadwell dinlemiyordu. “Cadı Avcısı olarak görevimin bana verdiği yetkiye dayanarak sana emrediyorum,” dedi, “bu mekânı terk et...”</p>

  <p>“Daire...”</p>

  <p>“...ve arkana bile bakmadan geldiğin yere dön...”</p>

  <p>“... bir insanın daireye basması gerçekten de akıllıca olmaz...”</p>

  <p>“...ve bizi şer den kurtararak...”</p>

  <p>“Daireden uzak dur seni budala!”</p>

  <p>“... bir daha da geri dönüp insanları...”</p>

  <p>“Evet, evet, ama <em>lütfen</em> daireden uzak...”</p>

  <p>Aziraphale ellerini telaşla sallayarak Shadwell’e doğru koştu. “... ve bir daha SAKIN HA DÖNME!” diye bitirdi Shadwell ve gazap dolu, siyah tırnaklı parmağını uzattı.</p>

  <p>Aziraphale adamın ayaklarına baktı ve beş dakika içinde ikinci defa küfretti. Shadwell daireye girmişti.</p>

  <p>“Ah, siktir,” dedi.</p>

  <p>Ezgili bir tınlama oldu ve mavi parıltı yok oldu. Aziraphale de öyle.</p>

  <p>Otuz saniye geçti. Shadwell kıpırdamadı. Sonra titremekte olan sol elini uzatıp sağ elini dikkatle indirdi.</p>

  <p>“Merhaba?” dedi. “Kimse yok mu?”</p>

  <p>Kimse yanıt vermedi.</p>

  <p>Shadwell ürperdi. Sonra elini, ateşlemekten korktuğu ve nasıl boşaltacağını bilemediği bir silah gibi önünde tuta tuta sokağa çıktı. Ardında bıraktığı kapı çarparak kapandı.</p>

  <p>Kapının çarpmasıyla birlikte zemin sarsılınca, Aziraphale’in mumlarından biri devrildi ve eski, kuru ahşabın üzerine erimiş mum döküldü.</p>

  <p>&nbsp;</p>

  <p class="nind"><span class="gir">CROWLEY’NİN LONDRA’DAKİ</span> dairesi tam bir tarz örneğiydi. Bir dairede bulunması gereken her özelliği barındırıyordu: Ferahtı, beyazdı, zarifçe döşenmişti ve ancak içinde yaşanmıyor olmasının getirdiği o özel içinde-yaşanmamış-daire tasarımına sahipti.</p>

  <p>Bunun sebebi, Crowley’nin dairesinde yaşamıyor olmasıydı.</p>

  <p>Orası yalnızca Londra’da bulunduğu zamanlarda, günün sonunda gittiği yerdi. Yataklar her zaman yapılıydı; buzdolabı hiç bozulmayan gurme yiyeceklerle doluydu (Crowley buzdolabını bu yüzden almıştı zaten) ve aynı sebepten buzdolabının buzlarının çözülmesi de gerekmiyordu, hattâ fişinin takılması da.</p>

  <p>Oturma odasında dev bir televizyon, beyaz deri kaplı bir kanepe, video, CD çalar ve bir telesekreterli telefon, biri telesekreter, diğeri özel hatlı (Crowley’ye zaten sahip olduğu çift camlı pencere ya da ihtiyaç duymadığı hayat sigortası satmakta ısrarlı pazarlamacı güruhlarının şimdiye dek keşfedememiş olduğu bir numara) iki telefon, sadece açma kapama düğmesi ve ses yüksekliği ayarı olan, zarif tasarımlı, kare şeklinde mat siyah ses sistemi vardı. Crowley’nin göz ardı ettiği tek alet hoparlördü; onları tamamen unutmuştu. Zaten fark eden bir şey de yoktu, ama yine de çıkan ses kusursuzdu.</p>

  <p>Telefon hattına bağlanmamış, bilgisayar kadar zeki bir faks makinesi ve aptal bir karınca zekâsına sahip bir bilgisayar vardı. Hoş, birkaç ayda bir onu yeniliyordu, zira Crowley zarif bir bilgisayarın, kendisinin olmaya çalıştığı gibi bir insanın sahip olacağı türden bir şey olduğuna inanıyordu. Şimdiki bilgisayarı da ekranı olan bir Porsche gibiydi ve kullanma kılavuzları hâlâ saydam poşetlerin içindeydi.<a class="nref" id="n56" href="../Text/footnotes.xhtml#n56d"><sup>{56}</sup></a></p>

  <p>Crowley’nin dairede özel ilgi gösterdiği yegane şey ev bitkileriydi, ki hepsi parlak, sağlıklı, diri yapraklı, devasa, yemyeşil ve görkemliydi.</p>

  <p>Crowley haftada bir elinde plastik su püskürtücüyle yapraklara su püskürtüp onlarla konuşurdu.</p>

  <p>Bitkilerle konuşma meselesini yetmişlerin başında, Radyo Dört’te duymuş ve harika bir fikir olduğunu düşünmüştü. Yalnız, Crowley’nin yaptığı şeye <em>konuşmak</em> demek pek doğru sayılmayabilirdi.</p>

  <p>Onun yaptığı bitkilerin içine Tanrı korkusu salmaktı.</p>

  <p>Daha doğrusu Crowley korkusu.</p>

  <p>Diğer yandan iki ayda bir, yavaş büyüyen, yaprakları solmuş, kahverengileşmeye başlamış ya da diğerleri kadar iyi görünmeyen bir bitki seçiyor ve onu kollarına alıp diğer bitkileri dolaşarak, “Arkadaşınıza veda edin,” diyordu. “Beceremedi işte...”</p>

  <p>Ardından suçlu bitkiyle daireden çıkıyor, yaklaşık bir saat sonra büyük, boş bir saksıyla geri dönüyor ve onu göz önünde bir yere koyuyordu.</p>

  <p>Londra’da bulup bulabileceğiniz en şık, en yeşil, en güzel bitkilerdi bunlar. Aynı zamanda da en korkmuşları.</p>

  <p>Oturma odası spot ışıklar ve insanın normalde sandalyenin yanına ya da köşeye koyduğu cinsten beyaz neon ışıklarla aydınlatılmıştı.</p>

  <p>Tek duvar süsü bir tabloydu -Leonardo da Vinci’nin orijinal <em>Mona Lisa</em> eskizi. Crowley onu sıcak bir Floransa akşamında ressamın kendisinden almıştı ve nihai resimden daha üstün olduğunu düşünüyordu.<a class="nref" id="n57" href="../Text/footnotes.xhtml#n57d"><sup>{57}</sup></a></p>

  <p>Crowley’nin her daim temiz ve kusursuz görünen bir yatak odası, mutfağı, çalışma odası, oturma odası ve tuvaleti vardı.</p>

  <p>Dünyanın Sonu’nu işte bu odalarda can sıkıntısıyla beklemişti.</p>

  <p>Haberleri almak için Cadı Avcısı Ordusu’ndaki adamlarına telefon etmişti, ama aracısı Çavuş Shadwell ofisinde değildi ve ahmak sekreteri de Crowley’nin ordudaki herhangi biriyle konuşmak istemesini bir türlü kavrayamamıştı.</p>

  <p>“Bay Pulsifer de çıktı tatlım,” demişti kadın. “Bu sabah Tadfield’a gitti. Göreve.”</p>

  <p>“Başkasıyla da konuşabilirim,” diye açıklamıştı Crowley.</p>

  <p>“Bay Shadwell’e söylerim,” demişti kadın, “geri döndüğü zaman. Şimdi izin verirsen, o meşgul sabahlardan biri ve beyefendiciğimi uzun süre o halde bırakamam, yoksa üşütüp hasta olur. Saat ikide de Bayan Ormerond, Bay Scroggie ve genç Julia seansa gelecek, o yüzden ondan önce odayı derleyip toplamam lazım. Ama mesajını Bay Shadwell’e iletirim.”</p>

  <p>Crowley pes etmişti. Bunun üzerine kitap okumaya çalıştı, ama yogunlaşamıyordu. CD’lerini alfabetik sırayla dizmeye çalıştı, ama onların zaten alfabetik sırayla dizilmiş olduklarını fark edince pes etti. Kütüphanesi ve Soul Müzik<a class="nref" id="n58" href="../Text/footnotes.xhtml#n58d"><sup>{58}</sup></a> koleksiyonu da öyleydi.</p>

  <p>Sonunda beyaz deri kanepeye oturdu ve eliyle televizyonu işaret etti.</p>

  <p>“Raporlar geliyor,” dedi endişeli bir sunucu, “ıı, raporlar, şey, kimse neler olduğunu bilmiyor gibi, ama bize gelen raporlar, ıı, gösteriyor ki uluslararası ilişkiler gerildikçe geriliyor, daha bir hafta öncesine kadar her şey sütlimandı, herkes, ıı, gül gibi geçinip gidiyordu, ıı...</p>

  <p>“Bunun sebebi kısmen, son birkaç gündür gerçekleşen sıradışı olaylarmış gibi görünüyor.</p>

  <p>“Japonya sahillerinde...”</p>

<p>CROWLEY?</p>

  <p>“Evet,” diye kabul etti Crowley.</p>

  <p><em>NE HALTLAR DÖNÜYOR CROWLEY? SEN NELER YAPIYORSUN?</em></p>

  <p>“Ne demek istiyorsun?” diye sordu Crowley, her ne kadar biliyor olsa da.</p>

  <p><em>WARLOCK DENEN ÇOCUK. ONU MEGGIDO ÇAYIRLARINA GETİRDİK. KÖPEK YANINDA DEĞİL. ÇOCUK BÜYÜK SAVAŞ HAKKINDA HİÇBİR ŞEY BİLMİYOR. EFENDİMİZİN OĞLU DEĞİL O.</em></p>

  <p>“Ah,” dedi Crowley.</p>

  <p><em>TEK SÖYLEYEBİLECEĞİN BU MU CROWLEY? BİRLİKLERİMİZ TOPLANDI, DÖRTLÜ YOLA ÇIKTI -AMA NEREYE GİDİYORLAR? YOLUNDA GİTMEYEN BİR ŞEYLER VAR CROWLEY. VE BU SENİN SORUMLULUĞUN. VE BÜYÜK OLASILIKLA SENİN SUÇUN. UMARIZ OLANLAR İÇİN SON DERECE MAKUL BİR AÇIKLAMAN VARDIR...</em></p>

  <p>“Aa, evet,” diye onayladı Crowley hemen. “Son derece makul.”</p>

  <p><em>... ÇÜNKÜ OLAN BİTENİ BİZE AÇIKLAMA ŞANSIN OLACAK. AÇIKLAMAK İÇİN BİR SONSUZLUK VAR ÖNÜNDE. VE BİZ SÖYLEYECEĞİN HER ŞEYİ CAN KULAĞIYLA DİNLEYECEĞİZ. SOHBETİN, VE ONA EŞLİK EDEN KOŞULLAR, LANETLENMİŞ CEHENNEMİN TÜM AHALİSİ İÇİN BİR EĞLENCE VE KEYİF KAYNAĞI OLACAK CROWLEY. ÇÜNKÜ SEN, İŞKENCEDEN PERİŞAN OLMUŞ, ACILAR İÇİNDEKİ EN DÜŞÜK LANETLİLERDEN BİLE DAHA KÖTÜSÜNÜ YAŞIYOR OLACAKSIN...</em></p>

  <p>Crowley bir el hareketiyle televizyonu kapadı.</p>

  <p>Ekranın donuk gri-yeşil ekranı konuşmaya devam etti; sessizlik kendini sözcüklere dönüştürdü.</p>

  <p><em>BİZDEN KAÇMAYA ÇALIŞMAYI AKLINDAN BİLE GEÇİRME CROWLEY. KAÇIŞ YOK. ÖLDÜĞÜN YERDE KAL. SENİ... ORADAN ALACAĞIZ...</em></p>

  <p>Crowley pencereye gidip sokağa baktı. Araba suretinde siyah bir şey, bulunduğu binaya yaklaşıyordu. Sıradan bir gözü kandıracak kadar arabaya benziyordu. Pür dikkat ona bakan Crowley tekerleklerin yalnızca dönmemekle kalmayıp,, arabaya bağlı bile olmadıklarını fark etti. Araba evlerin önünden geçerken yavaşlıyordu; Crowley arabadaki yolcuların (ikisi de sürüyor olamazdı, ikisi de nasıl araba sürüldüğünü bilemezdi) bina numaralarına baktıkları kanısına vardı.</p>

  <p>Çok az zamanı vardı. Crowley mutfağa gitti ve lavabonun altından plastik bir kova çıkardıktan sonra oturma odasına geri döndü.</p>

  <p>Cehennem İdaresi iletişimi kesmişti. Crowley ne olur ne olmaz diye televizyonu duvara çevirdi.</p>

  <p><em>Mona Lisa</em> tablosuna doğru yürüdü.</p>

  <p>Crowley resmi duvardan indirdi. Arkada bir kasa vardı, ama duvar kasası değildi bu; nükleer enerji sektörüne hizmet veren bir şirketten alınmıştı.</p>

  <p>Kasayı açtı ve içinden, üzerinde kadranlı kilit bulunan bir başka kapak çıktı. Şifreyi çevirdi (şifre 4-0-0-4’tü, hatırlaması kolay bir numara, henüz yepyeni ve ışıl ışıl olan bu aptal, harika gezegene geldiği sene).</p>

  <p>Kasanın içinde bir termos matara, kolları tamamen kaplayan iki kalın PVC eldiven ve maşa vardı.</p>

  <p>Crowley duraksayarak endişe içinde matarayı süzdü.</p>

  <p>(Dışarıda bir çatırtı oldu. Ses bina kapısından geliyordu...)</p>

  <p>Eldivenleri takıp matarayı, maşayı, kovayı ve -sonradan aklına gelmiş olacak ki-gür kauçuk ağacının arkasından su püskürtecini aldı. Matara, düşürecek, hattâ düşürmeyi düşünecek olsa bile patlayacak-hem de kötü bilimkurgu filmlerinde aksakalların, “Bu kraterin olduğu yerde eskiden Vaa-şingg-ton denen bir şehir vardı,” dedirten türden bir patlama—bir maddeyle doluymuş gibi, dikkatle yürüyerek çalışma odasına yollandı.</p>

  <p>Çalışma odasına ulaştığında kapıyı omuzlayıp açtı. Sonra eşyaları yavaşça yere koydu. Kova... maşa... su püskürteci... ve son olarak da, büyük dikkatle, matara.</p>

  <p>Alnında oluşan ve süzülerek gözüne giren ter damlasını sildi.</p>

  <p>Ardından dikkatle ve özenle, maşayı kullanarak mataranın kapağını açtı... dikkatli... çok dikkatli... işte bu...</p>

  <p>(Aşağıdaki merdivenlerden ayak sesleri ve boğuk bir çığlık geldi. Alt kattaki ufak tefek yaşlı kadın olmalıydı bu.)</p>

  <p>Acele etmeyi göze alamazdı.</p>

  <p>Matarayı maşayla tutup, tek bir damla bile sıçratmamaya özen göstererek içindekileri plastik kovaya döktü. Tek bir yanlış hareket yeter de artardı.</p>

  <p>işte.</p>

  <p>Sonra çalışma odasının kapısını on beş santim kadar araladı ve kovayı üzerine yerleştirdi.</p>

  <p>Maşayı kullanarak mataranın kapağını taktı, sonra (holden bir çatırtı geldi) PVC eldivenleri çıkardı, püskürteci eline aldı ve çalışma masasının arkasındaki sandalyeye yerleşti.</p>

  <p>“Crawlee?..” dedi gırtlaktan gelen bir ses. Hastur.</p>

  <p>“Buradan geçmiş,” diye tısladı bir başka ses. “O kaygan, küçük yaratığı hissedebiliyorum.” Ligur.</p>

  <p>Hastur ile Ligur.</p>

  <p>Şimdi söyleseler buna ilk itiraz edecek kişi Crowley olsa da, çoğu iblis özünde kötü değildi.. Onlar büyük kozmik oyunda -sevilmeyen, ama her şeyin işleyişi için elzem bir görevi yerine getiren- vergi müfettişleriyle aynı konuma sahip olduklarını hissederlerdi. Hem ona bakılırsa, melekler de erdem timsali sayılmazlardı; Crowley zamanında, tanrısız insanları çarpmak gerektiğinde, ölçüsüz güç kullanan bir iki melekle karşılaşmıştı. Sonuçta herkesin yapacak bir işi vardı ve yapıyordu işte.</p>

  <p>Diğer yandan bir de Ligur ile Hastur gibileri vardı, fenalıktan öylesine karanlık bir keyif alıyorlardı ki, onları insan sanabilirdiniz.</p>

  <p>Crowley yönetici sandalyesinde arkasına yaslandı. Kendini rahatlamaya zorladıysa da işe yaramadı.</p>

  <p>“Buradayım çocuklar,” diye seslendi.</p>

  <p>“Seninle iki çift laf etmek istiyoruz,” dedi tıknaz Ligur (sesi ‘iki çift lafın 'korkunç derece acılı bir sonsuzlukla eşanlamlı olduğunu ima ediyordu adeta) ve çalışma odasının kapısını itip açtı.</p>

  <p>Kova bir an sallandıktan sonra düşüp Ligur’un kafasına geçti.</p>

  <p>Suya bir sodyum parçası atın. Onun tutuşup yanmasını ve çılgınlar gibi cızırdayarak dönmesini izleyin, işte bu da tıpkı öyleydi; ama daha berbatı.</p>

  <p>İblis soyuldu, yandı ve titreşti. Üzerinden yağlı, kahverengi dumanlar aktı ve Ligur haykırdı, haykırdı, haykırdı. Sonra büzüşüp yere düştü ve halıdaki kararmış, yanık dairede bir avuç ezilmiş sümüklüböcek gibi parlayarak öylece kalakaldı.</p>

  <p>“Selam,” dedi Crowley Hastur’a. Hastur Ligur’un arkasından gelmişti ve ne yazık ki üzerine tek bir damla bile isabet etmemişti.</p>

  <p>Düşünülemez şeyler vardır: iblislerin bile, başka iblislerin o kadar düşmeyeceğini düşündüğü derinlikler vardır.</p>

  <p>"... Kutsal su. Piç herif,” dedi Hastur. “Piçin dik âlâsısın. O sana hiçbir şey yapmamıştı.”</p>

  <p>“Henüz,” diye düzeltti Crowley. Artık hemen hemen denk olduklarından daha rahat hissediyordu. Hemen hemen denk, ama denk değil, hem de hiç. Hastur bir Cehennem Düküyken, Crowley belediye meclisi üyesi bile değildi.</p>

  <p>“Senin sonun, annelerin çocuklarını korkutmak için karanlık yerlerde fısıldadığı şeylerden biri olacak,” dedi Hastur, ama sonra Cehennem üslubunun yeterli olmadığına karar verip, “Seni tahtalı <em>köye</em> yollayacaklar ahbap,” diye ekledi.</p>

  <p>Crowley plastik su püskürtecini kaldırıp içindeki suyu tehditkarca çalkaladı. “Git buradan,” dedi. O sırada alt katta telefonun çaldığını duydu. Dört kere ve sonra telesekreter telefonu açtı. Crowley kimin aradığını merak etti.</p>

  <p>“Beni korkutmuyorsun,” dedi Hastur. Bir damla suyun su püskürtecinin ağzından süzüldügünü ve plastik kabın kenarından Crowley’nin eline doğru yavaşça aktığını gördü.</p>

  <p>“Bunun ne olduğunu biliyor musun?” diye sordu Crowley. “Sainsbury’den alınmış bir çiçek sulama aleti, dünyadaki en ucuz ve en etkili su püskürteci. Havaya ince bir su serpintisi yolluyor. İçinde ne olduğunu söylememe gerek yoktur herhalde? Seni <em>şuna</em> dönüştürebilir.” Halının üzerindeki yığını gösterdi. “Şimdi, git buradan.”</p>

  <p>Su püskürtecinin kenarındaki damla Crowley’nin parmaklarına ulaştı ve durdu. “Blöf yapıyorsun,” dedi Hastur.</p>

  <p>“Belki,” dedi Crowley, blöfün aklındaki son şey olduğunu açıkça ifade ettiğini umduğu bir sesle. “Belki de değil. Şanslı hissediyor musun?”</p>

  <p>Hastur elini salladı ve plastik kap kâğıt gibi dağıldı. Crowley’nin masasının üzerine ve takım elbisesine sular saçıldı.</p>

  <p>“Evet,” dedi Hastur ve gülümsedi. Dili aşırı keskin dişlerinin arasında oynaşıyordu. “Ya sen?”</p>

  <p>Crowley hiçbir şey söylemedi. A Planı işe yaramıştı. B Planı başarısız olmuştu. Her şey C Planı’na bağlıydı, ancak bu noktada kafasında henüz bir C Planı’nın olmaması gibi küçük bir engel vardı.</p>

  <p>“Böyleyken böyle,” diye tısladı Hastur, “gitme zamanı Crowley.”</p>

  <p>“Bilmen gereken bir şey olduğunu düşünüyorum,” dedi Crowley zaman kazanmaya çalışarak.</p>

  <p>“Neymiş o?” diye sordu Hastur gülümseyerek.</p>

  <p>Derken Crowley’nin masasındaki telefon çaldı.</p>

  <p>Crowley telefonu aldı ve Hastur’u uyardı. “Yerinden kıpırdama. Bilmen gereken çok önemli bir şey var, çok ciddiyim. Alo?</p>

  <p>“Hi,” dedi Crowley. “Yok. Eski bir dostum yanımda.”</p>

  <p>Aziraphale telefonu kapadı. Crowley onun ne istediğini merak etti.</p>

  <p>O anda C Planı birden kafasında belirdi. Ahizeyi yerine koymadan, “Tamam Hastur,” dedi. “Sınavı geçtin. Büyük çocuklarla oynamaya hazırsın.”</p>

  <p>“Sen kafayı mı yedin?”</p>

  <p>“Hayır. Anlamıyor musun? Bu bir sınavdı. Cehennemin Efendileri, yaklaşan savaşta Lanetliler Lejyonu’nun liderliğini sana vermeden önce güvenilir olup olmadığını bilmek zorundaydı.”</p>

  <p>“Crowley ya yalan söylüyorsun ya da kafayı sıyırdın ya da muhtemelen ikisi birden,” dedi Hastur, ama kendinden pekde emin değildi.</p>

  <p>Bir anlığına bu ihtimali değerlendirmişti; Crowley de onu oradan yakalamıştı işte. Cehennem’in onu sınıyor olması pekala mümkündü. Crowley’nin göründüğünden daha fazlası olması da. Hastur paranoyaktı ve Cehennem’de yaşayan ortama uyum sağlamış her aklı selim varlık böyle tepki verirdi, çünkü orada gerçekten de herkes ayağınızı kaydırma peşindeydi.</p>

  <p>Crowley bir numara çevirmeye başladı. “Sorun değil Dük Hastur. <em>Bana</em> inanmanı beklemiyorum,” diye kabul etti. “Ama neden Karanlık Kurul’la konuşmuyoruz -eminim onlar seni ikna edebilirler.”</p>

  <p>Çevirdiği numara çalmaya başladı.</p>

  <p>“Hoşçakal enayi,” dedi Crowley.</p>

  <p>Ve kayboldu.</p>

  <p>Bir an sonra Hastur da kaybolmuştu.</p>

  <p>&nbsp;</p>

  <p class="nind"><span class="gir">TEOLOGLAR SENELERDİR,</span> uzun mu uzun saatler boyunca şu ünlü soruyu münazara etmişlerdi:</p>

  <p><em>Bir toplu iğnenin başında kaç melek dans edebilir?</em></p>

  <p>Sorunun yanıtını bulmak için şu gerçekler mutlaka hesaba katılmalıdır:</p>

  <p>Birincisi, melekler dans etmez. Meleklerin ayırt edici özelliklerinden biridir bu. Kürelerin Müzigi’ni takdirle dinleyebilirler, ama dans pistine çıkıp müziğe uyarak salınma dürtüsüne kapılmazlar. Böyleyken yanıt şudur: <em>Hiç.</em></p>

  <p>En azından hemen hemen hiç. Aziraphale 1880’lerin sonlarına doğru Portland Place’teki seçkin bir centilmenler kulübünde gavotte dansını öğrenmişti. İlk başlarda sudan çıkmış balık kadar şaşkın olsa da bir süre sonra bu işi iyice kıvırmış ve birkaç on yıl sonra gavotte modası sonsuza dek geçtiğinde epey bozulmuştu.</p>

  <p>Durum böyleyken, eğer söz konusu dans gavotteyse ve uygun bir partner varsa (aynı zamanda, her ikisinin de gavotte bildiği ve bir iğnenin başında dans edebildikleri varsayılırsa), yanıt <em>birdir.</em></p>

  <p>Diğer yandan, bir iğnenin başında kaç iblisin dans edebileceğini de sorabilirsiniz. Ne de olsa onlar da aynı türden yaratıklardır. Ve hiç değilse onlar dans eder.<a class="nref" id="n59" href="../Text/footnotes.xhtml#n59d"><sup>{59}</sup></a></p>

  <p>Bu şekilde düşünürseniz, yanıt, epey çoktur, o da fiziksel bedenlerini terk ederlerse, ki iblisler için çocuk oyuncağıdır bu. İblisler fizik kurallarıyla sınırlanmamışlardır. Uzaktan bakarsanız, evren yalnızca küçük ve yuvarlak bir şeydir, tıpkı salladığınızda içinde minyatür kar fırtınaları oluşan su dolu küreler gibi.<a class="nref" id="n60" href="../Text/footnotes.xhtml#n60d"><sup>{60}</sup></a> Ama gerçekten yakından bakarsanız, bir iğne başında dans etmenin tek sorunu, elektronlar arasındaki dev boşluklardır.</p>

  <p>Büyüklük, şekil ve bileşim, melek soyundan gelenler ya da iblis dölleri için birer seçenektir sadece.</p>

  <p>Crowley şu anda bir telefon kablosunda hızla yolculuk etmekteydi.</p>

  <p>DRİLİNG.</p>

  <p>Crowley ışık hızından da hızlı bir şekilde iki telefon sohbetinden geçti. Hastur biraz arkasındaydı: on, on iki santim, ama bu mesafe Crowley’ye epey zaman veriyordu. Gerçi diğer uca geldiğinde avantajını kaybedecekti.</p>

  <p>Ses dalgalarını kullanamayacak kadar küçüktüler, ama iblisler iletişim kurmak için sese ihtiyaç duymazlar. Hastur’un arkasında haykırdığını duyabiliyordu, “Piç herif! Seni yakalayacağım. Benden kaçamazsın!”</p>

  <p>DRİLİNG.</p>

  <p>“Nereden çıkarsan çık, ben de oradan çıkacağım! Kaçamayacaksın!”</p>

  <p>Crowley telefon kablolarında bir saniyeden kısa sürede otuz kilometreden fazla yol yapmıştı.</p>

  <p>Hastur hemen peşindeydi. Crowley bu işin zamanlamasını çok ama çok dikkatli yapmalıydı.</p>

  <p>DRİLİNG.</p>

  <p>Üçüncü zildi bu. Hadi bakalım, diye düşündü Crowley, başlıyoruz.</p>

  <p>Aniden durdu ve Hastur’un hızla geçip gitmesini izledi. Hastur durdu ve...</p>

  <p>DRİLİNG.</p>

  <p>Crowley telefon hattından çıkıp plastik kaplamayı aşarak kendi oturma odasında, normal boyutunda ve nefes nefese maddeleşti.</p>

  <p><em>Tık.</em></p>

  <p>Telesekreterinde karşılama mesajı çıktı. Ardından bir bipleme oldu, kayıt teybi dönmeye başladı ve hoparlörden, “Tamam! Ne?.. Seni pis yılan.'” diyen bir ses yükseldi.</p>

  <p>Küçük kırmızı mesaj ışığı yanıp sönmeye başladı.</p>

  <p>Minik, kırmızı, öfkeli bir göz gibi yandı, söndü, yandı, söndü.</p>

  <p>Crowley bir parça kutsal suyu ve kaseti eriyene kadar makinenin içinde tutacak zamanı olmasını diliyordu. Ama Ligur’un ölümcül banyo suyunu tutmak yeterince tehlikeli olmuştu, ne olur ne olmaz diye senelerdir saklıyordu onu ve odadaki varlığından bile rahatsızlık duyuyordu. Ya da... ya da belki... evet, kaseti araba teybine takarsa ne olurdu acaba? Hastur'u tekrar tekrar çalardı, ta ki Freddy Mercury'e dönüşene dek. Hayır. Piçin teki olabilirdi, ama Crowley o kadar da ileri gidemezdi. Uzaktan bir gök gürültüsü geldi.</p>

  <p>Harcayacak zamanı yoktu.</p>

  <p>Gidecek hiçbir yeri yoktu.</p>

  <p>Yine de gitti. Bentley’ine koştu ve cehennemin tüm iblisleri peşindeymişçesine West End’e sürdü. Ki cehennemin tüm iblisleri peşindeydi zaten.</p>

  <p>&nbsp;</p>

  <p class="nind"><span class="gir">MADAM TRACY</span> Bay Shadwell’in ağır adımlarla merdiveni tırmandığını duydu. Her zamankinden de yavaştı ve birkaç basamakta bir duraksıyordu. Normalde basamakları hepsinden ayrı ayrı nefret ediyormuş gibi tırmanırdı.</p>

  <p>Madam Tracy kapısını açtı. Bay Shadwell merdiven sahanlığının duvarına yaslanmıştı.</p>

  <p>“Aman, Bay Shadwell,” dedi, “eline ne oldu?”</p>

  <p>“Git başımdan kadın,” diye inledi Shadwell. “Kendi güçlerimden haberim yoktu!”</p>

  <p>“Neden elini öyle tutuyorsun?”</p>

  <p>Shadwell duvara doğru gerilemeye çalıştı.</p>

  <p>“Geri dur diyorum sana! Yoksa karışmam!”</p>

  <p>“Tanrı aşkına, sana ne oldu Bay Shadwell!” dedi Madam Tracy elini tutmaya çalışarak.</p>

  <p>“Tanrı aşkına oldu! Tanrı aşkına oldu!”</p>

  <p>Madam Tracy onun kolunu yakalamayı başardı. O... Shadwell... şerrin belası, Madam Tracy’nin onu dairesine sürüklemesine direnemedi.</p>

  <p>Daha önce oraya hiç girmemişti, en azından uyanıkken. Düşlerinde ipekler, şık perdeler ve kendisinin güzel kokulu merhemler olarak düşündüğü şeylerle döşenmişti kadının dairesi. Yalnız, gerçekten de mutfağın kapısında boncuk perde asılıydı ve Chianti şişesinden bozma bir masa lambası vardı; tıpkı Aziraphale gibi, Madam Tracy’nin şıklık anlayışı da 1953 civarında takılı kalmıştı. Odanın ortasındaki kadife örtülü masanın üzerinde, Madam Tracy’nin geçim kaynaklarından biri olan kristal küre duruyordu... işin doğrusu tek geçim kaynağı olmaya doğru hızla gidiyordu.</p>

  <p>“Biraz uzanıp dinlenmek sana iyi gelecektir Bay Shadwell," dedi itiraz kabul etmez bir sesle ve onu yatak odasına götürdü. Bay Shadwell karşı çıkamayacak kadar şaşkındı.</p>

  <p>“Ama genç Newt orda,” diye mırıldandı Shadwell, “kafir tutkuların ve doğaüstü cilvelerin pençesinde.”</p>

  <p>“Öyleyse onlarla nasıl başa çıkacağını bildiğinden eminim,” dedi Madam Tracy. Newt’in neler çekiyor olabileceğine dair gözünde canlandırdıkları, Shadwell’inkilerden çok daha yakındı gerçeğe. “Hem, kesin senin burada kendi kendini yiyip bitirmeni istemezdi. Sen uzan, ben de ikimize güzel bir çay yapayım.”</p>

  <p>Boncuk perdeyi şıkırdatarak kayboldu.</p>

  <p>Shadwell, harap olmuş sinirlerinin enkazı altında hatırlayabildiği kadarıyla, bir günah yatağı olan şeyin üzerinde yalnız kaldı; o an, bunun bir günah yatağında yalnız <em>kalmamaktan </em>daha iyi mi, yoksa daha kötü mü olduğuna karar veremedi. Başını çevirip çevresini inceledi.</p>

  <p>Madam Tracy’nin erotiklikten anladığı şey, genç erkeklerin kadın vücudunun önünde deniz topları olduğunu sanarak büyüdükleri, Brigitte Bardot’ya seks bombası dendiğinde kimsenin gülmediği ve <em>Kıkırdayan</em> Kızlar ile <em>Jartiyerler</em> gibi isimlere sahip dergilerin yayımlandığı günlerden kalmaydı. Madam Tracy bu özgürlük kazanının içinden, pelüş oyuncaklarla donatılmış bir yatak odasının mahrem ve fettan bir hava yarattığı fikrini seçmişti.</p>

  <p>Shadwell bir süre, lime lime olmuş iri bir oyuncak ayıya baktı. Ayının tek gözü eksik, bir kulağı yırtıktı. Adı da muhtemelen Bay Meraklı gibi bir şeydi.</p>

  <p>Başını diğer tarafa çevirdi. Tam gözünün önünde köpeğe benzeyen, ama pekala kokarca da olabilecek, hayvan biçiminde bir pijama çantası vardı. Hayvan neşeyle sırıtıyordu.</p>

  <p>“Iıy,” dedi.</p>

  <p>Ama anılar hızla geri geliyordu. Gerçekten başarmıştı. Bildiği kadarıyla Ordu’da hiç kimse şeytan çıkarmamıştı. Ne Hopkins, ne Siftings, ne Diceman. Muhtemelen Cadı Avcısı Kumandan Başçavuş Narker<a class="nref" id="n61" href="../Text/footnotes.xhtml#n61d"><sup>{61}</sup></a> bile, ki tüm zamanların en çok cadı bulma rekoru onundu. Eninde sonunda her Ordu mutlak yıkım silahını bir şekilde bulurdu ve, şimdi o silah benim kolumun ucunda, diye düşündü Shadwell.</p>

  <p>Eh, ilk ateş açan olmama prensibini salla gitsin. Burada birazcık dinlenecek, sonrasında da Karanlığın Güçleri’ne günlerini gösterecekti...</p>

  <p>Madam Tracy çayı getirdiğinde Shadwell horluyordu. Kadın incelik gösterip kapıyı kapadı. Aslında iyi de yapmıştı, çünkü yirmi dakika sonra seansı vardı ve bugünlerde para kazanma şansını geri çevirmek akıllıca olmazdı.</p>

  <p>Madam Tracy pek çok açıdan epeyce aptal olsa da, bazı konularda içgüdüleri sağlamdı ve mesele doğaüstüne bulaşmaya geldiğinde kusursuz bir mantık yürütüyordu. Müşterilerin istediği şeyin tam anlamıyla bulaşmak olduğunu biliyordu.</p>

  <p>Boyunlarına dek doğaüstüne batmak, Zaman ve Uzam’in çok düzlemli gizemlerini öğrenmek filan değil, yalnızca annelerinin öldükten sonra gittiği yerde mutlu olduğunu bilmekti aradıkları. Basit yaşamlarını azıcık renklendirmeye yetecek kadar Gizem ve mümkünse kırk beş dakikadan uzun olmayan seansların ardından çayla bisküvi ikram edilerek ağırlanmak istiyorlardı.</p>

  <p>Tuhaf mumlar, kokular, büyü sözleri ya da mistik rünler de umurlarında değildi. Madam Tracy Tarot destesindeki Büyük Arkana kartlarının çoğunu çıkarmıştı, çünkü insanlar onları görünce bozuluyorlardı.</p>

  <p>Bir de her seanstan önce Brüksel lahanalarını kaynamaya bırakıyordu. Yan odada kaynayan Brüksel lahanalarının kokusu kadar güven veren, İngiliz gizemciliğinin rahat atmosferine bundan daha fazla uyan bir şey olamazdı.</p>

  <p>&nbsp;</p>

  <p class="nind"><span class="gir">ÖĞLE SONRASININ ERKEN SAATLERİYDİ.</span> Ağır fırtına bulutları gökyüzünü kurşun rengine döndürmüştü. Yakında yağmur öyle bir indirecekti ki göz gözü görmeyecekti, itfaiyeciler yağmurun bir an önce başlamasını umuyorlardı. Ne kadar çabuk olursa o kadar iyiydi.</p>

  <p>Olay yerine hemen varmışlardı. Genç itfaiyeciler heyecanla oraya buraya koşturuyor, hortumu açıyor, baltalarını hazırlıyorlardı; yaşlı itfaiyecilerse binanın kaybedildiğini ilk bakışta anlamışlardı ve yangının komşu binalara sıçramasını yağmurun bile önleyebileceğinden kuşkuluydular. Tam o sırada siyah bir Bentley kayarak köşeyi döndü ve yüzün üstünde bir hızla kaldırıma çıkıp, acı bir fren yaparak sahaf dükkanının duvarından iki santim ötede durdu. Siyah gözlüklü, son derece telaşlı bir adam arabadan inip yanan dükkanın kapısına koştu.</p>

  <p>Bir itfaiyeci önünü kesti.</p>

  <p>“Bu işletmenin sahibi siz misiniz?”</p>

  <p>“Aptal olma! Sahafa benzer bir halim var mı?”</p>

  <p>“Orasını bilmem bayım. Görünüş aldatıcı olabilir. Mesela ben bir itfaiyeciyim. Ama benimle iş dışında karşılaşan ve işimi bilmeyen insanlar aslında benim yeminli muhasebeci ya da şirket yöneticisi olduğumu sanıyor. Beni üniformasız hayal edin bayım, nasıl bir adam olduğumu düşünürsünüz? Dürüst olun ama.”</p>

  <p>“Boşboğazın teki,” dedi Crowley ve koşarak sahafa girdi.</p>

  <p>Söylemek yapmaktan kolaydı, çünkü bunu başarmak için Crowley’nin yarım düzine itfaiyeciyi, iki polis memurunu ve geceleri yaşayan bir avuç ilginç Soholuyu<a class="nref" id="n62" href="../Text/footnotes.xhtml#n62d"><sup>{62}</sup></a> atlatması gerekti. Soholular erken kalkmış ve bu akşamı toplumun hangi kesiminin aydınlattığını ve nedenini tartışıyorlardı kendi aralarında.</p>

  <p>Crowley onları ite kaka geçerken dönüp bakmadılar bile.</p>

  <p>Kapıyı açar açmaz Crowley cehenneme adım attı.</p>

  <p>Tüm sahaf dükkanı alevler içindeydi. “Aziraphale!” diye seslendi. “Aziraphale, seni ... seni <em>aptal</em>... <em>Aziraphale?</em> Burada mısın?”</p>

  <p>Ses gelmedi. Yalnızca yanan kâğıtların çıtırtısı, üst kata ulaşan yangın yüzünden parçalanan camların şangırtıları ve yıkılan kirişlerin çatırtısı vardı.</p>

  <p>Crowley telaşla, çaresizlik içinde dükkanı taradı, meleği aradı, yardım aradı.</p>

  <p>Uzaktaki köşede bir kitaplık devrildi ve yanan kitaplar yere döküldü. Yangın her yeri sarmıştı, ama Crowley’nin umurunda değildi. Pantolonunun sol paçası tütmeye başladı, ama bir bakışla durdurdu onu.</p>

  <p>“Merhaba? Aziraphale! Tanr... Şeyt... biri aşkına! Aziraphale!”</p>

  <p>O sırada dükkan vitrini kırıldı. Crowley irkilerek dönünce, itfaiye hortumundan gelen tazyikli su göğsüne isabet edip onu yere devirdi.</p>

  <p>Güneş gözlüğü odanın uzak bir köşesine uçarak plastik bir birikintiye dönüştü. Gözlüğü düşünce, dikey yarıkların böldüğü sarı gözleri ortaya çıktı. Sırılsıklam olmuş, kıyafetlerinden buharlar tüter ve yüzü gözü isten kararmış bir halde yanan sahafta emekleyen bir çocuk gibi dururken, havalı olmaktan ne kadar uzak olunabiliyorsa o kadar uzak olan Crowley, Aziraphale’e de, esrarengiz plana da, Yukarı’ya da, Aşağı’ya da bir güzel küfretti.</p>

  <p>Sonra başını eğdi ve onu gördü. Kitabı. Kızın çarşamba gecesi arabada bıraktığı kitap. Cildi hafifçe kararmış olmasına rağmen mucizevi bir biçimde sağlamdı. Onu alıp ceket cebine tıktı, sallanarak ayağa kalktı ve üstünü başını silkeledi.</p>

  <p>O sırada üst kat çökünce bina tuğla, kereste ve yanan döküntüler yağmuru eşliğinde kükreyip sarsılarak yıkıldı. Dışarıda polis yoldan geçenleri toparlıyordu ve bir itfaiyeci, “Onu durduramadım. Deli olmalı. Ya da sarhoş. Koşarak içeri girdi. Öylesine giriverdi. Onu durduramadım. Kaçık. Doğruca içeri koştu. Ne korkunç ölüm. Korkunç, çok korkunç. Doğruca daldı içeri...” diye açıklıyordu kendisine kulak verenlere.</p>

  <p>Derken Crowley alevlerin içinden çıktı.</p>

  <p>Polislerle itfaiyeciler onu görünce, yüzündeki ifadeyi fark ettiler ve oldukları yerde kaldılar.</p>

  <p>Crowley Bentley’e binip geri geri yola çıkarak bir itfaiye aracının çevresinden dolandı ve Wardour Sokagı’na girip akşam karanlığında gözden kayboldu.</p>

  <p>İnsanlar arabanın hızla uzaklaşmasını izlerken, bir polis memuru, “Bu havada farlarını yakmalıydı,” dedi sersem sersem.</p>

  <p>“Özellikle de o şekilde araba sürerken. Tehlikeli olabilir,” diye onayladı bir başkası ifadesiz, ölü bir sesle. Hepsi yanan sahafın yaydığı ışık ve sıcaklığın içinde durup, anladıklarını sandıkları dünyaya neler olduğunu merak ettiler.</p>

  <p>O anda, kara bulutlarla kaplı gökyüzünde mavi-beyaz bir şimşek çaktı, kulakları sağır eden bir gök gürültüsü koptu ve hemen ardından bardaktan boşanırcasına yağmur yağmaya başladı.</p>

  <p>&nbsp;</p>

  <p class="nind"><span class="gir">KADIN KIRMIZI BİR MOTOSİKLET SÜRÜYORDU.</span> Ama sevimli bir Honda kırmızısı değil; koyu, kan kırmızısı, parlak, karanlık ve nefret dolu bir renkti. Motosiklet her açıdan sıradan görünüyordu, yanına tutturulmuş, kını içindeki kılıç dışında.</p>

  <p>Kadının kaskı kızıl, deri ceketi yıllanmış şarap rengiydi ve sırtına yakut parçalarıyla CEHENNEM MELEKLERİ yazılmıştı.</p>

  <p>Saat öğleden sonra biri on geçiyor olsa da, hava karanlık, nemli ve ıslaktı. Otoyol hemen hemen boştu ve kırmızılı kadın gürleyen kırmızı motosikleti üzerinde miskin miskin gülümseyerek yol alıyordu.</p>

  <p>Şimdiye dek güzel bir gün olmuştu. Yan tarafına kılıç bağlı güçlü bir motosiklete binmiş güzel bir kadın, birtakım erkeklerde oldukça kuvvetli bir etki yaratır. O ana kadar dört gezgin satıcı onunla yarışmaya çalışmıştı ve otoyolun altmış kilometrelik bir kesimi artık Ford Sierra parçalarıyla süslüydü.</p>

  <p>Kadın bir mola yerine yanaşıp oradaki Mutlu Domuz Kafe’ye girdi. İçerisi boş sayılırdı. Bir yanda sıkkın bir kadın garson tezgahın arkasında çorap yamarken, diğer yanda siyah derilere bürünmüş, haşin, kıllı, pis, iriyarı motosikletçilerden oluşmuş bir grup da siyah ceketli ve onlardan daha da uzun birinin çevresine toplanmıştı. Adam, bir zamanlar muhtemelen slot makinesiyken şimdi video ekranı olan ve üzerinde GENEL KÜLTÜR BULMACASI yazan bir aletle azimle oynuyordu.</p>

  <p>Seyirciler sürekli bir şeyler söylüyorlardı:</p>

  <p>“D! D’ye bas. <em>Baba</em> filmi <em>Rüzgar Gibi Geçti</em>’den daha fazla Oscar kazanmış olmalı!”</p>

  <p><em>“Puppet on a</em> String! Sandie Shaw! Cidden. Kesinlikle eminim!”</p>

  <p>“1666!”</p>

  <p>“Hayır, seni hödük! O yangındı. Karaveba 1665’teydi!”</p>

  <p>“B olacak... Çin Şeddi dünyanın Yedi Harika’sından biri <em>değildi!"</em></p>

  <p>Dört seçenek vardı: Pop Müzik, Spor, Güncel Olaylar ve Genel Bilgi. Kaskını çıkarmayan uzun boylu motosikletçi, destekçilerinin hiç farkında değilmiş gibi, düğmelere basıp duruyor ve her nasılsa sürekli kazanıyordu.</p>

  <p>Kızıl motosikletçi tezgaha gidip, “Bir fincan çay lütfen. Bir de peynirli sandviç,” dedi.</p>

  <p>“Yalnız mısın tatlım?” diye sordu garson, tezgahın üzerinden çayı ve beyaz, kuru, sert bir şeyi uzatırken.</p>

  <p>“Arkadaşlarımı bekliyorum.”</p>

  <p>“Ah,” dedi kadın bir parça ipliği ısırıp kopararak. “Eh, burada beklesen daha iyi. Dışarısı cehennem gibi.”</p>

  <p>“Hayır,” dedi kadın. “Henüz değil.”</p>

  <p>Park yerini gören pencere önü masalardan birini seçti ve beklemeye başladı.</p>

  <p>Arka planda, Genel Kültür Bulmacası seyircilerini duyabiliyordu.</p>

  <p>“Bu yeni. ‘1066’dan bu yana İngiltere Fransa’yla kaç defa resmi olarak savaştı?’”</p>

  <p>“Yirmi? Yok, yirmi olamaz... Aa, öyleymiş. Vay be, hayatta bilemezdim.”</p>

  <p>“Amerika-Meksika savaşı? Bunu biliyorum. Haziran 1845. D -gördün mü! Söyledim sana!”</p>

  <p>İkinci en kısa boylu motosikletçi Domuzkenefi (1.90), en kısa boylu olan Motoryağı’na (1.88) fısıldadı:</p>

  <p>“Spor kısmına ne oldu ki?” Dövmeyle bir elinin parmak boğumlarına SVG, diğerine NFRT işlenmişti.</p>

  <p>“Rasgele şey... seçim, di mi? Mikroçiplerin işi. Muhtemelen orada, RAM’ında böyle milyonlarca değişik konu vardır.” Onun sağ elinin parmak boğumlarında BLK, solunda ise CPS sözcükleri vardı.</p>

  <p>“Pop Müzik, Güncel Olaylar, Genel Bilgi ve Savaş. Yalnız daha önce Savaş konusunu hiç görmemiştim. Bu yüzden söyledim.” Domuzkenefi parmaklarını çıtlatıp birasını açtı. Kutunun yarısını kafasına diktikten sonra pervasızca geğirdi ve içini çekti. “Keşke daha fazla boktan İncil sorusu olsaydı.”</p>

  <p>“Neden?” Motoryağı Domuzkenefi’nin İncil manyağı olabileceğini aklının ucundan bile geçirmezdi.</p>

  <p>“Brighton’daki olayı hatırlıyor musun?”</p>

  <p>“Ah, evet. Suç Nöbeti programına çıkmıştın,” dedi Motoryağı biraz kıskançlıkla.</p>

  <p>“Hani annemin çalıştığı otelde takılmam gerekmişti ya. Üç ay. Okuyacak hiçbir şey yoktu, yalnız Gideon diye bir herif İncil’ini orada bırakmıştı, insanın aklında kalıyor.”</p>

  <p>Simsiyah, pırıl pırıl bir başka motosiklet dışarıdaki otoparka girdi.</p>

  <p>Kafenin kapısı açıldı, içeriye soğuk bir rüzgar doldu; siyah derilere bürünmüş, kısa, siyah sakallı bir adam masaya yürüyüp kırmızılı kadının yanına oturdu. O anda oyun makinesinin çevresini sarmış motosikletçiler aniden ne kadar aç olduklarını fark ederek, yiyecek bir şeyler getirsin diye Mendebur’u göndermeyi tartıştılar. Oyuncu dışında hepsi; o ise hiçbir şey söylemiyor, yalnızca doğru yanıtların tuşlarına basıyordu ve kazandıkları, makinenin tepsisinde birikiyordu.</p>

  <p>“Mafeking’den beri görmedim seni,” dedi Kızıl. “Nasıl gidiyor?”</p>

  <p>“Epey meşguldüm,” dedi Kara. “Amerika’da çok zaman geçirdim. Kısa dünya turları. Yalnızca zaman öldürüyordum aslında.”</p>

  <p>(“Ne demek biftek de yok, böbrekli börek de?” diye sordu Mendebur alınmış gibi.</p>

  <p>“Biraz var sanıyordum, ama yokmuş,” dedi kadın.)</p>

  <p>“Tuhaf, değil mi? Hepimizin bu şekilde bir araya gelmesi,” dedi Kızıl.</p>

  <p>“Tuhaf mı?”</p>

  <p>“Şey, anlarsın ya işte... binlerce sene büyük günü bekliyorsun ve nihayet geliyor. Noel’i beklemek gibi. Ya da doğum günlerini.”</p>

  <p>“Bizim doğum günümüz yok.”</p>

  <p>“Olduğunu söylemedim. Yalnızca ona benzediğini söyledim.”</p>

  <p>(“Aslında,” diye itiraf etti kadın, “hiçbir şey kalmamış. Şu pizza dilimi dışında.”</p>

  <p>“Ançüezli mi?” diye sordu Mendebur kasvetle. Gruptaki kimse ançüez sevmiyordu, ne de zeytin.</p>

  <p>“Evet tatlım. Ançüezli, zeytinli pizza. İstermisin?” Mendebur başını hüzünle iki yana salladı. Midesi guruldayarak oyuna geri döndü. Koca Ted acıktığında sinirlenirdi ve Koca Ted sinirlendiğinde herkes payını alırdı.)</p>

  <p>Ekranda yeni bir konu başlığı belirmişti. Şimdi, Pop Müzik, Güncel Olaylar, Kıtlık ya da Savaş’la ilgili sorular yanıtlayabiliyordunuz. Motosikletçiler 1846 İrlanda Patates Kıtlığı, 1315 İngiltere her şey kıtlığı ve 1969 San Francisco esrar kıtlığı hakkında Savaş’ta oldukları kadar bilgili değildiler, ama oyuncu hâlâ kusursuz puan yapıyordu ve makine arada bir uğultu, takırtı ve çınlama sesleri eşliğinde tepsiye bir poundluk madeni paralar kusuyordu.</p>

  <p>“Güneyde hava bozuyor gibi,” dedi Kızıl.</p>

  <p>Kara, gözlerini kısarak kabaran bulutlara baktı. “Hayır. Bana iyi göründü. Birazdan fırtına başlar.”</p>

  <p>Kızıl tırnaklarına baktı. “Güzel. Sağlam bir fırtına kopmasa olmazdı. Ne kadar yol gitmemiz gerektiğini biliyor musun?”</p>

  <p>Kara omuzlarını silkti. “Birkaç yüz kilometre.”</p>

  <p>“Bir şekilde daha uzun olacağını sanıyordum. Onca bekleyiş... sadece birkaç yüz kilometre için.”</p>

  <p>“Asıl olan yolculuk değil,” dedi Kara. “Varmak.”</p>

  <p>Dışarıdan bir gürültü geldi. Egzozu bozuk, motoru tekleyen, karbüratörü sızdıran bir motosikletin gürültüsüydü bu. Etrafını saran siyah duman bulutlarını, peşinde bıraktığı yağ sızıntısını, yola düşürdüğü küçük motosiklet parçalarını hayal etmek için motosikleti görmeniz gerekmiyordu.</p>

  <p>Kara tezgaha gitti.</p>

  <p>“Dört çay lütfen,” dedi. “Biri demli.”</p>

  <p>Kafenin kapısı açıldı. İçeriye tozlu, beyaz derilere bürünmüş genç bir adam ve rüzgarla birlikte boş cips paketleri, gazeteler, dondurma kâğıtları girdi. Döküntüler bir an adamın ayaklarının etrafında heyecanlı çocuklar gibi dans ettikten sonra bitkin düşerek yere yığıldılar.</p>

  <p>“Dört kişi misiniz tatlım?” diye sordu kadın. Temiz fincanlar ve çay kaşıkları bulmaya çalışıyordu -tüm raf aniden ince bir motor yağı ve kurumuş yumurtayla kaplanmış gibiydi.</p>

  <p>“Olacağız,” dedi siyahlı adam ve çayları alıp iki yoldaşının beklediği masaya döndü.</p>

  <p>“Ondan haber var mı?” dedi beyazlı delikanlı.</p>

  <p>Diğerleri başlarını iki yana salladılar.</p>

  <p>Video ekranının etrafında tartışma çıkmıştı (şimdiki kategori başlıkları Savaş, Kıtlık, Kirlilik ve Pop Müzik 1962- 1979’du).</p>

  <p>“Elvis Presley mi? C olması lazım -1977’de nalları dikmemiş miydi?”</p>

  <p>“Yok. D. 1976. Eminim.”</p>

  <p>“Evet. Bing Crosby ile aynı sene.”</p>

  <p>“Marc Bolan'la da. O da mortu çekmişti. D’ye bassana.”</p>

  <p>Uzun boylu şekil düğmelerin hiçbirine basmadı.</p>

  <p>“Neyin var senin?” diye sordu Koca Ted sinirle. “Bassana. D’ye bas. Elvis Presley 1976’da öldü.”</p>

  <p>NE DEDİĞİ UMURUMDA DEĞİL, dedi kasklı uzun motosikletçi. ONA DOKUNMADIM BİLE.</p>

  <p>Masadakiler hep birden başlarını çevirdiler. “Sen buraya ne zaman geldin?” diye sordu Kızıl.</p>

  <p>Uzun adam şaşkın motosikletçileri ve kazandığı paraları geride bırakarak masaya yürüdü. HİÇ GİTMEDİM Kİ, dedi. Sesi izbe mekânların karanlık yankısıydı: Katı, soğuk, gri, ölü. O ses taş olsaydı, uzun zaman önce üzerine bir isim ve iki tarih kazınmış olurdu.</p>

  <p>“Çayın soğuyor lordum,” dedi Kıtlık.</p>

  <p>“Çok uzun zaman oldu,” dedi Savaş.</p>

  <p>Bir şimşek çaktı ve hemen ardından alçak bir gök gürültüsü geldi.</p>

  <p>“Tam da havası,” dedi Kirlilik.</p>

  <p>EVET.</p>

  <p>Oyunun çevresindeki motosikletçiler bu konuşmalar karşısında iyice afallamışlardı. Koca Ted önderliğinde sallana sallana masaya geldiler ve dört yabancıya baktılar.</p>

  <p>Dört yabancının da ceketlerinde CEHENNEM MELEKLERİ yazdığı dikkatlerinden kaçmamıştı. Ne var ki, Melek olamayacak kadar tekinsizdiler: Her şeyden önce fazla temizdiler; dördü de sırf pazar akşamı olduğu ve televizyonda iyi bir şey oynamadığı için kimsenin kolunu kırmışa benzemiyordu. Üstelik bir tanesi kadındı, hem de bir başkasının motosikletinin arkasında yolculuk edenlerden değil de, -sanki böyle bir hakkı varmış gibi- kendi motosikletine binip gelmiş bir kadın.</p>

  <p>“Demek siz Cehennem Melekleri’siniz?” diye sordu Koca Ted alayla. Gerçek Cehennem Melekleri’nin tahammül edemediği bir şey varsa, o da hafta sonu motosikletçileriydi.<a class="nref" id="n63" href="../Text/footnotes.xhtml#n63d"><sup>{63}</sup></a></p>

  <p>Dört yabancı başlarını salladılar.</p>

  <p>“Hangi bölümdensiniz o zaman?”</p>

  <p>Uzun Boylu Yabancı Koca Ted’e baktı. Sonra ayağa kalktı. Karmaşık bir hareketti; gece denizlerinin kıyılarında şezlong olsa ancak böyle açılırdı.</p>

  <p>Açılması bir türlü bitmiyor gibiydi.</p>

  <p>Taktığı siyah kask yüz hatlarını tamamen gizliyordu. Koca Ted kaskın şu tuhaf plastikten yapılmış olduğunu fark etti; baktığınız zaman sırf kendi yüzünüzü gördüğünüz türden bir plastik.</p>

  <p>VAHİYLER, dedi adam. ALTINCI BÖLÜM.</p>

  <p>“İki ila sekizinci ayetler,” diye ekledi beyazlı delikanlı yardımseverce.</p>

  <p>Koca Ted dördüne birden dik dik baktı. Alt çenesi öne doğru çıkmaya, şakağındaki küçük mavi damar zonklamaya başladı. “Bu da ne demek şimdi?”</p>

  <p>Birisi kolunu çekiştirdi. Domuzkenefi'ydi bu. Kir tabakasının altında, tuhaf gri bir renge dönmüştü.</p>

  <p>“Başımız belada demek,” dedi Domuzkenefi..</p>

  <p>Sonra uzun boylu yabancı soluk motosiklet eldiveniyle uzanıp kaskının siperliğini kaldırdı ve Koca Ted hayatı boyunca ilk defa daha iyi yaşamış olmayı diledi.</p>

  <p>“İsa Mesih aşkına!” diye inledi.</p>

  <p>“Birazdan O da gelir sanırım,” dedi Domuzkenefi telaşla. “Muhtemelen motosikletini park edecek yer arıyordur. Gidip bir ergen kulübüne falan katılalım...”</p>

  <p>Ne var ki Koca Ted’in sarsılmaz cehaleti onun kalkanı ve zırhıydı. Yerinden kıpırdamadı.</p>

  <p>“Lanet olsun,” dedi. “Cehennem Melekleri.”</p>

  <p>Savaş ona tembel bir selam çaktı.</p>

  <p>“İşte o biziz Koca Ted,” dedi. “Ta kendileri.”</p>

  <p>Kıtlık başını salladı. “Eski Takım.”</p>

  <p>Kirlilik kaskını çıkarıp uzun beyaz saçlarını savurdu. Veba 1936’da penisilin hakkında homurdana homurdana emekli olduğunda bayrağı o devralmıştı. Ah, ihtiyar delikanlı geleceğin ne fırsatlar barındırdığını bir bilseydi...</p>

  <p>“Başkaları vaat eder,” dedi, “biz gerçekleştiririz.”</p>

  <p>Koca Ted dördüncü Atlı’ya baktı. “Hey, seni daha önce de gördüm,” dedi. “Blue Öyster Cult albümünün kapağında vardın. üzerinde senin... senin... kafan olan bir yüzük almıştım.”</p>

  <p>BEN HER YERDEYİM.</p>

  <p>“Tanrım.” Düşüneceğim derken Koca Ted’in koca suratı allak bullak oldu.</p>

  <p>“Ne tür motosiklet kullanıyorsun?” dedi.</p>

  <p>&nbsp;</p>

  <p class="nind"><span class="gir">FIRTINA TEBEŞİR ÇUKURUNUN</span> çevresini kasıp kavuruyordu. Ucuna eski otomobil lastiği bağlanmış halat rüzgarla dans ediyordu. Bazen bir sac tabakası ya da ağaç ev inşaatı kalıntılarından biri zayıf bağlarından kurtulup uçarak uzaklaşıyordu.</p>

  <p>Onlar çetesi birbirlerine sokulmuş, Âdem’e bakıyordu. Âdem nedense daha büyük görünüyordu. Köpek oturup hırladı. Kaybedeceği onca kokuyu düşünüyordu. Cehennem’de sülfürden başka koku yoktu. Buna karşın buradaki bazı... bazı kokular... eh, gerçek şuydu ki, Cehennem’de dişi köpek de yoktu.</p>

  <p>Âdem ellerini havada sallayarak heyecanla ileri geri yürüyordu.</p>

  <p>“Eğlence hiç bitmiycek," dedi. “Keşifler falan olcak. Belki kısa sürede eski ormanların büyümesini de sağlayabilirim.”</p>

  <p>“Ama... ama kim... kim, anlarsın işte, yemek pişircek, çamaşırları, bizi yıkıycak?” dedi Brian titrek bir sesle.</p>

  <p>“Kimsenin o işleri yapması gerekmiycek,” dedi Âdem. “Dilediğiniz her yiyecek olcak, bir ton cips, kızarmış soğan halkaları, ne isterseniz. Bi de artık yeni giysi giymeniz ya da istemiyosanız banyo yapmanız gerekmiycek. Okula falan gitmeniz de. Yapmak istemediğiniz hiçbi şeyi yapmıycaksınız. Süpper olcak!”</p>

  <p>&nbsp;</p>

  <p class="nind"><span class="gir">KOOKAMUNDİ TEPELERİ’NİN</span> üzerinde yükselen ay bu gece çok parlaktı.</p>

  <p>Johnny İki Kemik kırmızı çöldeki geniş çukurda oturuyordu. Kutsal bir yerdi burası; Düşzamanı’nda oluşmuş iki ata kayası başlangıçtan beri durdukları gibi duruyorlardı burada. Johnny İki Kemik’in gezintisi sona ermek üzereydi. Yanaklarıyla göğsü kırmızı toprakla boyanmıştı; dilinde eski bir şarkı vardı, tepelerin bir çeşit şarkılı haritası, ve mızrağıyla toza desenler çiziyordu.</p>

  <p>İki gündür ne yemek yemiş ne de uyumuştu. Kendisini Çalılık’la bir kılacak, atalarıyla muhabbete sokacak olan transa yaklaşıyordu.</p>

  <p>Az kalmıştı.</p>

  <p>Neredeyse...</p>

  <p>Gözlerini kırpıştırdı. Merakla çevresine bakındı.</p>

  <p><em>“Affedersin evladım,”</em> dedi kendi kendine sesli olarak, her hecesi özenle telaffuz edilmiş, titiz bir konuşma tarzıyla. “<em>Acaba nerede olduğuma dair herhangi bir fikrin var</em> mı?”</p>

  <p>“Kim söyledi bunu?” dedi Johnny İki Kemik.</p>

  <p>Ağzı açıldı. <em>“Ben söyledim.”</em></p>

  <p>Johnny düşünceli düşünceli kaşındı. “Öyleyse atalarımdan birisin sanırım, ahbap?”</p>

  <p><em>“Ah. Ona ne şüphe evladım. Ona ne şüphe. Bir anlamda. Şimdi ilk soruma geri dönelim. Neredeyim ben?”</em></p>

  <p>“Madem atalarımdan birisin,” diye devam etti Johnny iki Kemik, “neden sömürgeci İngiliz züppeler biri gibi konuşuyorsun?”</p>

  <p><em>“Ah. Avustralya,”</em> dedi Johnny İki Kemik’in ağzı, sözcüğü bir daha söylemeden önce güzelce dezenfekte etmek gerektiğini düşünürmüş gibi. <em>“Eyvah eyvah. Eh. Yinede eksik olma."</em></p>

  <p>“Alo? Alo?” dedi Johnny İki Kemik.</p>

  <p>Kumların üzerine oturup bekledi, bekledi, ama yanıt vermedi.</p>

  <p>Aziraphale yoluna devam etmişti.</p>

  <p>&nbsp;</p>

  <p class="nind"><span class="gir">CITRON DEUX-CHEVAUX</span> bir <em>tonton macoute</em> idi, bir gezgin houngan<a class="nref" id="n64" href="../Text/footnotes.xhtml#n64d"><sup>{64}</sup></a>: Omzuna astığı çantasında sihirli bitkiler, şifalı otlar, yabankedisi parçalan, siyah mumlar, kurutulmuş balık derisinden elde edilmiş bir toz, ölü bir kırkayak, yarım şişe Chivas Regal, on Rothman sigara ve <em>Haiti’de Neler Oluyor</em>’un bir kopyasını taşıyordu.</p>

  <p>Bıçağını kaldırıp usta bir hamleyle siyah bir horozun kafasını kesti ve sağ eline kan boşandı.</p>

  <p>“Loa<a class="nref" id="n65" href="../Text/footnotes.xhtml#n65d"><sup>{65}</sup></a> içime gir,” dedi. <em>“Gros Bon</em> Ange<a class="nref" id="n66" href="../Text/footnotes.xhtml#n66d"><sup>{66}</sup></a> bana gel.” <em>“Neredeyim ben?”</em> dedi.</p>

  <p>“Bu benim Gros Bon Ange’ım mı?” diye sordu kendi kendine. <em>“Zannımca pek şahsi bir soru bu,”</em> diye yanıt verdi. <em>“Yani böyle konular mevzubahis olduğunda. Ama elimden geleni yapıyorum. Gerçekten elimden geleni yapıyorum.”</em></p>

  <p>Citron’un ellerinden biri horoza uzandı.</p>

  <p><em>“Yemek pişirmek için pek temiz bir yer sayılmaz, sence de öyle değil mi? Burada, ormanda? Mangal mı yapıyoruz? Burası ne tür bir yer?"</em></p>

  <p>“Haiti,” diye yanıt verdi.</p>

  <p><em>“Lanet olsun! Yaklaşamamışım bile. Yine de daha kötü olabilirdi. Ah, yoluma devam etmem lazım. Hoşçakal.”</em></p>

  <p>Ve Citron Deux-Chevaux kendi kafasının içinde yalnız kaldı.</p>

  <p>“Loas’ın cehennemin dibine kadar yolu var,” diye mırıldandı kendi kendine. Bir süre gözleri daldı, sonra çantaya uzanıp Chivas Regal şişesini aldı. Birini zombiye çevirmenin en az iki yolu vardır. O kolay yolu seçecekti.</p>

  <p>Dalgalar gürültüyle kumsala çarpıyor, palmiyeler sallanıyordu.</p>

  <p>Fırtına yaklaşıyordu.</p>

  <p>&nbsp;</p>

  <p class="nind"><span class="gir">IŞIKLAR YANDI.</span> Güç Kablosu (Nebraska) Evanjelik Korosu ‘İsa Hayatımın Kontrol Panosundaki Telefon Tamircisidir’ ilahisine girizgah yaptı ve yükselen rüzgarın sesini hemen hemen bastırdı.</p>

  <p>Marvin O. Bagman kravatını düzeltip yüzündeki sırıtışı aynada kontrol ettikten sonra özel asistanının (Bayan Cindi Kellerhals; üç sene önce Penthouse Temmuz Güzeli olarak tanınmış, Kariyer sahibi olduğundaysa tüm bunları geride bırakmıştı) poposuna hafifçe vurup stüdyoya girdi.</p>

  <div class="poetry">
     <p>Konuşman bitmeden İsa kesmez hattını</p>

    <p>O varken başka konuşma karışmaz araya</p>

    <p>Her gelen faturanı düzgünce ayrıntılandırır</p>

    <p>O hayatımın kontrol panosundaki telefon tamircisidir</p>
  </div>

  <p>diye söyledi koro. Marvin bu şarkıyı severdi, ne de olsa kendisi yazmıştı.</p>

  <p>‘Mutlu İsa Bey’, ‘İsa, Sende Kalabilir miyim?’, ‘Bizim Alevli Çarmıh’, ‘İsa Ruhumun Tamponundaki Çıkartmadır’ ve ‘Esriklik Alıp Götürdüğünde Beni, Yakala Pikabımın Direksiyonunu’ da diğer çalışmalarından bazılarıydı. Hepsi Kankam İsa albümünde (uzunçalar, kaset ve CD) vardı ve Bagman’ın evanjelik televizyonunda dört dakikada bir reklamı yapılıyordu.<a class="nref" id="n67" href="../Text/footnotes.xhtml#n67d"><sup>{67}</sup></a></p>

  <p>Dizelerin uyaklıya da çoğunlukla mantıklı olmadığı ve müzik yeteneği sıfır olan Marvin’in tüm ezgileri eski halk şarkılarından çaldığı gerçeğine rağmen, Kankam İsa dört milyondan fazla satmıştı.</p>

  <p>Marvin kariyerine, Conway Twitty ve Johnny Cash şarkıları söyleyen bir folk şarkıcısı olarak başlamıştı. İnsan hakları savunucuları, bunun Medeni Anlayışa Aykırı Ceza kapsamına girdiği gerekçesiyle onu engelleyene dek San Quentin Hapishanesinde düzenli aralıklarla canlı konserler vermişti.</p>

  <p>Bunun üzerine Marvin dine yönelmişti. Ama bu hayır işlemeyi ve daha iyi bir yaşam sürmeyi düstur edindiğiniz sessiz, şahsi din ya da üzerinize takım elbise geçirip insanların kapılarını çaldığınız türden din değildi; kendi televizyon kanalınızın olduğu ve insanların hesabınıza para akıttığı türden dindi.</p>

  <p>Marvin’in <em>Kudret</em> Saati (‘Köktendinciliğe kökten-eğlenceyi geri getiren program!’) ile kusursuz televizyon programı formülünü bulmuştu. Uzunçalardan dört tane üç dakikalık şarkı, yirmi dakika Cehennem Ateşi ve beş dakika şifa dağıtma. (Kalan yirmi üç dakika da, para göndermeleri için insanlara dil dökerek, yalvararak, tehditler savurarak, dilenerek ve zaman zaman da kısaca talepte bulunarak geçiyordu.) İlk zamanlar şifa vermek için insanları stüdyoya getirmiş, ama sonradan iş epey dallanıp budaklanmıştı; o yüzden bugünlerde, kendisine bahsedilen görü yeteneği sayesinde, Amerika’nın dört bir yanındaki seyircilerin onun programını izlerken mucizevi bir biçimde şifa bulduklarını gördüğünü iddia etmekle yetiniyordu. Böylesi çok daha kolaydı -aktör tutması gerekmiyordu ve kimse başarı oranını kontrol edemezdi.<a class="nref" id="n68" href="../Text/footnotes.xhtml#n68d"><sup>{68}</sup></a></p>

  <p>Çoğu insanın sandığından çok daha karmaşık bir yerdir dünya. Mesela çoğu insan, sırf bu işten çok para kazanıyor diye Marvin’in münafığın teki olduğuna inanıyordu. Yanılıyorlardı. O bütün kalbiyle inanıyordu. Sonuna kadar inanıyordu ve ona akan paranın büyük kısmını Tanrı işi olduğunu düşündüğü şeylere harcıyordu.</p>

  <div class="poetry">
     <p>Kurtarıcının telefon hattında parazit olmaz</p>

    <p>Gece gündüz, her saatte yerindedir o</p>

    <p>Hem İ-S-A’yı aradığınızda ücret ödemezsiniz</p>

    <p>O hayatımın kontrol panosundaki telefon tamircisidir</p>
  </div>

  <p>İlk ilahi bitmişti. Marvin kameraların önüne geçip alçakgönüllü bir şekilde kollarını kaldırarak sessizlik istedi. Kontrol bölmesindeki mühendis Alkış kaydının sesini azalttı.</p>

  <p>“Kardeşlerim, teşekkür ederim, teşekkür ederim, ne güzeldi, di mi? Sakın unutmayın, bu şarkıyı ve aynı ölçüde öğretici diğerlerini <em>Kankam İsa</em> albümünde dinleyebilirsiniz. 1-800-PARA’yı arayıp hemen bağışta bulunun.”</p>

  <p>Ciddileşti.</p>

  <p>“Kardeşlerim, hepinize bir mesajım var, Tanrı’mızdan acil bir mesaj, tüm erkekler, kadınlar ve küçük bebeklere bir mesaj dostlarım, size Kıyamet’ten bahsedeceğim. Hepsi İncil’inizde, Tanrı’mızın Patmos’ta Aziz Yuhanna’ya gönderdiği Vahiy Kitabı'nda ve Danyal’ın Kitabı’nda yazılı. Dostlarım, Tanrı size her daim açık seçik söylüyor geleceğinizi. Ee, neler olacak dediğinizi duyar gibiyim?</p>

  <p>“Savaş. Veba. Kıtlık. Ölüm. Gandan nehirler. Büyük depremler. Nükleyer füzeler. Korkunç zamanlar geliyo kardeşlerim. Ve onlardan kaçınmanın tek bi yolu var.</p>

  <p>“Yıkım gelmeden önce... mahşerin dört atlısı yola çıkmadan önce... imansızların üzerine nüklüer füzeler yağmadan önce... Vecd gelecek.</p>

  <p>“Vecd de ne? diye haykırdığınızı duyuyorum.</p>

  <p>“Vecd geldiğinde, kardeşlerim, tüm Hakiki İmanlılar alınıp semaya götürülecek -nerede olduğunuz önemli diil, banyoda olabilirsiniz, işte olabilirsiniz, arabanızı sürüyo olabilirsiniz, evde oturmuş İncil’inizi okuyo olabilirsiniz. Ama bi de bakacaksınız ki, kusursuz, çürümez bedenler içinde havadasınız. Yıkım seneleri geldiğinde siz havada durmuş aşağıyı izliyo olacaksınız. Yalnızca imanlılar kurtarılacak, yalnızca yeniden doğmuş olanlarınız acıdan, ölümden, dehşetten ve yanmadan kurtulacak. Sonra Cennet ile Cehennem arasındaki büyük savaş başlayacak; Cennet, Cehennem güçlerini yok edecek ve Tanrı acı çekenlerin gözyaşlarını silecek. Artık ölüm, hüzün, gözyaşı ya da acı olmayacak ve o sonsuza dek ihtişam içinde hükmedecek...”</p>

  <p>Aniden durdu.</p>

  <p><em>“Eh, iyi denemeydi,”</em> dedi tamamen farklı bir sesle, <em>“ama öyle olmayacak. Tam olarak değil.</em></p>

  <p><em>“Demek istediğim, ateş, savaş falan konusunda</em> haklısın. Ama şu Vecd meselesi -eh, Cennet’tekileri bir görsen-zihninin takip edebildigince uzağa ve ötesine uzanan sıkışık saflar, fersah fersah bizler, ateşten kılıçlar falan filan... neyse, söylemeye çalıştığım şu, aşağıdaki kurumuş, alev alev yanan dünyada radyasyondan ölenlere alayla sırıtsınlar diye insanları toplayıp gökyüzüne çekmeye kimin vakti var ki? Manevi açıdan makbul zamandan bunu anlıyorsan o ayrı tabii.</p>

  <p><em>“Gelelim Cennet’in kaçınılmaz olarak kazanması meselesine... Eh, madem bu zafer o kadar kesin, neden Semavi Savaş diye bir şey var? Sırf propaganda. Bu kadar basit. Kazanma şansımız yüzde elliden fazla değil. Aldığın riski azaltmak için Satanist yardım hattına para göndersen de olur, ama işin gerçeği, ateş topları yağıp kan denizleri yükseldiğinde hepiniz savaş zayiatı olacaksınız. Bizim savaşımız ile sizin savaşınız arasında herkes ölecek ve işi çözmek de Tanrıya kalacak -öyle değil mi?</em></p>

  <p><em>“Her neyse, burada dikilip dırdır ettiğim için kusura bakma, çabucak bir soru sorup gideceğim -neredeyim ben?"</em></p>

  <p>Marvin O. Bagman yavaş yavaş morarmaktaydı.</p>

  <p>“Şeytan bu! Tanrım beni koru! Şeytan benim aracılığımla konuşuyor!” diye patladı ve sonra kendi sözünü kesti, <em>“Ah hayır, aslında tam tersi. Ben bir meleğim. Aa. Burası Amerika, değil mi? Affedersin, kalamayacağım..."</em></p>

  <p>Bir duraksama oldu. Marvin ağzını açmaya çalıştı, ama hiçbir şey olmadı. Kafasının içindeki her neyse çevresine bakındı. Stüdyo ekibini gördü. Polise telefon etmekle meşgul olmayanlar bir köşeye çekilmiş ağlıyorlardı. Yüzü solmuş kameramanlara baktı.</p>

  <p><em>“Vay,”</em> dedi, <em>“televizyona mı çıktım?”</em></p>

  <p>&nbsp;</p>

  <p class="nind"><span class="gir">CROWLEY OXFORD CADDESİ’NDE</span> yüz doksan yapıyordu.</p>

  <p>Yedek güneş gözlüklerini almak için torpido gözüne uzandı, ama orada yalnızca kasetler vardı. Sinirle gelişigüzel bir kaset çıkarıp teybe soktu.</p>

  <p>Her ne kadar canı Bach çekse de, Traveling Wilburys'le de yetinebilirdi.</p>

  <p><em>Tek ihtiyacımız Radyo Gaga,</em> diye şarkı söyledi Freddie Mercury.</p>

  <p>Benim tek ihtiyacım bu işten sıyrılmak, diye düşündü Crowley.</p>

  <p>Yüz elliyle ters yönden Marble Arch Göbegi’ne girdi. Şimşekler yüzünden Londra göğü bozuk fioresan lamba gibi titreşiyordu.</p>

  <p><em>Londra’da kurşunu gökyüzü,</em> diye düşündü Crowley, <em>Ve ben sonun yakın olduğunu biliyordum.</em> Bunu kim yazmıştı? Chesterton, değil mi? Yirminci yüzyılda, Hakikat’e yaklaşan tek şair.</p>

  <p>Bentley Londra’dan çıkarken Crowley arkasına yaslanıp <em>Dakik ve Kat’i Kehanetler'</em>in kavrulmuş kopyasını karıştırdı.</p>

  <p>Kitabın sonuna doğru, Aziraphale’in ince el yazısıyla dolu katlanmış bir kâğıt parçası buldu. Kâğıdı açtı (o sırada Bentley’in vites kolu kendiliğinden üçüncüye indi ve araba hızlanarak, bir ara sokaktan geri geri çıkmış olan meyve kamyonunun yanından dolandı) ve sonra tekrar okudu.</p>

  <p>Kâğıdı üçüncü kez okurken midesine kramplar girmeye başlamıştı.</p>

  <p>Araba aniden yön değiştirip Oxfordshire’daki Tadfield köyüne doğru yol almaya başladı. Acele ederse bir saat içinde orada olurdu.</p>

  <p>Zaten gidecek başka yer yoktu.</p>

  <p>Kaset bitti ve araba radyosu açıldı.</p>

  <p><em>“... Tadfield Bahçecilik Kulübü, Bahçıvanın Soru Zamanı’nı sunar. Buraya en son 1953’te uğramıştık, çok güzel bir yazdı; ekibin hatırlayacağı üzere, köyün doğusunda zengin Oxfordshire killi toprağı vardır, batıdaysa bu toprak tebeşire dönüşür, ne ekerseniz ekin güzel çıkar. Doğru, değil mi Fred?”</em></p>

  <p>“Evvet,” dedi Kraliyet Botanik Bahçeleri’nden Profesör Fred Windbright, <em>"bundan daha</em> iyi <em>açıklanamaz"</em></p>

  <p><em>“Pekala... Ekibin ilk sorusu Bay R. P. Tyler'dan geliyor. Kendisi yerel Köy Sakinleri Derneği’nin başkanı sanıyorum.”</em></p>

  <p>“Öhöm. <em>Doğru. Şey, ben</em> bir gül yetiştir içişiyim; ödül <em>kazanmış </em>Molly McGuire güllerim dünkü balık <em>yağmuru yüzünden birkaç </em>çiçeğini kaybetti. Ekibinizin, bahçenin üzerine <em>ağ germek dışında bir önerisi</em> var mı bunun için? Belediye meclisine yazdım ve...”</p>

  <p>“Alelade bir sorun değil bana göre. Harry?”</p>

  <p>“Bay Tyler size bir soru sorabilir miyim? Taze balık mı, yoksa konserve balık mı yağdı?”</p>

  <p>“Taze galiba.”</p>

  <p><em>“Öyleyse, sorun yok dostum. Bu yörelerde kan yağmurları da görüldüğünü duydum -bahçemin bulunduğu Dale yöresinde de aynısının olmasını dilerdim. Gübreye servet harcamaktan kurtulurdum böylece. Şimdi yapman gereken şey şu, onları toprağa göm ve...”</em></p>

<p>CROWLEY?</p>

  <p>Crowley yanıt vermedi.</p>

  <p><em>CROWLEY. SAVAŞ BAŞLADI CROWLEY. SENİ GETİRMEKLE GÖREVLENDİRDİĞİMİZ GÜÇLERİ ATLATMAYI BAŞARMAN DİKKATİMİZDEN KAÇMADI.</em></p>

  <p>“Mımm,” diye onayladı Crowley.</p>

  <p><em>CROWLEY... BU SAVAŞI BİZ KAZANACAĞIZ. AMA KAYBETSEK BİLE, EN AZINDAN SENİ İLGİLENDİRDİĞİ KADARIYLA, BİR ŞEY FARK ETMEYECEK. CEHENNEM'DE TEK BİR İBLİS KALSA BİLE CROWLEY, ÖLÜMLÜ YARATILMIŞ OLMAYI DİLEYECEKSİN.</em></p>

  <p>Crowley sessiz kaldı.</p>

  <p><em>ÖLÜMLÜLER ÖLMEYİ UMUT EDEBİLİR, KURTULUŞU UMUT EDEBİLİR. SENİN UMUT EDECEK HİÇBİR ŞEYİN YOK.</em></p>

  <p>SENİN UMUT EDEBİLECEĞİN TEK <em>ŞEY CEHENNEMİN MERHAMETİ.</em></p>

  <p>“Öyle mi?”</p>

  <p>ŞAKA.</p>

  <p>“Iııy,” dedi Crowley.</p>

  <p><em>"... şimdi, söylemeye bile gerek yok, ama meraklı bahçıvanların bildiği üzere, Tibetli dediğiniz sinsi küçük bir şeytandır. Başka işi yokmuş gibi begonyalarınızın altını deler geçer. Bir fincan çay sözü vererek bahçenizi kazdırtabilirsiniz, içine bir parça kokmuş yak tereyağı katmak da iyi olabilir -bütün bahçe malzemeleri dükkanlarında bulabilir... ”</em></p>

  <p>liiii. Vızzzz. Pat. Programın geri kalanı parazite boğuldu.</p>

  <p>Crowley radyoyu kapadı ve alt dudağını ısırdı. Yüzünü kaplamış kül ve is tabakasının altında çok yorgun, çok soluk ve çok ürkmüş görünüyordu.</p>

  <p>Ve bir anda çok öfkeli. Sizinle konuşma tarzlarıydı asıl mesele. Sanki siz halının üzerine yaprak dökmeye başlamış bir ev bitkisiymişsiniz gibi.</p>

  <p>Bir köşeyi döndü, girdiği bu yoldan M25’e çıkacak, oradan M40’a dönüp Oxfordshire'a yönelecekti.</p>

  <p>Ama M25’e bir şey olmuştu. Doğrudan baktığınızda gözlerinizi acıtan bir şey.</p>

  <p>Eskiden M25 Londra Çevreyolu olan şeyden, ilahi sesine benzeyen alçak bir uğultu geliyordu, pek çok ayrı sesten oluşan bir gürültü: Araba kornaları, motorlar, sirenler, cep telefonlarının biplemeleri ve ebediyen arka koltuktaki emniyet kemerlerinde kısılı kalmış çocukların çığlıkları. Tekrar tekrar, “Selam olsun sana Yüce Yaratık, Dünyaları Yutan,” diyordu ilahiler, kadim Mu’nun Kara rahiplerinin gizli dilinde.</p>

  <p><em>Korkunç Odegra simgesi, diye düşündü Crowley arabayı çevirerek Kuzey Çevreyolu’na yönelirken. Bunu ben yaptım... benim hatam. Sıradan bir otoyol olabilirdi. İyi bir işti, kabul etmek lazım, ama gerçekten değer miydi? Her şey kontrolden çıktı. Artık ipler Cennet’le Cehennem’in elinde değil, koca gezegen nihayet Bomba’yı elde etmiş bir Üçüncü Dünya Ülkesine dönüştü resmen...</em></p>

  <p>Sonra gülümsemeye başladı. Parmaklarını şıklattı. Gözlerinden siyah güneş gözlükleri çıktı. Takım elbisesindeki ve derisindeki kül kayboldu.</p>

  <p>Cehennemin dibine kadar yolu vardı. İlla gidecekse, neden şık bir biçimde gitmesindi ki?</p>

  <p>Usul usul ıslık çalarak arabasını sürdü.</p>

  <p>&nbsp;</p>

  <p class="nind"><span class="gir">OTOYOLUN YAN YOLUNDAN</span> ölüm melekleri gibi çıktılar, ki zaten öyleydiler.</p>

  <p>Enine boyuna düşünülürse, o kadar da hızlı sürdükleri söylenemezdi. Kendileri oraya varmadan gösterinin başlamayacağından eminmiş gibi, yüz yetmişle gidiyorlardı. Başlamazdı da zaten. Ne kadar zaman istiyorlarsa, o kadar zamanları vardı.</p>

  <p>Hemen arkalarından dört sürücü daha geliyordu: Koca Ted, Motoryagı, Domuzkenefi ve Mendebur.</p>

  <p>Hepsi sevinçten uçuyordu. Artık <em>gerçek</em> Cehennem Melekleri olmuşlardı ve motosikletlerini sessizlikte sürüyorlardı.</p>

  <p>Fırtınanın kükrediğini, trafiğin gürlediğini, rüzgarın şakladığını, yağmurun şakırdadığını biliyorlardı. Ama Atlıların peşinde sessizlik vardı, mutlak ve ölümcül bir sessizlik. En azından hemen hemen mutlak. Ve kesinlikle ölümcül.</p>

  <p>Koca Ted’e bağıran Domuzkenefi’nin sesiyle bozuldu sessizlik.</p>

  <p>“Sen n’olcaksın öyleyse?” diye sordu boğuk bir sesle.</p>

  <p>“Ne?”</p>

  <p>“Dedim ki, sen ne...”</p>

  <p>“Ne dediğini duydum. Ne <em>dediğin</em> değil. Ne <em>dediğini</em> herkes duydu. Benim bilmek istediğim, ne kastettiğin.”</p>

  <p>Domuzkenefi, Vahiy Kitabı’na daha fazla dikkat etmiş olsaydım keşke, diye geçirdi aklından. Kendisinin de olaya dahil olacağını bilseydi daha dikkatli okurdu. “Demek istediğim, <em>onlar</em> Mahşerin Dört Atlısı, değil mi?”</p>

  <p>“Motosikletçileri,” dedi Motoryağı.</p>

  <p>“Doğru. Mahşerin Dört Motosikletçisi. Savaş, Kıtlık, Ölüm ve... ve diğeri. Kirlilik.”</p>

  <p>“Öyle mi? Ee?”</p>

  <p>“Eesi, onlarla gitmemizin sorun olmayacağını söylediler, di mi?”</p>

  <p>“Ee?”</p>

  <p>“Eesi, biz de Mahşerin diğer Dört Atlı... ıı, Motosikletçisi’yiz. O zaman, biz hangileri oluyoruz?”</p>

  <p>Bir duraksama oldu. Karşı şeritten hızla geçip giden arabaların ışıkları üstlerine vuruyor, şimşekler bulutları aydınlatıyordu ve sessizlik hemen hemen mutlaktı.</p>

  <p>“Ben de Savaş olabilir miyim?” diye sordu Koca Ted. “Elbette Savaş olamazsın. Nasıl Savaş olabilirsin ki? Savaş olan o. Senin başka bir şey olman gerek.”</p>

  <p>Düşüneceğim derken Koca Ted’in yüzü allak bullak oldu. “KBH,” dedi sonunda. “Ben Korkunç Bedensel Hasar’ım. O benim işte. Hah. Sen n’olcaksın?”</p>

  <p>“Ben Pislik olabilir miyim?” diye sordu Mendebur. “Ya da Utanç Verici Kişisel Sorunlar?”</p>

  <p>“Pislik olamazsın,” dedi Korkunç Bedensel Hasar. “Onu Kirlilik aldı zaten. Ama diğerini olabilirsin.”</p>

  <p>Sessizliğin ve karanlığın içinde, öndeki Dörtlü’nün kırmızı arka farlarını takip ederek motosiklet sürdüler.</p>

  <p>Korkunç Bedensel Hasar, Utanç Verici Kişisel Sorunlar, Domuzkenefi ve Motoryagı.</p>

  <p>“Ben Hayvanlara Eziyet olmak istiyorum,” dedi Motoryağı. Domuzkenefi Motoryağı’nın buna karşı mı, yoksa taraf mı olduğunu merak etti. Çok da önemli değildi gerçi.</p>

  <p>Sonra Domuzkenefi’nin sırası geldi.</p>

  <p>“Ben, u... sanırım ben telesekreter olacağım. Onlar çok fena,” dedi.</p>

  <p>“Telesekreter olamazsın. Bir Mahşer Motosikletçisi nasıl telesekreter olur? Saçma.”</p>

  <p>“Hiç de diil!” dedi Domuzkenefi alınarak. “Tıpkı Savaş, Kıtlık falan gibi bir şey o da. Hayatın sorunlarından biri. Telesekreter. Lanet telesekreterlerden nefret ederim.”</p>

  <p>“Ben de,” dedi Hayvanlara Eziyet.</p>

  <p>“Kes sesini,” dedi KBH.</p>

  <p>“Ben benimkini değiştirebilir miyim?” diye sordu, son konuştuğundan beri derin derin düşünmekte olan Utanç Verici Kişisel Sorunlar. “Sıkı Bir Yumruk Attıktan Sonra Bile Doğru Düzgün Çalışmayan Şeyler olmak istiyorum ben.”</p>

  <p>“Tamam, sen değiştirebilirsin. Ama sen telesekreter olamazsın Domuzkenefi. Başka bir şey seç.”</p>

  <p>Domuzkenefi uzun uzun kafa yordu. Konuyu hiç açmamış olmayı diliyordu. Öğrenciyken girdiği kariyer görüşmeleri gibiydi. Düşünüp taşındı.</p>

  <p>“Aşırı havalı tipler,” dedi sonunda. “Onlardan nefret ederim.”</p>

  <p>“Aşırı havalı tipler mi?” dedi Sıkı Bir Yumruk Attıktan Sonra Bile Doğru Düzgün Çalışmayan Şeyler.</p>

  <p>“Evet. Bilirsin işte, televizyonda gördüğün şu aptal saçlı tipler, yalnız onlar öyle kestirdiği zaman o kadar aptal görünmüyor. Bol takım elbiseler giyiyorlar ve onların bir avuç ibne olduğunu söylemene de izin yok. Şey, kendi adıma konuşmam gerekirse, onları her gördüğümde yüzlerini yavaşça dikenli tellere bastırmak geliyor içimden. Ve düşündüğüm de şu.” Derin bir nefes aldı; bunun hayatı boyunca yaptığı en uzun söylev olduğundan emindi.<a class="nref" id="n69" href="../Text/footnotes.xhtml#n69d"><sup>{69}</sup></a> “Benim düşündüğüm şu. Eğer beni bu kadar gıcık ediyorlarsa, kesin başkalarını da gıcık ediyorlardır.”</p>

  <p>“Evet,” dedi Hayvanlara Eziyet. “Bir de hepsi ihtiyaç duymadıkları zamanlarda bile güneş gözlüğü takıyor.”</p>

  <p>“Cıvık peynir yiyorlar ve o boktan Alkolsüz Bira’dan içiyorlar,” dedi Sıkı Bir Yumruk Attıktan Sonra Bile Doğru Düzgün Çalışmayan Şeyler. “O şeyden nefret ederim. Sonunda kusmayacaksan o şeyi içmenin ne anlamı var? Hey, şimdi aklıma geldi. Adımı yine değiştirebilir miyim? Alkolsüz Bira olmak istiyorum.”</p>

  <p>“Hayır değiştiremezsin,” dedi Korkunç Bedensel Hasar. “Bir kez değiştirdin zaten.”</p>

  <p>“Neyse,” dedi Domuzkenefi. “işte bu yüzden Aşırı Havalı Tipler olmak istiyorum.”</p>

  <p>“Tamam,” dedi önderleri.</p>

  <p>“Ben neden boktan Alkolsüz Bira olamayacakmışım anlamıyorum.”</p>

  <p>“Kapa çeneni.”</p>

  <p>Ölüm, Kıtlık, Savaş ve Kirlilik motosikletlerini Tadfield’a doğru sürmeye devam ettiler.</p>

  <p>Korkunç Bedensel Hasar, Hayvanlara Eziyet, aslında gizliden Alkolsüz Bira olan Sıkı Bir Yumruk Attıktan Sonra Bile Doğru Düzgün Çalışmayan Şeyler ve Aşırı Havalı Tipler de onların peşinden gitti.</p>

  <p>&nbsp;</p>

  <p class="nind"><span class="gir">ISLAK, ESİNTİLİ BİR CUMARTESİ</span> öğle sonrasıydı ve Madam Tracy kendini gayet psişik hissediyordu.</p>

  <p>Bugün dökümlü elbisesini giymişti ve ocakta bir tencere dolusu Brüksel lahanası kaynıyordu. Oda, köşelere konulmuş mum kaplı şarap şişelerine özenle yerleştirilmiş mumlarla aydınlatılmıştı.</p>

  <p>Seansta üç kişi vardı. Belsize Park’ta oturan, önceki hayatında saksı olabilecek koyu yeşil bir şapka takmış Bayan Ormerod; pörtlek, donuk gözlü, ince ve solgun Bay Scroggie; ve okuldan yeni mezun olmuş, doğaüstünün derinliklerini şahsen keşfettiğine inanan, lüks kuaför <em>Modern</em> Saçlar’dan Julie Petley. Julia doğaüstü yönlerini vurgulamak için elle yapılmış gümüş takılar ve yeşil far kullanmaya başlamıştı. Ürkek, solgun ve romantik göründüğünü hissediyor -on beş kilo daha verse görünürdü de- ve anoreksik olduğuna inanıyordu, çünkü her aynaya baktığında sahiden de şişman birini görüyordu.</p>

  <p>“El ele tutuşabilir misiniz?” diye sordu Madam Tracy. “Tamamen sessiz olmalıyız. Ruh dünyası titreşimlere karşı fazlasıyla hassastır.”</p>

  <p>“Benim Ron’a orada olup olmadığını sor,” dedi Bayan Omerod. Kadının çenesi tuğlaya benziyordu. “Soracağım tatlım, ama ben temas kurarken sessiz olmanız lazım.”</p>

  <p>Bir anlık sessizlik Bay Scroggie’nin midesinin gurultusuyla bozuldu. “Pardon hanımlar,” diye mırıldandı adam.</p>

  <p>Madam Tracy, Perdeyi Aralamak ve Gizemleri Keşfetmekle geçen seneler boyunca, sessizlikte oturarak Ruh Dünyası’nın temasa geçmesini beklemek için iki dakikanın ideal süre olduğunu öğrenmişti. Süre uzarsa müşteriler huzursuzlanıyor, kısalırsa paralarının karşılığını almadıklarını hissediyorlardı. Kafasının içinde alışveriş listesini yaptı.</p>

  <p>Yumurta. Marul. İki yüz elli gram yemeklik peynir. Dört domates. Tereyağı. Tuvalet kâğıdı. Onu unutmaması lazımdı, tuvalet kâğıdı bitmek üzereydi. Bir de Bay Shadwell’e güzel mi güzel bir parça karaciğer, zavallı ihtiyarcık, çok yazık... Zamanı gelmişti.</p>

  <p>Madam Tracy başını arkaya attı, sonra omzuna yatırdı, ardından yavaşça kaldırdı. Gözleri hemen hemen kapalıydı.</p>

  <p>“Transa giriyor,” diye fısıldadı Bayan Ormerod Julie Petley’ye. “Korkacak bir şey yok. Yalnızca Diğer Tarafa bir Köprü atıyor. Ruhsal rehberi birazdan gelir.”</p>

  <p>Madam Tracy, Bayan Ormerod’un rol çalmasına sinir oldu ve alçak bir inilti kopardı. "Aaaaaaaaah.”</p>

  <p>Ardından tiz, titrek bir sesle, "Orada mısın Ruhsal Rehberim?” dedi.</p>

  <p>Heyecanı artırmak için biraz bekledi. Bulaşık deterjanı. İki kutu fasulye konservesi. Ah, bir de patates.</p>

  <p>“Uk?” dedi koyu kahverengi bir sesle.</p>

  <p>“Sen misin Geronimo?” diye sordu kendine.</p>

  <p>“Ben mm benim, uk,” diye yanıt verdi.</p>

  <p>“Bugün aramızda yeni biri var,” dedi.</p>

  <p>“Uk Bayan Petley?” dedi Geronimo olarak. Kızılderili ruh rehberlerinin gerekli bir sahne aksesuarı olduğunu biliyordu ve bu ismi de epey seviyordu. Bunu Newt’a açıklamıştı. Newt onun Geronimo hakkında hiçbir şey bilmediğini anlamış, ama ona söylemeye içi el vermemişti.</p>

  <p>“Ah,” diye ciyakladı Julia. “Tanıştığımıza memnun oldum.”</p>

  <p>“Benim Ron orada mı Geronimo?” diye sordu Bayan Ormerod.</p>

  <p>“Uk, ancuk Beryl,” dedi Madam Tracy. “Ah, çadırımın mm kapısında dizilmiş mm o kadar çok mm zavallı ruh var ki. Belki senin Ron da aralarındadır. Uk.”</p>

  <p>Madam Tracy dersini en başta almıştı ve artık Ron’u ancak en sonda getiriyordu. Aksi halde Beryl Ormerod seansın geri kalanını, son sohbetlerinden beri başına gelen her şeyi Ron Ormerod’a anlatarak işgal ediyordu. (“... Ron bizim Eric’in en küçük kızı Sybilla’yı hatırlıyor musun? Görsen tanımazsın artık, makrame yapmaya başladı ve Letitia, bizim Karen’ın en büyük kızı, lezbiyen oldu, ama şimdilerde sorun değil, feminist bakış açısından Sergio Leone filmleri diye bir tez hazırlıyor, ve Stan, bizim Sandra’nın ikizi, son seferinde sana ondan bahsetmiştim, eh, o da dart turnuvasını kazandı, iyi bir şey, çünkü biz onu hep muhallebi çocuğu diye bilirdik, barakanın üzerindeki yağmur olukları söküldü, ama bizim Cindi’nin son kocasıyla konuştum, inşaatçı, hatırlarsın, pazar günü gelip bakacak ve ah, aklıma gelmişken...”)</p>

  <p>Hayır, Beryl Ormerod bekleyebilirdi. Bir şimşek çaktı ve hemen ardından uzaklarda gök gürledi. Madam Tracy sanki bunu yapan kendisiymiş gibi gururlandı. Ambulans yaratmak için mumlardan bile daha iyiydi. Medyumluk tamamen <em>ambulans</em> işiydi.</p>

  <p>“Şimdi,” dedi Madam Tracy kendi sesiyle. “Bay Geronimo, burada Bay Scroggie diye biri olup olmadığını bilmek istiyor.”</p>

  <p>Scroggie’nin ıslak gözleri parıldadı. “Şey, aslında o <em>benim," </em>dedi umutla.</p>

  <p>“Tamam, şey, burada seninle görüşmek isteyen biri var.” Bay Scroggie bir aydır geliyordu, ama bugüne kadar ona verecek mesaj bulamamıştı. Artık onun zamanı gelmişti. “Şey, John adında birini tanıyor musun?”</p>

  <p>“Hayır,” dedi Bay Scroggie.</p>

  <p>“Eh, burada semavi parazit var. Tom da olabilir. Ya da Jim. Ya da, ıı, Dave.”</p>

  <p>“Hemel Hempstead’deyken Dave diye birini tanırdım,” dedi Bay Scroggie biraz şüpheyle.</p>

  <p>“Evet, Hemel Hempstead diyor, öyle diyor işte,” dedi Madam Tracy.</p>

  <p>“Yalnız geçen hafta yolda rastladım ona, köpeğini gezdiriyordu ve sapasağlam görünüyordu,” dedi Bay Scroggie hafiften şaşkın bir halde.</p>

  <p>“Endişelenme, diyor, perdenin ötesinde daha mutluymuş,” diye devam etti Madam Tracy azimle. Müşterilerine iyi haberler vermenin her zaman daha iyi olduğuna inanırdı.</p>

  <p>“Ron’a söyle, ona bizim Krystal'in düğününü anlatmam lazım,” dedi Bayan Ormerod.</p>

  <p>“Söylerim tatlım. Şimdi, bir dakikacık beklersen, biri temas kurmaya çalışıyor...”</p>

  <p>Derken bir şey temas kurdu. Madam Tracy’nin kafasının içine oturup dışarı baktı.</p>

  <p><em>“Sprechen sie Deutsch?"</em> dedi Madam Tracy’nin ağzından. <em>“Parlez-vous français? Wo buji ang zhongwen?”</em><a class="nref" id="n70" href="../Text/footnotes.xhtml#n70d"><sup>{70}</sup></a></p>

  <p>“Sen misin Ron?” diye sordu Bayan Ormerod. Gelen yanıt epey aksiydi.</p>

  <p><em>“Hayır. Kesinlikle değilim. Bununla birlikte, aptalca olduğu böylesine aşikar bir soru bu lanetli gezegende -ki lafı gelmişken söyleyeyim, son birkaç saat içinde büyük kısmını gördüm-ancak tek bir ülkede sorulmuş olabilir. Sevgili hanımefendiciğim, ben Ron değilim.”</em></p>

  <p>“Eh, ben Ron Ormerod’la konuşmak istiyorum,” dedi Bayan Ormerod biraz aksilenerek. “Kısa boylu, tepesi kel. Onu bağlar mısınız lütfen?”</p>

  <p><em>Bir duraksama oldu. “Aslında tarifinize uyan bir ruh var burada galiba. Pekala. Onu bağlayacağım, ama çabuk olun. Burada kıyameti engellemeye çalışıyorum.”</em></p>

  <p>Bayan Ormerod ile Bay Scroggie bakıştılar. Madam Tracy’nin seanslarında daha önce hiç böyle bir şey olmamıştı. Julia Petley kendinden geçmişti, işte buydu. Madam Tracy’nin şimdi de ektoplazma çıkarmaya başlayacağını umuyordu.</p>

  <p>“A-Alo?” dedi Madam Tracy bir başka sesle. Bayan Ormerod irkildi. Ses tam olarak Ron’un sesi gibiydi. Önceden Ron hep Madam Tracy’nin sesiyle konuşmuştu.</p>

  <p>“Ron, sen misin?”</p>

  <p>“Evet B-B-Beryl.”</p>

  <p>“Tamam. Sana anlatacak çok şeyim var. Öncelikle, geçen cumartesi bizim Marilyn’in en büyük kızı Krystal’ın düğününe gittim...”</p>

  <p>“B-B-Beryl. Y-y-yaşadığım s-süre b-boyunca s-s-sen k-k- konuşurken b-b-bir kez olsun a-araya giremedim. A-a-artık ö-ölüyüm ve s-sana b-b-bir şey s-söylemek i-istiyorum...” Beryl Ormerod bundan pek hoşlanmamıştı. Ron önceden ona perdenin ötesinde daha mutlu olduğunu ve kulağa bir tür semavi bungalov gibi gelen bir yerde yaşadığını anlatmıştı. Şu anda tam Ron gibi konuşuyordu ve Bayan Ormerod istediği şey bu mu bilemiyordu. Bunun üzerine, kocası bu ses tonuyla konuşmaya başladığında ona hep söylediği şeyi söyledi.</p>

  <p>“Ron, kalp rahatsızlığını hatırla.”</p>

  <p>“B-benim a-a-artık k-k-kalbim yok. U-u-unuttun galiba? H-h-her neyse, B-Beryl...”</p>

  <p>“Evet, Ron.”</p>

  <p><em>“Kes sesini,”</em> dedi ruh ve gitti. <em>“Ne dokunaklı, değil mi? Tamam, çok teşekkür ederim hanımlar beyler, ama maalesef artık yoluma devam etmem lazım."</em></p>

  <p>Madam Tracy ayağa kalkıp kapıya gitti ve ışıkları açtı.</p>

  <p>“<em>Dışarı!"</em> dedi.</p>

  <p>Bay Scroggie ve Julie Petley şaşkın şaşkın, Bayan Ormerod ise öfkeyle ayağa kalkıp koridora çıktılar.</p>

  <p>“Bu iş burada bitmez Marjorie Potts,” diye tısladı Bayan Ormerod el çantası göğsünde, kapıyı çarpıp çıkarken.</p>

  <p>Ardından boğuk sesi koridorda yankılandı. “Bizim Ron’a da söyle, daha lafım bitmedi! ”</p>

  <p>Madam Tracy (mobilet ehliyetinde gerçekten de Marjorie Potts ismi yazılıydı) mutfağa gidip Brüksel lahanalarının altını kapadı.</p>

  <p>Çaydanlığı ocağa koydu. Mutfak masasına oturup iki fincan çıkardı ve ikisini de doldurdu. Bir tanesine iki şeker attı. Sonra duraksadı.</p>

  <p>"<em>Bana şeker koyma lütfen,” dedi Madam Tracy.</em></p>

  <p>Fincanları önüne dizdi ve şekerli çaydan büyük bir yudum aldı.</p>

  <p>“Şimdi,” dedi, onu bilen herkesin tanıyacağı, ama öfkeden buz kesmiş tınısını yabancı bulacakları bir sesle. “Neler döndüğünü anlatırsın bana herhalde, iyi bir açıklama olsa iyi olur.”</p>

  <p>&nbsp;</p>

  <p class="nind"><span class="gir">BİR KAMYON BÜTÜN YÜKÜNÜ </span>M6’ya boşaltmıştı. İrsaliyeye göre oluklu sac taşıyordu, ama iki polis devriyesi bunu kabullenmekte güçlük çekiyordu.</p>

  <p>“Benim bilmek istediğim, bunca balığın nereden geldiği?” dedi komiser muavini.</p>

  <p>“Size söyledim. Gökten düştüler. Bir an doksan beşle gidiyordum, bir sonrakinde bam! Altı kiloluk bir somon ön camı kırdı. Ben de kamyonu kenara çektim ve şunun üzerinden kaydım.” Adam kamyonun altındaki çekiç burunlu köpekbalığını gösterdi. “Ve şuna çarptım.” Şu dediği farklı boy ve türlerde balıklardan oluşmuş dokuz metre yüksekliğinde bir yığındı.</p>

  <p>“İçki mi içtiniz siz bayım?” diye sordu komiser muavini ümitsizce.</p>

  <p>“Elbette içmedim, seni koca alık. Balıkları görebiliyorsun, değil mi?”</p>

  <p>Yığının tepesinde, büyük bir ahtapot gönülsüzce dokungaçlarını salladı onlara. Komiser muavini el sallayarak karşılık verme dürtüsüne direndi.</p>

  <p>Polis memuru polis arabasının içine eğilmiş, telsizde konuşuyordu. "... oluklu sac ve balıklar 10 numaralı kavşağın bir kilometre kuzeyinde M6 güney yönünü tıkadı. Tüm güney yönünü kapamamız gerekecek. Evet.”</p>

  <p>Yağmur şiddetlendi. Mucizevi bir şekilde düşüşten canlı kurtulmuş küçük bir alabalık Birmingham’a doğru yüzmeye başladı.</p>

  <p>&nbsp;</p>

  <p class="giris">“HARİKAYDI,” DEDİ NEWT.</p>

  <p>“Güzel,” dedi Anathema. “Dünyayı yerinden oynattık.” Giysilerini halının üzerinde dağınık bırakarak yerden kalktı ve banyoya gitti.</p>

  <p>Newt sesini yükseltti. “Demek istediğim, gerçekten harikaydı. Gerçekten gerçekten harika. Hep öyle olacağını ummuştum ve öyleydi de.”</p>

  <p>Akan su sesi geldi.</p>

  <p>“Ne yapıyorsun?” diye sordu.</p>

  <p>“Duş alıyorum.”</p>

  <p>“Ah.” Newt dalgın dalgın, acaba sonrasında herkes mi duş alıyor, yoksa sadece kadınlar mı, diye merak etti. Bir noktada işin içine bidelerin karıştığından kuşkulanıyordu.</p>

  <p>“Bak ne diyeceğim,” dedi Newt, Anathema yumuşak pembe bir havluya sarınmış halde banyodan çıktığında. “Yine yapabiliriz.”</p>

  <p>“Olmaz,” dedi Anathema, “şimdi değil.” Kurulanmayı bitirdikten sonra yerdeki giysileri kaldırmaya ve hiçbir bir utanma belirtisi göstermeksizin giyinmeye başladı. Havuzların soyunma odalarında bir başka insanoğlunun önünde soyunmaktansa, yarım saat soyunma kabinlerinin boşalmasını bekleyebilen Newt hem şok olmuş hem de epey heyecanlanmıştı.</p>

  <p>Tıpkı bir sihirbazın elleri gibi, Anathema’nın bazı yerleri belirip kayboluyordu. Newt memelerini saymaya çalışıp başarısız olmaya devam etti, ama aslında aldırdığı da yoktu.</p>

  <p>“Neden yapmıyoruz ki?” dedi Newt. Tam uzun sürmeyeceğini söylemek üzereydi ki iç sesi karşı çıktı. Newt çok kısa sürede bir hayli olgunlaşmıştı.</p>

  <p>Anathema omuzlarını silkti, edepli siyah bir etek giymeye çalışırken kolay olmayan bir hareket. “Agnes sadece bir kez yaptığımızı söylemişti.”</p>

  <p>New ağzını iki üç kez açıp kapadıktan sonra, “Hayır. Hiç de söylememiş. Bunu öngörmüş olamaz. İnanmıyorum,” dedi.</p>

  <p>Tamamen giyinmiş olan Anathema indeks kartlarına yürüdü ve bir tane seçip ona uzattı.</p>

  <p>Newt kartı okuyunca kızardı ve dudaklarını birbirine bastırarak geri uzattı.</p>

  <p>Sorun sadece Agnes’in bunu bilmiş olması değil, aynı zamanda son derece açık seçik ifade etmiş olmasıydı. Bir de, yüzyıllar içinde, Araç ailesindekilerin kenara cesaret verici küçük yorumlar eklemiş olması.</p>

  <p>Anathema nemli havluyu ona uzattı. “Al,” dedi. “Acele et. Daha sandviç yapacağım. Hazırlanmamız gerekiyor.”</p>

  <p>Newt havluya baktı. “Bu ne için?”</p>

  <p>“Duş için.”</p>

  <p>Ah. Demek hem erkekler hem kadınlar duş alıyordu; Newt bunu öğrendiğine memnun olmuştu.</p>

  <p>“Ama çabuk olman lazım,” dedi Anathema.</p>

  <p>“Neden? Patlamadan önce binayı on dakika içinde terk etmemiz mi lazım?”</p>

  <p>“Ah, hayır. Daha birkaç saatimiz var. Sıcak suyun çoğunu kullandım da. Saçlarına sıva bulaşmış.”</p>

  <p>Fırtına Yaseminli Kulübe’nin çevresinde dolanırken, Newt artık yumuşak olmayan nemli pembe havluyu önünde tutarak, soğuk duş almak üzere yan yan banyoya yollandı.</p>

  <p>&nbsp;</p>

  <p><em><span class="gir">SHADWELL RÜYASINDA,</span> bir çayırın üzerinde süzülüyordu. Çayırın ortasında devasa bir odun ve kuru dal yığını vardı. Yığına tahta bir kazık dikilmişti. Erkekler, kadınlar ve çocuklar yığının etrafına dizilmiş, gözleri pırıl pırıl, yanakları al al, heyecan ve beklenti içinde bekliyorlardı.</em></p>

  <p><em>Aniden bir kargaşa oldu; On adam, düzgün katları olan orta yaşlı bir kadını önlerine katıp çayırdan geçirdiler; kadın gençken göz alıcı olmalıydı ve Skadwell’in düş gören zihnine ‘civelek’ sözcüğü geldi. Önünde Cadı Avcısı Er Newton Pulsifer yürüyordu. Hayır, Newt değildi. Bu adam daha yaşlıydı ve siyah derilere bürünmüştü. Shadwell eski Cadı Avcısı Binbaşı üniformasını tanıdı.</em></p>

  <p><em>Kadın odun yığınına tırmandı, ellerini arkaya uzattı ve kazığa bağlandı. Odun yığını ateşe verildi. Kadın kalabalığa hitaben bir şeyler söyledi, ama Shadwell duyamayacak kadar yüksekteydi. Kalabalık kadının etrafına toplandı.</em></p>

  <p><em>Bir cadı, diye düşündü Shadwell. Cadı yakıyorlar. Bu düşünce içini ısıttı. İşte yapılacak en doğru düzgün şey buydu. Böyle olması gerekiyordu.</em></p>

  <p>Yalnız...</p>

  <p><em>Kadın doğrudan ona baktı ve, "Sen de seyreyle zıvanadan çıkmış koca ahmak," dedi.</em></p>

  <p><em>Kadın ölmek üzereydi. Yanarak ölecekti. Shadwell düşünde, bunun korkunç bir ölüm olduğunu fark etti.</em></p>

  <p>Alevler yükseldi.</p>

  <p><em>Kadın başını kaldırdı. Shadwell görünmez olsa da, kadın doğrudan ona bakıyor ve gülümsüyordu.</em></p>

  <p><em>Sonra her şey patladı.</em></p>

  <p>Gök gürültüsü.</p>

  <p>Gök gürültüsü diye düşündü Shadwell uyanırken; birinin hâlâ ona baktığına dair güçlü bir his vardı içinde.</p>

  <p>Gözlerini açtı ve Madam Tracy’nin yatak odasının muhtelif raflarındaki on üç cam gözün muhtelif tüylü suratlardan onu izlemekte olduğunu gördü.</p>

  <p>Bakışlarını kaçırdı, ama bu sefer de pür dikkat ona bakan biriyle göz göze geldi. Kendisi.</p>

  <p>Of, diye düşündü dehşetle, şu beden dışına çıkma deneyimlerden birini yaşıyorum. Kendi kendimi görüyorum, bu sefer keçileri kaçırdım, kesin...</p>

  <p>Kendi bedenine ulaşmak için çılgınca debelendi, ama sonra perspektif yerli yerine oturdu.</p>

  <p>Shadwell rahatladı. Neden insan yatak odasının tavanına ayna koymak ister ki? diye geçirdi aklından ve başını hayretle iki yana salladı.</p>

  <p>Yataktan çıkıp, çizmelerini giydi ve ihtiyatla ayağa kalktı. Bir şey eksikti. Sigara. Ellerini ceplerinin derinliklerine sokup teneke kutuyu çıkardı ve sigara sarmaya başladı.</p>

  <p>Düş görmüştü, farkındaydı. Ne olduğunu hatırlamasa da, bir şekilde huzursuzlanmıştı.</p>

  <p>Sigarayı yakarken gözü sağ eline takıldı: Nihai silah. Kıyamet aracı. Parmağını şömine rafının üzerindeki tek gözlü oyuncak ayıya uzattı.</p>

  <p>“Bam,” deyip tatsız tatsız kıkırdadı. Kıkırdamaya alışık olmadığından öksürmeye başladı, bu da tanıdık bölgeye geri döndüğü anlamına geliyordu. Canı içecek bir şeyler çekmişti. Bir kutu tatlı konsantre süt.</p>

  <p>Madam Tracy’de olması lazımdı.</p>

  <p>Ağır adımlarla yatak odasından çıkıp mutfağa yöneldi.</p>

  <p>Küçük mutfağın dışında duraksadı. Madam Tracy biriyle konuşuyordu. Bir adamla.</p>

  <p>“Peki bu konuda tam olarak ne yapmamızı istiyorsun?” diye soruyordu adama.</p>

  <p>“Ah, seni şirret karı,” diye mırıldandı Shadwell. Belli ki beyefendi müşterilerinden biri içerideydi.</p>

  <p><em>“Dürüst olmak gerekirse sevgili hanımefendicigim, bu noktadaki planlarım mecburen biraz muğlak</em></p>

  <p>Shadwell’in kanı dondu. “Sodom ve Gomora’nın günahları! Savunmasız bir orospudan faydalanmak! Cesedimi çiğnemen lazım!” diye bağırarak boncuk perdeden içeri daldı.</p>

  <p>Madam Tracy başını kaldırıp ona gülümsedi. Mutfakta başka kimse yoktu.</p>

  <p>“Nerdeooo?” diye sordu Shadwell.</p>

  <p>“Kim?” diye sordu Madam Tracy.</p>

  <p>“Güneyli nonoş,” dedi Shadwell, “onu duydum. Burdaydı, sana ahlaksız şeyler söylüyordu. Onu duydum.”</p>

  <p>Madam Tracy’nin ağzı açıldı ve farklı bir ses konuştu, “Sıradan <em>bir Güneyli Nonoş değil</em> Çavuş Shadwell. MALUM Güneyli <em>Nonoş</em>."</p>

  <p>Shadwell sigarasını düşürdü. Hafifçe titreyen kolunu kaldırıp elini Madam Tracy’ye uzattı.</p>

  <p>“İblis,” diye böğürdü.</p>

  <p>“Hayır,” dedi Madam Tracy iblisin sesiyle. “Aklından neler <em>geçtiğini</em> biliyorum Çavuş Shadwell. Bu <em>kafanın her an fırıl fırıl dönmeye başlayabileceğini</em> ve bezelye çorbası kusacağımı düşünüyorsun.<em> Eh, öyle bir şey olmayacak. Ben iblis değilim. Ve söyleyeceklerimi dinlemeni istiyorum.”</em></p>

  <p>“Şeytan dölü, sessiz ol,” diye emretti Shadwell. “Uğursuz yalanlarını dinlemeyeceğim. <em>Bunun</em> ne olduğunu biliyor musun? Bu bir el. Dört parmak. Bir başparmak. Bu sabah sizinkilerden birini yok ettim neredeyse. Hemen bu iyi kadının kafasından çık, yoksa seni patlatıp cehennemin dibine yollarım.”</p>

  <p>“Sorun da bu Bay Shadwell,” dedi Madam Tracy kendi sesiyle. “Cehennem. Gelecek. Sorun da bu. Bay Aziraphale bana bunlardan bahsediyordu. Şimdi koca bir budala olmayı bırak da, oturup çay iç. Bay Aziraphale sana da açıklayacak.”</p>

  <p>“Onun şeytani yalanlarını asla dinlemiycem kadın,” dedi Shadwell.</p>

  <p>Madam Tracy ona gülümsedi. “Seni koca <em>budala,”</em> dedi.</p>

  <p>Shadwell başka her şeye direnebilirdi.</p>

  <p>Oturdu.</p>

  <p>Ama elini indirmedi.</p>

  <div style="text-align: center;">
 <img width="15%" alt="divider" src="../Images/divider.svg"/>
  </div>

  <p>&nbsp;</p>
  <p class="nind"><span class="gir">YOLUN ÜZERİNDE SALLANAN</span> tabelalar otoyolun güney yönünün kapandığını ilan ediyordu. Küçük bir turuncu koni ormanı bitmiş, arabaları kuzeydeki bölünmüş şeride yönlendiriyordu. Başka tabelalar arabaların hızlarını elliyle düşürmeleri için uyarıyordu. Şoförleri yönlendiren polis araçları tıpkı sürüsünü güden kızıl çizgili çoban köpekleri gibiydi.</p>

  <p>Dört motosikletçi tüm tabelaları, konileri ve polis arabalarını görmezden gelerek, güneye giden boş M6’da yollarına devam ettiler. Hemen arkalarından gelen diğer dört motosikletçiyse birazcık yavaşladı.</p>

  <p>“Bizim, ıı, durmamız falan gerekmez mi?” diye sordu Aşırı Havalı Tipler.</p>

  <p>“Evet. Kaza olmuş olabilir,” dedi Köpek Pisliğine Basmak (ondan önce Tüm Yabancılar Özellikle de Fransızlar, ondan önce Sıkı Bir Yumruk Attıktan Sonra Bile Doğru Düzgün Çalışmayan Şeyler olmuş, asla Alkolsüz Bira olmamış, kısa bir süreliğine de Utanç Verici Kişisel Sorunlar olmuş ve bir zamanlar Mendebur diye tanınan kişi).</p>

  <p>“Biz Mahşerin <em>diğer</em> Dört Atlısı’yız,” dedi KBH. “Onlar ne yapıyorsa biz de onu yapıyoruz. Peşlerinden gideceğiz.”</p>

  <p>Bunun üzerine motosikletlerini güneye sürdüler.</p>

  <p>&nbsp;</p>

  <p class="nind"><span class="gir">“YALNIZCA BİZE AİT BİR DÜNYA,”</span> dedi Âdem. “İnsanlar her bi şeyi mahvetmiş, ama biz onların hepsinden kurtulup baştan başlayabiliriz. <em>Harika</em> olmaz mı?”</p>

  <p>&nbsp;</p>

  <p><em><span class="gir">"VAHİY KİTABI’NI</span> biliyorsundur herhalde?" dedi Madam Tracy Aziraphale’in sesiyle.</em></p>

  <p>“Evet,” dedi bilmeyen Shadwell. İncil uzmanlığı Mısır’dan Çıkış, yirmi ikinci bölüm, on sekizinci ayetle başlayıp bitiyordu, çünkü bu ayet Cadılar, onların yaşamasına tahammül etmeme ve neden tahammül edilmemesi gerektiğiyle alakalıydı. Bir seferinde on dokuzuncu ayete göz atmıştı, ama ayet hayvanlarla cinsel ilişki kuranların öldürülmesi hakkındaydı ve Shadwell bu konunun kendi alanı dışında olduğunu hissediyordu.</p>

  <p><em>“O zaman Deccal’ı da duymuşsundur?”</em></p>

  <p>“Evet,” dedi Shadwell. Bu meseleleri anlatan bir film izlemişti bir seferinde. Hatırladığı kadarıyla, kamyonlardan düşen ve insanların kafasını uçuran cam tabakalar filan vardı filmde. Bahse değer doğru düzgün cadılardansa eser yoktu. Hattâ yarısında uyuyakalmıştı.</p>

  <p><em>“Deccal şu anda yeryüzünde ve hayatta, Çavuş. Kendisi farkında olmasa da, Kıyamet’i, Hüküm Gününü getiriyor. Cennet ile Cehennem savaşa hazırlanıyor ve her şey karman çorman olacak.”</em></p>

  <p>Shadwell homurdanmakla yetindi.</p>

  <p><em>“Aslında hu konuya doğrudan müdahale etmeye iznim yok Çavuş. Ancak hiçbir aklıselim insanın dünyanın yok olmasına izin veremeyeceğinden eminim. Haklı mıyım?"</em></p>

  <p>“Evet. Heralde,” dedi Shadwell, Madam Tracy’nin lavabonun altında bulduğu paslı kutudan konsantre süt yudumlayarak.</p>

  <p><em>“O halde yapılabilecek tek bir şey var. Ve sen güvenebileceğim tek insansın. Deccal öldürülmek Çavuş Shadwell. Üstelik bunu sen yapmalısın"</em></p>

  <p>Shadwell kaşlarını çattı. “Orasına karışmam,” dedi. “Cadı Avcısı Ordusu yalnızca cadıları öldürür. Kurallar böyle. Bi de iblislerle cinleri elbette.”</p>

  <p><em>“Ama, ama, Deccal sıradan bir cadıdan da fazlasıdır. O... o cadıların elebaşıdır. Cadıdan anladığın şeyin tam karşılığıdır."</em></p>

  <p>“Ondan kurtulmak, iblislerden kurtulmaktan daha mı zor?” diye sordu canlanmaya başlamış olan Shadwell.</p>

  <p><em>“Çok da değil,"</em> dedi Aziraphale. iblislerden kurtulmak için, yapacak işi olduğunu ve saatin ne kadar da geç olduğunu şiddetle ima etmekten başka bir şey yapması gerekmemişti Aziraphale’in. Hem Crowley imayı her zaman anlamıştı. Shadwell sağ eline bakıp gülümsedi, sonra duraksadı.</p>

  <p>“Şu Deccal’ın... kaç memesi var?”</p>

  <p>Zafere giden her yol mubahtır, diye düşündü Aziraphale. Üstelik Cehennem yolu iyi niyet taşlarıyla döşelidir.<a class="nref" id="n71" href="../Text/footnotes.xhtml#n71d"><sup>{71}</sup></a> Neşeyle ve ikna edici bir biçimde yalan söyledi: “Sürüsüne <em>bereket. Yığınla. Göğsü onlarla kaplıdır -Artemis onun yanında memesiz kalır."</em></p>

  <p>“Artemis’i bilmem,” dedi Shadwell, “ama eğer o herif bir cadıysa, ki bana öyleymiş gibi geliyo, CAO’nun çavuşu olarak demeliyim ki, aradığın adam benim.”</p>

  <p><em>"Güzel”</em> dedi Aziraphale Madam Tracy aracılığıyla.</p>

  <p>“Şu öldürme meselesinden emin değilim,” dedi Madam Tracy’nin kendisi. “Ama eğer şu Deccal denen adam yüzünden herkes ölecekse, başka seçeneğimiz yok sanırım.”</p>

  <p>“Kesinlikle, sevgili hanımefendiciğim,” diye yanıt verdi Aziraphale. “Çavuş Shadwell. Silahın var mı?”</p>

  <p>Shadwell sol eliyle sağ elini ovaladı ve yumruğunu sıkıp açtı. “Evet,” dedi. “Bu var.” Ve iki parmağını dudaklarına kaldırıp hafifçe üfledi.</p>

  <p>Bir duraksama oldu. “Elin mi?” diye sordu Aziraphale.</p>

  <p>“Evet. Bu korkunç bi silah. Hani şu senin işini gören, iblis dölü.”</p>

  <p><em>“Daha, ıı, elle tutulur bir şeyin var mı? Meggido’nun Altın Hançeri mesela? Ya da Kali’nin Bıçağı?”</em></p>

  <p>Shadwell başını iki yana salladı, “iğnelerim var,” dedi. “Ve Cadı Avcısı Albay Kanlı-Et-Yemeyecek-Kehanette-Bulunmayacak-Falcılık-Yapmayacaksınız Dairymple’ın Gürleyen Tüfeği... Onu gümüş mermilerle doldurabilirim.”</p>

  <p>“O kurtadamlar karşısında işe yarar sanırım,” dedi Aziraphale.</p>

  <p>“Sarımsak?”</p>

  <p>“Vampirler.”</p>

  <p>Shadwell omuzlarını silkti. “Evet, eh, zati bende öyle havalı mermiler yoktu. Ama Gürleyen Tüfek her şeyi vurur. Gidip getireyim.”</p>

  <p>Ayaklarını sürüyerek çıkarken, neden başka silaha ihtiyacım olacak ki? Çok şükür elim kolum sağlam, diye geçiriyordu aklından.</p>

  <p>“Şimdi, sevgili hanımefendiciğim,” dedi Aziraphale. “Umarım el altında güvenilir bir ulaşım aracınız vardır.”</p>

  <p>“Ah, evet,” dedi Madam Tracy. Mutfağın köşesine gitti ve üzerinde sarı ayçiçeği resmi olan pembe bir motosiklet kaskını alıp başına geçirdi ve kayışını çenesinin altından bağladı. Ardından dolabı karıştırdı, üç dört plastik alışveriş torbası ve sararmaya yüz tutmuş bir yığın gazete çıkardı, sonra yirmi sene önce yeğeni Petula’nun hediye ettiği, tepesinde EASY RIDER yazan tozlu, fosforlu yeşil bir kask daha buldu.</p>

  <p>Omzuna taktığı Gürleyen Tüfek’le içeri giren Shadwell ona şaşkın gözlerle baktı.</p>

  <p>“Neye baktığını anlamadım Bay Shadwell,” dedi Madam Tracy. “Mobileti aşağıdaki yola park etmiştim.” Kaskı uzattı. “Bunu takman lazım. Kanun gereği. Mobilete üç kişi binmeye izin olduğunu sanmıyorum, ikisi, ıı, aynı bedeni paylaşıyor olsa bile. Ama bu acil bir durum. Bana sıkıca tutunursan gayet güvenli olacağından eminim.” Gülümsedi. “Eğlenceli olacak, değil mi?”</p>

  <p>Shadwell’in beti benzi attı ve anlaşılmaz bir şeyler mırıldanarak yeşil kaskı taktı.</p>

  <p>Madam Tracy ona sert sert bakarak, “Ne dedin Bay Shadwell?” diye sordu.</p>

  <p>“Dedim ki, Şeytan ateşten bi kürek ilen rahmini deşiversin.”</p>

  <p>Madam Tracy, “Benimle bu tarz konuşmandan bıktım usandım artık Bay Shadwell, hadi marş marş,” dedi ve adamı koridordan çıkarıp Crouch End Caddesi’ne inen merdivene itekledi. Caddede eski bir mobilet iki -eh, siz deyin üç- kişiyi alıp götürmek üzere bekliyordu.</p>

  <p>&nbsp;</p>

  <p class="nind"><span class="gir">KAMYON YOLU TIKAMIŞTI.</span> Oluklu sac tabakaları yolu tıkamıştı. Üstüne üstlük dokuz metre yüksekliğinde bir balık yığını yolu tıkamıştı. Komiserin gördüğü en başarılı tıkanmış yollardan biriydi.</p>

  <p>Yağmur da üstüne tuz biber ekiyordu.</p>

  <p>“Buldozerlerin ne zaman burada olacağını biliyor musun?” diye bağırdı telsizine.</p>

  <p>“Elimizden curfe geleni yapıyoruz curfe,” dedi biri.</p>

  <p>Bir şeyin paçasını çekiştirdiğini hissedince aşağı baktı.</p>

  <p>“Istakozlar mı?” Hafifçe sekip sıçrayınca kendini polis arabasının üzerinde buldu. “Istakozlar,” dedi yeniden. Yaklaşık otuz taneydiler -bazılarının uzunluğu altmış santimi geçiyordu. Çoğu otoyola çıkmıştı, yarım düzinesi de durmuş, polis arabasını kontrol ediyordu.</p>

  <p>“Bir şey mi oldu komiserim?” diye sordu polis memuru, emniyet şeridinde kamyon sürücüsünün bilgilerini kaydederken.</p>

  <p>“Istakozlardan hazzetmem,” dedi gözleri yumulu komiser sertçe. “Alerji yapıyorlar. Bir sürü bacakları var. Ben biraz burada oturayım. Sen gittikleri zaman söylersin.”</p>

  <p>Yağmurun altında arabanın üzerinde oturdu ve suyun paçalarına sızmasını hissetti.</p>

  <p>Alçak bir gürleme vardı. Gök gürültüsü? Hayır. Gürleme sürekliydi ve gittikçe yaklaşıyordu. Motosikletler. Komiser tek gözünü açtı.</p>

  <p>Aman Tanrım!</p>

  <p>Dört kişiydiler ve yüz altmıştan hızlı gidiyor olmalıydılar. Tam arabanın üstünden inip el sallamaya ve bağırmaya niyetleniyordu ki, yanından geçip gittiler ve ters dönmüş kamyona yöneldiler.</p>

  <p>Komiserin yapabileceği hiçbir şey yoktu. Yine gözlerini yumdu ve çarpışma sesini bekledi. Yaklaştıklarını duyabiliyordu. Sonra:</p>

  <p>Fiyuuuu.</p>

  <p>Fiyuuuu.</p>

  <p>Fiyuuuu Ve kafasının içinde bir ses, BEN SİZE YETİŞİRİM, dedi.</p>

  <p>(“Gördün mü?” diye sordu Aşırı Havalı Tipler. “Üzerinden uçup geçtiler!”</p>

  <p>“Vay anasını!” dedi KBH. “Onlar yapabiliyorsa, biz de yapabiliriz!”)</p>

  <p>Komiser gözlerini açtı. Polis memuruna dönüp bir şeyler söylemek için ağzını açtı.</p>

  <p>Polis memuru, “Onlar. Onlar ciddi ciddi. Tam üze...” dedi.</p>

  <p><em>Güm. Güm. Göm.</em></p>

  <p><em>Pat.</em></p>

  <p>Bir balık yağmuru daha oldu, ama bu seferki daha kısa ve izahı olan bir yağmurdu. Deri ceketli bir kol bitap bir halde büyük balık yığınından el salladı. Bir motosiklet tekerleği çaresizce done done yuvarlandı.</p>

  <p>Mendebur’du bu; Fransızlardan bile daha çok nefret ettiği bir şey varsa, onun da kırık bir bacakla, boğazına dek balıklara gömülmek olduğuna kanaat getiriyordu yarı baygın haliyle. Bundan gerçekten nefret etmişti.</p>

  <p>KBH’ye yeni lakabını söylemek istiyordu, ama yerinden kıpırdayamıyordu. O sırada ıslak ve kaygan bir şey kıvrılarak kolundan içeri girdi.</p>

  <p>Balık yığınından çıkarıldığı zaman battaniyeyle örtülmüş diğer üç motosikletçiyi görünce onlara bir şey söylemek için çok geç olduğunu fark etti.</p>

  <p>İşte bu yüzden Domuzkenefi’nin bahsedip durduğu Vahiy Kitabı’nda yoktular. Otoyolda o kadar ilerleyememişlerdi.</p>

  <p>Mendebur bir şeyler mırıldandı. Komiser üzerine eğildi. “Konuşmaya çalışma evlat,” dedi. “Ambulans birazdan gelir.”</p>

  <p>“Dinle,” dedi Mendebur boğuk bir sesle. “Sana önemli bir şey söylemem lazım. Mahşerin Dört Atlısı var ya... dördü de bildiğin piç.”</p>

  <p>“Sayıklıyor,” dedi komiser.</p>

  <p>Mendebur, “Ciddiyim. Balıkla Kaplı Tipler’im ben,” deyip bayıldı.</p>

  <p>&nbsp;</p>

  <p class="nind"><span class="gir">LONDRA TRAFİK SİSTEMİ</span> hayal edebileceğinizden katbekat daha karmaşıktır.</p>

  <p>Bunun melekler ya da iblislerle değil, coğrafya, tarih ve mimariyle alakası vardır.</p>

  <p>Her ne kadar hiçbir zaman inanmayacak olsalar da, insanların avantajınadır bu.</p>

  <p>Londra arabalar için tasarlanmamıştır. Gelgelelim, insanlar için de tasarlanmamıştır. Tesadüfen böyle olmuştur. Elbette bu sorunlar yaratmıştır, ve uygulanan çözümler beş, on ya da yüz sene sonrasının sorunları haline gelmiştir.</p>

  <p>İşte, bu çözümlerin sonuncusu, şehrin etrafında pürüzlü bir daire oluşturan M25 çevreyoluydu. Şimdiye dek bu çözümün sorunları oldukça basitti -daha inşası bitmeden işe yaramaz hale gelmesi, nihayetinde trafikteki bir arabanın arkasına daha da fazla araba eklenmesiyle sonuçlanacak Einsteinvari trafik kuyrukları gibi şeyler.</p>

  <p>Şimdiki sorunsa var olmamasıydı; en azından insani uzamsal terimler açısından yoktu. Trafikte sıkışmış, bu gerçeğin farkında olmayan ya da Londra’dan çıkmak için alternatif yollar bulmaya çalışan araçların oluşturduğu sıralar her yönden ta şehir merkezine kadar uzanıyordu. Londra, tarihinde ilk defa tamamen kilitlenmişti. Şehir koca bir trafik sıkışıklığıydı.</p>

  <p>Teoride, arabalar bir yerden diğerine gitmek için son derece hızlı bir yöntemdir. Diğer yandan trafik sıkışıklığı yerinizde kalmanız için son derece elverişli bir fırsattır. Araba kornalarının şamatacı senfonisi anbean yükselir ve iyice çileden çıkarken, yağmurun, loşluğun içinde öylece beklersiniz.</p>

  <p>Crowley’nin canına tak etmişti.</p>

  <p>Fırsattan faydalanarak Aziraphale’in notlarını tekrar okumuş, Agnes Çatlak’ın kehanetlerini karıştırmış, ciddi ciddi kafa yormuştu.</p>

  <p>Vardığı sonuçlar şu şekilde özetlenebilirdi;</p>

  <ol>
    <li>Kıyamet kopmak üzereydi.</li>

    <li>Crowley'in yapabileceği hiçbir şey yoktu.</li>

    <li> Kıyamet Tadfield'da kopacaktı. Ya da en azından ora­ da başlayacaktı. Ondan sonra her yere yayılacaktı </li>

    <li> Crowley Cehennem’in kara kaplı kitabındaydı.<a class="nref" id="n72" href="../Text/footnotes.xhtml#n72d"><sup>{72}</sup></a></li>

    <li> Aziraphale -tahmin edebildiği kadarıyla- artık hesapta yoktu. </li>

    <li> Her şey siyah, kasvetli ve korkunçtu. Tünelin sonunda ışık yoktu -varsa bile yaklaşmakta olan trenin ışığıydı o. </li>

    <li> Güzel, küçük bir restoran bulup, dünyanın sona ermesini beklerken kafayı çekse de olurdu. </li>

    <li> Ama... </li>
  </ol>

  <p>İşte her şey bu noktada darmadağın oluyordu.</p>

  <p>Çünkü içten içe Crowley iyimser biriydi. Kötü zamanlarda onu destekleyen kaya gibi sağlam bir inanç varsa -hemen on dördüncü yüzyılı hatırladı- o da kendisinin sonunda kazanacağı inancıydı; evrenin ona göz kulak olacağı inancı.</p>

  <p>Tamam, Cehennem tepesine binmişti. Dünya sona eriyordu. Soğuk Savaş bitmişti ve Büyük Savaş ciddi ciddi başlıyordu. Bu sefer kaybetme olasılığı, Owlsley’nin Eski Orijinal’iyle kafayı bulmuş bir minibüs dolusu hippi kadar uçmuştu. Ama hâlâ bir şansı vardı.</p>

  <p>Doğru zamanda doğru yerde olmasına bağlıydı her şey.</p>

  <p>Doğru yer Tadfield’dı. Bundan emindi; kısmen kitaba bakarak, kısmen de bir başka duyusuna: Crowley’nin zihnindeki dünya haritasında Tadfield migren gibi zonkluyordu.</p>

  <p>Doğru zaman, dünya sona ermeden oraya ulaşmak demekti. Saatine baktı. Tadfield’a gitmek için iki saati vardı, ama muhtemelen artık Zaman’ın normal akışı bile oldukça çalkantılıydı.</p>

  <p>Crowley kitabı yolcu koltuğuna attı. Zor zamanlar, zor kararlar: Bentley’i altmış senedir kullanmasına rağmen tek bir çizik bile yoktu üzerinde.</p>

  <p>Boşversene.</p>

  <p>Aniden geri vitese taktı ve arkasındaki Renault 5’in önüne ciddi bir hasar verdikten sonra kaldırıma çıktı.</p>

  <p>Farlarını yakıp korna çaldı.</p>

  <p>Artık yayalar onun geldiğini anlardı herhalde. Olur da yoldan çekilmezlerse... eh, birkaç saat sonra fark etmeyecekti zaten. Belki. Muhtemelen.</p>

  <p>“Obaaa!” dedi Anthony Crowley ve arabasını sürdü.</p>

  <p>&nbsp;</p>

  <p class="nind"><span class="gir">ALTI KADIN VE DÖRT ERKEKTİLER.</span> Her birinin önünde bir telefon ve isimlerle telefon numaralarının yazılı olduğu kalın bir bilgisayar çıktısı destesi vardı. Her numaranın yanına, aranan kişinin yanıt verip vermediği, numaranın hâlâ geçerli olup olmadığı ve daha da önemlisi, telefonu açan kişinin hayatında duvar yalıtım malzemelerine yer açmak isteyip istemediği not edilmişti.</p>

  <p>Çoğu istemiyordu.</p>

  <p>On kişi saatlerce orada oturup, yüzlerinde sahte gülümsemelerle dil döküyor, yalvarıyor, vaatlerde bulunuyordu. Telefonlar arasında notlar alıyor, kahve yudumluyor, pencerelerden sel gibi akan yağmura hayretle bakıyorlardı. Tıpkı Titanic’teki orkestra gibi onlar da yerlerinden ayrılmıyordu. Bu havada da çift camlı pencere satamıyorsanız, hiçbir şey satamazdınız.</p>

  <p>Lisa Morrow, "... Şimdi,” dedi, “sözümü bitirmeme izin verirseniz efendim, evet, anlıyorum efendim, ama bir dinleseniz...” Adamın telefonu suratına kapadığını anlayınca da, “Siktir git aşağılık herif,” diye küfretti.</p>

  <p>Telefonu kapadı.</p>

  <p>“Birini daha banyodan çıkardım,” diye haber verdi diğer satış elemanlarına. Ofisin günlük insanları Banyodan Çıkarma yarışında epey öndeydi ve haftalık Cinsel ilişkiye Ara Verdirme ödülünü kazanmak için iki puana daha ihtiyacı vardı.</p>

  <p>Listedeki bir sonraki numarayı aradı.</p>

  <p>Lisa telefonla satış elemanı olmayı hiç düşünmemişti. Onun asıl arzuladığı dünyaca tanınmış bir yüksek sosyete mensubu olmaktı, ne var ki liseden terkti.</p>

  <p>Dünyaca tanınmış bir yüksek sosyete mensubu olarak kabul edilebilecek ya da diş doktoru asistanı (ikinci meslek seçimi) olabilecek kadar çalışkan ya da telefonla satış elemanı dışında herhangi bir şey olsaydı, çok daha uzun ve muhtemelen daha mutlu bir hayat sürebilirdi.</p>

  <p>Günün Kıyamet Günü olduğu düşünülünce, pek uzun olmasa da, en azından birkaç saat daha uzun bir hayat.</p>

  <p>Hattâ daha da uzun yaşamak için yapması gereken tek şey, az önce tuşlamış olduğu numarayı aramamaktı. Elindeki onuncu el satış listesinde hat sahibinin adı Bay A. J. Cowlley, Mayfair olarak geçiyordu.</p>

  <p>Gelgelelim telefon numarasını çevirmiş ve telefonun dört kez çalışını dinlemişti. Derken, “Hay böyle işin içine, yine telesekreter,” dedi ve ahizeyi indirecek oldu.</p>

  <p>Tam o sırada ahizeden bir şey çıktı. Çok büyük ve çok öfkeli bir şey.</p>

  <p>Hafiften kurtçuğu andırıyordu. Haykıran, minik ağızları gazapla açılıp kapanan ve, “Crowley,” diye bağıran kıvıl kıvıl milyonlarca kurtçuktan oluşmuş dev, öfkeli bir kurtçuk.</p>

  <p>Yaratık bağırmayı kesti. Boş boş sallanıp nerede olduğuna baktı.</p>

  <p>Sonra parçalandı.</p>

  <p>Bir anda halıya, oradan da masalara akın eden kıvıl kıvıl binlerce gri kurtçuk Lisa Marrow ile dokuz arkadaşının üzerini kapladı; ağızlarına, burunlarına girip ciğerlerine doldular; etlerine, gözlerine, beyinlerine, iç organlarına dalarken bir yandan da çılgınca üreyerek odayı dev bir et ve doku yığınıyla doldurdular. Ardından hepsi birleşip odayı tabandan tavana dolduran, nazikçe zonklayan tekbir varlık haline geldi.</p>

  <p>Et yığınının ortasında bir ağız açıldı, dudak denemeyecek dudakların kenarlarından ıslak, yapış yapış bir şeyler uzadı ve Hastur konuştu:</p>

  <p>“İhtiyacım olan şey buydu.”</p>

  <p>Aziraphale’in mesajı eşliğinde yarım saat boyunca telesekreterde kısılı kalmak öfkesine hiç iyi gelmemişti.</p>

  <p>Cehennem’e dönüp neden yarım saat önce ve, daha da önemlisi, niye Crowley’yle gelmediğini açıklamak zorunda kalma fikri de öyle.</p>

  <p>Cehennem başarısızlığı hiç hoş karşılamazdı.</p>

  <p>İşin iyi tarafı, Aziraphale’in mesajının ne olduğunu biliyordu. Bu bilgi sayesinde muhtemelen varlığını sürdürmeye devam edebilirdi.</p>

  <p>Hem, Karanlık Meclis’in olası gazabıyla yüzleşmesi gerekirse, en azından midesi boş olmayacaktı.</p>

  <p>Etrafı yoğun bir sülfür dumanı kapladı. Duman dağıldığında Hastur gitmişti ve odada, etlerinden eser kalmamış on iskeletten, eriyik plastik birikintilerinden ve eskiden bir telefona ait olabilecek parlak metal parçalarından başka hiçbir şey kalmamıştı. Diş doktoru asistanı olmak kesinlikle çok daha iyiydi.</p>

  <p>Amma velakin, işe olumlu yanından bakmak gerekirse, bu olay şerrin içinde kendi yıkımının tohumunu barındırdığının kanıtıydı. Şu anda ülkenin dört bir yanında, güzel bir banyodan çıkmaya zorlanarak ya da isimlerinin yanlış telaffuz edildiğini duyarak biraz daha gerilip öfkelenecek bir sürü insan, huzurlu ve dingin hissediyordu. Hastur’un eyleminin sonucunda düşük ölçekli bir iyilik dalgası katlanarak yayılmaya başlamış ve insanlar küçük ruh yaralanmalarından kurtulmuşlardı. Bu açıdan sonuç olumluydu aslında.</p>

  <p>&nbsp;</p>

  <p class="nind"><span class="gir">ONUN AYNI ARABA</span> olduğuna hayatta inanmazdınız. Vurulmamış hiçbir yeri kalmamıştı. Ön farları kırılmıştı. Jant kapakları gideli çok olmuştu. Yüzlerce araba yarışına girip çıkmış gibi görünüyordu.</p>

  <p>Kaldırımdan gitmek kötüydü. Yayaların kullandığı alt geçitlerden gitmek daha da beterdi. Ama en fenası Thames Nehri’ni geçmek olmuştu. Neyse ki, pencereleri kapamayı akıl edebilmişti.</p>

  <p>Yine de, her şeye rağmen başarmıştı.</p>

  <p>Birkaç yüz metre sonra M40’a çıkacaktı; oradan Oxfordshire’a giden yol açıktı. Yalnız önünde tek bir sorun vardı: Crowley ile açık yol arasına bir kez daha M25 giriyordu. Çığlıklar atan, parıldayan bir acı ve kara ışık<a class="nref" id="n73" href="../Text/footnotes.xhtml#n73d"><sup>{73}</sup></a> kurdelesi. Odegra. Hiçbir şey ondan canlı çıkamazdı.</p>

  <p>En azından ölümlü hiçbir şey. Crowley onun iblislere ne yapacağından emin değildi. Yol onu öldürmez, ama süründürürdü.</p>

  <p>Polis ilerideki üstgeçitten önce yola barikat kurmuştu. Yanmış -bazıları yanmaya devam eden- enkazlar, karanlık yolda üstgeçitten geçmesi gereken önceki arabaların kaderine tanıklık ediyordu.</p>

  <p>Polis memurları mutlu görünmüyordu.</p>

  <p>Crowley vitesi ikiye alıp gazı kökledi.</p>

  <p>Saatte yüzle barikata daldı. Bu işin kolay kısmıydı.</p>

  <p>Dünyanın her köşesinde, kendiliğinden yanan insanlara ait birçok kayıt vardır. Bir an mutlu mutlu hayatını yaşayan biri, bir sonrakinde hüzünlü bir kül yığınına ve gizemli bir biçimde yanmadan kalmış bir el ya da ayak fotoğrafına dönüşür. Öte yandan, kendiliğinden yanan taşıtlara ait pek kayıt yoktur.</p>

  <p>İstatistikler ne derse desin, kendiliğinden yanan taşıtlara bir yenisi eklenmişti.</p>

  <p>Deri döşemeler tütmeye başladı. Crowley gözlerini yoldan ayırmadan, sol eliyle yolcu koltuğundaki <em>Dakik ve Kat’î Kehanetler’i</em> buldu ve kucağında güvenliğe aldı. Agnes Çatlak’ın bunu da öngörmüş olmasını umdu.<a class="nref" id="n74" href="../Text/footnotes.xhtml#n74d"><sup>{74}</sup></a></p>

  <p>Sonra alevler arabayı sardı.</p>

  <p>Arabayı sürmeye devam etmesi gerekiyordu.</p>

  <p>Üstgeçidin diğer yanında, Londra’ya girmeye çalışan araçları engellemek üzere bir barikat daha kurulmuştu. Polisler telsizden duydukları bir hikâyeye gülüyorlardı; bir motosikletli polis M6’da çalıntı bir polis arabasını durdurmuş ve onu büyük bir ahtapotun kullandığını görmüştü.</p>

  <p>Bazı polis güçleri her şeye inanırdı. Büyükşehir polis teşkilatı onlardan değildi. Büyükşehir polisleri Britanya’nın en zorlu, en şüpheci, en pragmatik, en inatçı, en gerçekçi polisleriydi.</p>

  <p>Onları ürkütmek için çok şey gerekirdi.</p>

  <p>Mesela, alevlerin ortasında oturmuş, pis pis sırıtan güneş gözlüklü bir kaçığın ardında kara dumanlar bırakarak sürdüğü, sağanak yağmur ve sert rüzgarın içinden saatte yüz otuzla fırlayıp dosdoğru üstlerine gelen, ateş topuna dönmüş, kükreyen, Cehennem’den fırlamış gibi duran çarpık bir metal limona benzeyen dev, ezik büzük bir araba gibi.</p>

  <p>Her seferinde işe yarardı.</p>

  <p>&nbsp;</p>

  <p class="nind"><span class="gir">FIRTINANIN KASIP KAVURDUĞU</span> dünyanın merkezindeki tebeşir çukuru sakindi.</p>

  <p>Tepelerindeki gök gürlemiyor, adeta ortadan ikiye yarılıyordu.</p>

  <p>“Bazı arkadaşlarım geliyo,” diye yineledi Âdem. “Yakında burda olurlar. O zaman gerçekten başlayabiliriz.”</p>

  <p>Köpek ulumaya başladı. Artık yalnız bir kurdun canavar düdüğünü andıran uluması değil de, başı feci belada olan küçük bir köpeğin tuhaf, titrek sesiydi bu.</p>

  <p>Pepper oturmuş, dizlerine bakıyordu.</p>

  <p>Aklında bir şey varmış gibiydi.</p>

  <p>Sonunda başını kaldırdı ve ifadesiz, gri gözlerle Âdem’e baktı.</p>

  <p>“Sen hangi parçasını alçaksın Âdem?” dedi.</p>

  <p>Fırtınanın yerini çınlayan bir sessizlik aldı aniden.</p>

  <p>“Ne?” dedi Âdem.</p>

  <p>“Eh, dünyayı bölüştürmüştün ya, hani hepimiz bir parçasını almıştık -sen hangi parçasını alçaksın?”</p>

  <p>Sessizlik bir arp gibi tiz ve ince bir şekilde tınladı.</p>

  <p>“Doğru,” dedi Brian. “Hangi parçayı alçağını bize söylemedin ki.”</p>

  <p>“Pepper haklı,” dedi Wensleydale. “O ülkelerin hepsini biz alçaksak geriye pek bir şey kalmıyomuş gibi geliyo bana.”</p>

  <p>Âdem ağzını açıp kapadı.</p>

  <p>“Ne?” dedi.</p>

  <p>“Hangi parça senin Âdem?” dedi Pepper.</p>

  <p>Âdem ona baktı. Köpek ulumayı bırakmış, dikkatli, düşünceli kırma köpek bakışlarını sahibine dikmişti.</p>

  <p>“B-ben mi?” dedi.</p>

  <p>Sessizlik, dünyadaki tüm gürültüleri boğabilen tek bir nota gibi sürdü, sürdü, sürdü.</p>

  <p>“Ben Tadfield’ı alcam,” dedi Âdem.</p>

  <p>Çete boş boş ona baktı.</p>

  <p>“Bi de, bi de Aşağı Tadfield,Norton ve Norton Koruluğu ’nu... ”</p>

  <p>Bakmaya devam ettiler.</p>

  <p>Âdem’in bakışları yüzlerini taradı.</p>

  <p>“Tek istediğim bu,” dedi.</p>

  <p>Başlarını iki yana salladılar.</p>

  <p>“İstersem alabilirim,” dedi Âdem aksi bir meydan okumayla; yalnız bu meydan okuyuşta beklenmedik bir kuşku vardı. "Onları güzelleştiririm de. Tırmanıcak daha güzel ağaçlar, daha güzel göletler, daha güzel...”</p>

  <p>Sesi solup gitti.</p>

  <p>“Yapamazsın,” dedi Wensleydale tekdüze bir sesle. “Oralar Amerika falan gibi diil. Oralar gerçekten gerçek. Hem, oralar hepimize ait. Oralar bizim.”</p>

  <p>“Hem, oraları güzelleştiremezsin,” dedi Brian.</p>

  <p>“Güzelleştirsen bile hepimiz biliriz,” dedi Pepper.</p>

  <p>“Ah, tek endişeniz buysa, boşuna endişelenmeyin,” dedi Âdem havalı havalı, “çünkü hepinizin ben ne istersem onu yapmanızı...”</p>

  <p>Birden sustu, ve biraz önce ağzından çıkanları kulakları duymamış gibi, ne dediğini düşündü. Onlar çetesi geri geri gidiyordu.</p>

  <p>Köpek pençelerini başının üzerine koydu.</p>

  <p>Âdem’in yüzü, yıkılan bir imparatorluğun temsiliydi adeta.</p>

  <p>“Hayır,” dedi boğuk bir sesle. “Hayır. Geri gelin! Size <em>emrediyorum!</em> ”</p>

  <p>O sırada koşmakta olan Onlar zınk diye durdular.</p>

  <p>Âdem bakakaldı.</p>

  <p>“Hayır, kastettiğim...” diye başladı. “Siz benim arkadaşımsınız...”</p>

  <p>Bedeni sarsıldı. Başını arkaya attı. Kollarını havaya kaldırıp gökyüzünü yumrukladı.</p>

  <p>Yüzü çarpıldı. Tebeşir zemin spor ayakkabılarının altında çatladı.</p>

  <p>Âdem ağzını açıp haykırdı. Ölümlü bir gırtlaktan çıkması imkânsız olan sesi tebeşir çukurunda dolanıp fırtınaya karışarak bulutlara yeni ve sevimsiz şekiller verdi Çığlık uzadı da uzadı.</p>

  <p>Fizikçilerin inandığından çok daha küçük olan evrende yankılanıp semavi küreleri sarstı.</p>

  <p>Kaybın sesiydi bu çığlık ve kesilmek bilmedi.</p>

  <p>Bir süre sonra aniden kesildi.</p>

  <p>Bir şey akıp gitti.</p>

  <p>Âdem başını indirip gözlerini açtı.</p>

  <p>Önceden tebeşir çukurunda duran her neyse, şimdi duran şey Âdem Young’dı. Daha bilgili bir Âdem Young, ama yine de Âdem Young. Muhtemelen öncekine göre daha Âdem Young olan bir Âdem Young.</p>

  <p>Tebeşir çukurundaki korkunç sessizliğin yerini daha tanıdık, daha rahat bir sessizlik aldı: Basit bir ses yokluğu.</p>

  <p>Özgür kalan Onlar, gözlerini Âdem’den ayırmadan, tebeşir çukurunun duvarına doğru geriledi.</p>

  <p>“Her şey yolunda,” dedi Âdem sessizce. “Pepper? Wensley? Brian? Buraya gelin. Sorun yok. Sorun yok. Artık her şeyi biliyorum. Bana yardım etmeniz lazım. Yoksa hepsi gerçekleşçek. Hakkaten gerçekleşçek. Biz bi şeyler yapmazsak hepsi gerçekleşçek.”</p>

  <p>&nbsp;</p>

  <p class="nind"><span class="gir">YASEMİNLİ KULÜBE’NİN</span> boruları sarsılıp takırdadı ve Newt’in tepesinden aşağı haki rengine çalan bir su aktı. Üstelik su soğuktu. Muhtemelen Newt’in hayatı boyunca aldığı en soğuk duştu bu.</p>

  <p>Bir işe yaradığı söylenemezdi.</p>

  <p>“Gökyüzü kırmızı,” dedi geri geldiğinde. İçi içine sığmıyordu Newt’in. “Öğleden sonra dört buçukta. Hem de <em>ağustosta. </em>Bunun anlamı ne? Sevinçli seyir subayları açısından mesela? Demek istediğim, bir denizcinin sevinmesi için geceleyin kırmızı gökyüzü gerekiyorsa, süpertanker bilgisayarlarını işleten bir adamı keyiflendirmek için ne gerekir? Yoksa gece sevinen çobanlar mıydı? Hep karıştırıyorum.”</p>

  <p>Anathema onun saçlarındaki sıva parçalarına baktı. Duş onları götürmemiş, yalnızca ıslatıp yaymıştı ve Newt aralarından saçlar çıkan beyaz bir bere takmış gibi görünüyordu.</p>

  <p>“Kafanı sıkı çarpmış olmalısın,” dedi.</p>

  <p>“Hayır, kafamı duvara çarptığımda oldu. Hani, sen...”</p>

  <p>“Evet.” Anathema merakla kırık pencereye baktı. “Sence kan kırmızısı denebilir mi?” dedi. “Bu çok önemli de.”</p>

  <p>“Öyle demezdim,” dedi Newt, düşünce treni geçici olarak raydan çıkarak. “Tam kan kırmızısı sayılmaz. Bu daha pembemsi. Muhtemelen fırtına epey toz kaldırmıştır.”</p>

  <p>Anathema <em>Dakik ve Kat'i Kehanetler’i</em> karıştırıyordu.</p>

  <p>“Ne yapıyorsun?” dedi Newt.</p>

  <p>“Kehanetleri karşılaştırmaya çalışıyorum. Sanırım hâlâ...”</p>

  <p>“Bence hiç zahmet etme,” dedi Newt. “3477’nin geri kalanının ne anlama geldiğini biliyorum. Şey yaparken aklıma geldi...”</p>

  <p>“Ne anlama geldiğini biliyorum da ne demek?”</p>

  <p>“Buraya gelirken gördüm onu. Bu arada, beni öyle azarlama. Başım ağrıyor zaten. Onu gördüm işte. Sizin hava üssünün dışına yazmışlar. Yarışla falan alakası yok. ‘Barış Bizim İşimiz.’ Hava üslerinin dışındaki panolara yazdıkları türden bir şey. Hani vardır ya... Stratejik Hava Kuvvetleri 8657745. Kanat, Haykıran Mavi İblisler, Barış Bizim İşimiz. O tür şeyler işte.” Newt başını tuttu. Coşkunluk hali geçiyordu. “Agnes haklıysa, muhtemelen orada füzeleri kurup fırlatma kapaklarını açan ya da füze fırlatmak için her ne yapılması gerekiyorsa onu yapan deli bir adam olmalı.”</p>

  <p>“Hayır, yok,” dedi Anathema kesin bir dille.</p>

  <p>“Aa, gerçekten mi? Ben bir sürü film izledim ama! Nasıl bu kadar emin olabiliyorsun? Tek bir iyi sebep söyle bana.”</p>

  <p>“Orada bomba yok. Füze de. Buralardaki herkes bilir bunu.”</p>

  <p>“Ama orası bir hava üssü. Uçuş pistleri var!”</p>

  <p>“Onlar yalnızca nakliye uçakları falan için. Orada iletişim araçlarından başka hiçbir şey yok. Telsizler falan. Hiç patlayıcı yok.”</p>

  <p>Newt ona bakakaldı.</p>

  <p>&nbsp;</p>

  <p class="nind"><span class="gir">ŞU CROWLEY’YE BAKIN,</span> M40 karayolunda Oxfordshire’a doğru yüz seksenle gidiyor. Kayıtsız kalmakta en kararlı kayıtsız izleyici bile onda birkaç tuhaflık fark ederdi. Sıkılmış dişleri mesela, ya da güneş gözlüklerinin arkasındaki mat kırmızı parıltı. Bir de araba elbette. Araba aşikar bir ipucuydu.</p>

  <p>Crowley yolculuğuna Bentley ile başlamıştı, Bentley’le de bitirmezse ne olsundu. Gerçi, sırf araba sürerken kullanmak için ayrı gözlügü olan araba hastaları dahi bunun antika bir Bentley olduğunu anlayamazlardı. En azından bu saatten sonra. Onun Bentley olduğunu anlamalarına imkân yoktu. Artık ona araba demeye bin şahit isterdi. Her şeyden önce üzerinde boya kalmamıştı. Paslı, lekeli kızıl kahve olmayan yerleri hâlâ siyahsa bile, bu yalnızca sönmüş kömürdü. Koca bir alev topunun içinde yolculuk ediyor ve atmosfere fazlasıyla zorlu bir giriş yapan uzay kapsülüne benziyordu.</p>

  <p>Metal jantların üzerinde erimiş, ince bir kauçuk kabuğu kalmıştı, ama jantlar hâlâ yolun yüzeyinden iki santim yukarıda döndüğünden süspansiyonlar için büyük fark yaratmıyordu bu.</p>

  <p>Zira kilometrelerce önce dağılıp gitmiş olmalıydılar.</p>

  <p>Crowley’ye dişlerini sıktırtan şey arabayı bir arada tutma çabası, gözlerini kırmızı kırmızı edense biyo-uzamsal geri bildirimdi. Bu ve bir de nefes almaya başlamaması gerektiğini hatırlama çabası.</p>

  <p>On dördüncü yüzyıldan beri böyle hissetmemişti.</p>

  <p>&nbsp;</p>

  <p class="nind"><span class="gir">TEBEŞİR ÇUKURUNDAKİ</span> hava hâlâ gergin olsa da, biraz daha dostçaydı.</p>

  <p>“Bunu çözmeme yardım etmeniz lazım,” dedi Âdem, “insanlar binlerce senedir çözmeye çalışıyo, ama bizim hemen çözmemiz lazım.”</p>

  <p>Onlar yardım etmek istercesine başlarını salladılar.</p>

  <p>“Mesele şu,” dedi Âdem, “mesele, şey gibi... anlayın işte, Yağlı Johnson gibi.”</p>

  <p>Onlar başlarını salladılar; Aşağı Tadfield’dan Yağlı Johnson’la çetesinin üyelerini tanıyorlardı. Onlardan daha büyük ve gayet sevimsizdiler. Birbirlerine dalaşmadan geçirdikleri tek bir hafta bile olmazdı.</p>

  <p>“Eh,” dedi Âdem, “biz hep kazanırız, di mi?”</p>

  <p>“Hemen hemen hep,” dedi Wensleydale.</p>

  <p>“Hemen hemen hep,” dedi Âdem, “ve...”</p>

  <p>“En azından yarısından fazlasını,” dedi Pepper. “Çünkü... hatırlasana, halk merkezindeki yaşlılar partisinde yaygara kopmuştu da biz...”</p>

  <p>“O sayılmaz,” dedi Âdem. “Onlar da bizim kadar azar yemişti. Hem, yaşlıların oyun oynayan çocukların seslerini dinlemekten hoşlanması gerekiyo normalde. Bi yerde okumuştum. Bize yanlış yaşlılar denk geldi diye neden azar yiyoruz anlamıyorum...” Duraksadı. “Her neyse... biz onlardan daha iyiyiz.”</p>

  <p>“Ah, biz daha iyiyiz,” dedi Pepper. “Orası kesin. Biz onlardan <em>çok</em> daha iyiyiz. Yalnız, her zaman kazanmıyoruz.”</p>

  <p>“Bi de,” dedi Âdem yavaşça, “onları doğru düzgün yendiğimizi düşünsenize. Onları... burdan gönderdiğimizi falan? Aşağı Tadfield’da bizden başka çete olmadığını? Ne dersiniz?”</p>

  <p>“Ne, onun... ölmesinden mi bahsediyosun?” dedi Brian. “Hayır. Yalnızca... yalnızca gitmesinden.”</p>

  <p>Onlar çetesi buna kafa yordu. Yağlı Johnson, oyuncak trenle birbirlerine vuracak yaşa geldiklerinden beri hayatlarının değişmez gerçeğiydi. İçinde Johnson biçiminde bir deliğin olduğu bir dünya fikrini kavramaya çalıştılar.</p>

  <p>Brian burnunu kaşıdı. “Yağlı Johnson olmasa harika olurdu kesin,” dedi. “Doğum günü partimde ne yaptığını hatırlıyo musunuz? Üstelik <em>benim</em> başım belaya girdi.”</p>

  <p>“Bilmem,” dedi Pepper. “Demek istediğim, Yağlı Johnson ve çetesi olmasa hayat o kadar ilginç olmazdı. Bi düşünsenize. Yağlı Johnson ve çetesiyle çok eğlendik. Muhtemelen başka çete bulmamız gerekirdi.”</p>

  <p>“Bana öyle geliyo ki,” dedi Wensleydale, “Aşağı Tadfield’daki insanlara sorsan, Johnson çetesi ve Onlar olmadan çok daha iyi olcağını söylerlerdi.”</p>

  <p>Bunun karşısında Âdem bile şok olmuş gibiydi. Wensleydale amansızca devam etti. “Yaşlılar kulübü öyle derdi. Picky de. Bi de...”</p>

  <p>Brian, “Ama biz iyi çeteyiz...” diye başlayıp duraksadı. “Şey, taam,” dedi, “ama biz olmasak her şeyin daha az eğlenceli olcağını söylerlerdi eminim.”</p>

  <p>“Evet,” dedi Wensleydale. “Ben de onu diyorum işte.</p>

  <p>“Bisiklet sürmemiz, kaldırımlarda kaykay yapmamız ve gürültü çıkarmamız hakkında hep söylenip duruyolar. Buralardaki insanlar bizi de istemiyo, Johnson çetesini de,” diye devam etti surat asarak. “Tarih kitaplarındaki adamlar gibi. Evlerimizin üzerinde birer plaka.”</p>

  <p>Bir sessizlik oldu.</p>

  <p>“Şu mavi plakalardan,” dedi Brian bir süre sonra, “‘Âdem Young Burda Yaşadı’ gibi bi şey diyenlerden mi?”</p>

  <p>Normalde böyle bir açılış, Onlar çetesi havasındaysa, beş dakikalık bir tartışmaya yol açardı, ama Âdem bunun zamanı olmadığını hissediyordu.</p>

  <p>“Hepiniz,” diye özetledi bir münazara başkanı ses tonuyla, “Yağlı Johnson’la çetesi Onlar’ı yense, ya da biz onları yensek iyi olmaz diyosunuz, öyle mi?”</p>

  <p>“Doğru,” dedi Pepper. “Çünkü,” diye ekledi, “biz onları yenersek, birbirimizin ölümcül düşmanı olmamız gerekir. Benle Âdem’e karşı Brian’la Wensley olur.” Arkasına yaslandı. “Herkesin bi Yağlı Johnson’a ihtiyacı var.”</p>

  <p>“Evet,” dedi Âdem. “Ben de öyle düşünmüştüm. Bir tarafın kazanması iyi diil. Benim düşündüğüm de buydu.” Dalgın dalgın Köpek’e baktı.</p>

  <p>“Çok basit bence,” dedi Wensleydale arkasına yaslanarak. “Neden çözmek binlerce sene sürsün anlamadım.”</p>

  <p>“Çünkü bunu çözmeye çalışanlar erkekler,” dedi Pepper anlamlı anlamlı.</p>

  <p>“Neden taraf seçmen gerekiyo ki?” dedi Wensleydale.</p>

  <p>“Elbette taraf seçmek zorundayım,” dedi Pepper. “Herkesin bi <em>konuda</em> taraf olması gerek. ”</p>

  <p>Âdem bir karara varmış gibiydi.</p>

  <p>“Evet. Ama eminim kendi tarafını oluşturabilirsin. Sanırım gidip bisikletlerinizi alsanız iyi olcak,” dedi sessizce. “Bence gidip biriyle konuşmalıyız.”</p>

  <p>&nbsp;</p>

  <p class="nind"><span class="gir">MADAM TRACY’NİN MOBİLETİ</span> Crouch End Caddesi'nde <em>patpatpatpatpatpat</em> diye diye gidiyordu Kıpırtısız arabalar, taksiler ve kırmızı Londra otobüsleriyle tıkanmış Londra banliyösü yolunda hareket halindeki tek araçtı o.</p>

  <p>“Hiç böyle trafik görmemiştim,” dedi Madam Tracy. “Kaza mı oldu acaba?”</p>

  <p>“Büyük ihtimalle,” dedi Aziraphale. “Bay Shadwell, bana sarılmazsan düşeceksin. Bu şey iki kişilik yapılmamış, anlasana işte.”</p>

  <p>“Üç,” diye mırıldandı Shadwell, bembeyaz kesilmiş eliyle oturduğu yeri, diğeriyle de tüfeğini kavrayarak.</p>

  <p>“Bay Shadwell, bir daha söylemeyeceğim.”</p>

  <p>“O zaman dur da silahımı düzelteyim,” diye içini çekti Shadwell.</p>

  <p>Madam Tracy iş icabı kıkırdadı ve kaldırıma çekip mobileti durdurdu.</p>

  <p>Shadwell eşyalarını toparladıktan sonra istemeye istemeye kollarını Madam Tracy’ye doladı. Tüfek adeta bir namus kalkanı gibi duruyordu aralarında.</p>

  <p>On dakika boyunca hiç konuşmadan yağmur altında yol aldılar, <em>patpatpatpatpatpat,</em> Madam Tracy arabalarla otobüslerin arasından dikkatle sıyrıldı.</p>

  <p>Madam Tracy gözlerinin hız kadranına gittiğini fark etti - ama bu saçmaydı, zira kadran 1974’ten beri çalışmıyordu ve ondan önce de pek iyi çalıştığı söylenemezdi.</p>

  <p>“Sevgili hanımefendiciğim, hızımız nedir <em>acaba?”</em> diye sordu Aziraphale.</p>

  <p>“Neden?”</p>

  <p><em>“Çünkü, bana öyle geliyor ki, yürüsek biraz daha hızlı gidebilirdik.”</em></p>

  <p>“Eh, ben tek başıma bindiğimde en fazla 24 kilometre, ama Bay Shadwell de varken, ıı, yaklaşık...”</p>

  <p>“Altıyedi kilometre,” diye kendi sözünü kesti.</p>

  <p>“Sanırım öyle,” diye onayladı.</p>

  <p>Arkasından bir öksürük geldi. “Şu cehennem makinesini yavaşlatamaz mısın kadın?” diye sordu solgun mu solgun bir ses. Shadwell, ayrım gözetmeden ve haklı olarak nefret ettiği tüm cehennem panteonunda trafik canavarlarına özel bir tiksinti besliyordu.</p>

  <p><em>“Bu durumda" dedi Aziraphale, “Tadfield’a on saatten az bir sürede varabiliriz "</em></p>

  <p>Madam Tracy bir an duraksadıktan sonra, “Şu Tadfield ne kadar uzakta ki?” diye sordu.</p>

  <p>“Altmış beş kilometre <em>kadar."</em></p>

  <p>“Hımm,” dedi Madam Tracy. Bir seferinde mobiletiyle birkaç kilometre uzaktaki Finchley’ye gidip yeğenini ziyaret etmişti, ne var ki o zamandan bu yana otobüsle gitmeyi tercih ediyordu, çünkü dönerken mobileti tuhaf sesler çıkarmaya başlamıştı.</p>

  <p><em>“... oraya zamanında varmak istiyorsak yüz onla filan gitmemiz lazım,” dedi Aziraphale. “Hımm. Çavuş Shadwell? Çok sıkı tutun.”</em></p>

  <p>Patpatpatpatpat yaptı mobilet ve üstündekilerle birlikte parlak mavi bir haleye sarındı.</p>

  <p>Bir kez daha patpatpatpatpatpat yapıp herhangi bir destek olmadan hantal bir biçimde yerden kalktı, hafifçe sallandı ve yaklaşık bir buçuk metre yükseldi.</p>

  <p><em>“Aşağı bakma</em> Çavuş Shadwell,” dedi Aziraphale.</p>

  <p>“...” dedi Shadwell gözlerini sıkıca yumup, alnı boncuk boncuk terlemiş bir halde, aşağıya bakmadan, hiçbir yere bakmadan.</p>

  <p><em>“İşte</em> gidiyoruz.”</p>

  <p>Yüksek bütçeli her bilimkurgu filminde, New York büyüklüğünde bir uzay gemisinin aniden ışık hızına çıktığı bir sahne vardır. Masanın kenarında ucuna vurulunca fırlayıp giden tahta cetvelin çıkardığına benzer bir tınlama eşliğinde ışıklar parlayarak uzaklaşır, yıldızlar uzayıp incelir ve gemi yok olur. Şimdi de aynısı olmuştu; hoş, yirmi kilometre uzunluğunda, parıl parıl bir gemi değil, kırık beyaz, yirmi senelik bir mobilet sırra kadem basmıştı ya neyse. Ayrıca özel gökkuşağı efektleri de yoktu. Bir de muhtemelen saatte üç yüz yirmiden fazla yapmıyordu. Ve birkaç oktav üzerinde gezinen bir inilti yerine yalnızca <em>patpatpatpatpat...</em></p>

  <p>... <em>FIIIIŞ</em> etmişti.</p>

  <p>Ama yine de aynısı olmuştu işte.</p>

  <p>&nbsp;</p>

  <p class="nind"><span class="gir">ÇIĞLIKLAR ATAN DONUK</span> bir daireye dönüşmüş olan M25’in Oxfordshire’a giden M40 çıkışında, gitgide daha fazla polis birikiyordu. Crowley’nin yarım saat önceki geçişinden beri sayıları iki katına çıkmıştı. En azından M40 tarafında. Zira Londra tarafından kimse çıkmıyordu.</p>

  <p>Polis memurlarına ek olarak, yaklaşık iki yüz kişi daha durmuş, dürbünlerle M25’i inceliyorlardı. Aralarında Majesteleri’nin Ordusu’ndan temsilciler, Bomba İmha Ekibi, MI5, MI6, Özel Şube ve CIA vardı. Bir de sosisli sandviç satan bir adam.</p>

  <p>Herkes üşümüş, ıslak, şaşkın ve sinirliydi. Bir polis memuru dışında; o üşümüş, ıslak, şaşkın, sinirli ve çileden çıkmıştı.</p>

  <p>“Bakın. Bana inanıp inanmamanız umurumda değil,” diye içini çekti, “ben yalnızca gördüklerimi anlatıyorum. Eski bir arabaydı, Rolls Royce ya da Bentley, şu havalı antikalardan biri ve köprünün üzerinden geçti.”</p>

  <p>Kıdemli ordu teknisyenlerinden biri sözünü kesti. “İmkansız. Aletlerimize göre, M25’in üzerinde sıcaklık yedi yüz santigrat dereceyi aşıyor.”</p>

  <p>“Ya da eksi yüz kırk derece,” diye ekledi asistanı.</p>

  <p>“... ya da sıfırın altında yüz kırk derece,” diye onayladı kıdemli teknisyen. “O konuda bir kargaşa var gibi, ama bunu bir tür mekanik arızaya<a class="nref" id="n75" href="../Text/footnotes.xhtml#n75d"><sup>{75}</sup></a> bağlayabiliriz sanırım. Yine de gerçek şu ki, M25’in üzerinden bir helikopter geçirmeye çalışacak olsak, sonunda Helikopter McNuggets elde ederiz. Nasıl oluyor da, o eski arabanın zarar görmeden üzerinden geçtiğini söyleyebiliyorsunuz?”</p>

  <p>“Zarar görmediğini söylemedim,” diye düzeltti polis memuru. Ciddi ciddi polis teşkilatından istifa etmeyi ve Elektrik İdaresi’nden ayrılıp tavuk üretme işine girmeyi düşünen kardeşiyle birlikte çalışmayı düşünüyordu. “Alevlere boğuldu. Ama gitmeye devam etti.”</p>

  <p>“Gerçekten de bu anlattıklarınıza inanmamızı...” diye başladı biri.</p>

  <p>Ağıt gibi, akıldan çıkmayacak tuhaf bir inilti geldi. Sanki hafiften akortsuz binlerce cam armonika aynı anda çalınıyormuş, hava molekülleri acıyla feryat ediyormuş gibi.</p>

  <p>Ve Fıııış.</p>

  <p>On iki metre yukarılarından, kenarları kırmızıya dönmüş koyu mavi bir ışık halesi içinde küçük beyaz bir mobilet uçtu. Aletin üzerinde pembe kasklı orta yaşlı bir kadın ve ona sımsıkı sarılmış, fosforlu kask takmış, yağmurluklu, kısa boylu bir adam (mobilet, adamın gözlerini sıkıca yummuş olduğunu görmelerine izin vermeyecek kadar yüksekteydi, ama yine de gözleri kapalıydı) vardı.</p>

  <p>Kadın haykırıyordu.</p>

  <p>“Gerrronnimoooooo! ”</p>

  <p>&nbsp;</p>

  <p class="nind"><span class="gir">NEWT’IN SIK SIK VURGULADIĞI GİBİ,</span> Wasabi’nin avantajlarından biri, çok kötü hasar gördüğünde bunu anlamanın çok zor olmasıydı. Newt yola düşmüş dallardan kaçınmak için, Dick Turpin’i sık sık emniyet şeridinde sürmek zorunda kalıyordu.</p>

  <p>“Senin yüzünden kartları yere düşürdüm!”</p>

  <p>Araba güm diye yola geri döndü. Torpidonun oradan alçak bir ses, “Ya basınçına tikkat,” dedi.</p>

  <p>“Onları dizemeyeceğim,” diye inledi Anathema.</p>

  <p>“Dizmen gerekmiyor,” dedi Newt telaşla. “Gelişigüzel bir tane seç. Herhangi birini. Fark etmez.”</p>

  <p>“Ne demek istiyorsun?”</p>

  <p>“Eh, eğer Agnes haklıysa, ki bütün bunları o öngördüğü için yapıyoruz, o zaman şu <em>anda</em> seçeceğin kart konuyla ilgili olacak. Mantığını çalıştır.”</p>

  <p>“Saçmalık.”</p>

  <p>“Hadi ya? Bak, sırf o öngördüğü için buraya geldin. Çavuşa ne diyeceğimizi düşündün mü peki? Onu görebilirsek yani, ki elbette göremeyeceğiz.”</p>

  <p>“Eğer sağduyulu davranırsak...”</p>

  <p>“Dinle, ben bu tur yerleri bilirim. Kapılarda tik ağacından yapılmış dev nöbetçiler olur Anathema, onların da beyaz miğferleri ve gerçek silahları olur, anladın mı, gerçek kurşundan yapılmış gerçek mermiler atarlar; sen daha, ‘Affedersiniz, Üçüncü Dünya Savaşı’nın başlamak üzere olduğuna dair sağlam sebeplerimiz var; şov tam olarak burada başlayacak,’ diyemeden o mermiler seni delip geçer, bir yerden seker ve aynı delikten geri gelir, sonra iç cepleri hizasında kabarıklık olan takım elbiseli ciddi adamlar gelip, sana İngiliz siyasi partileri gibi kızıl ayrılıkçı örgütlerden birinin üyesi misin ya da üyesi miydin gibisinden sorular sorarlar ve...”</p>

  <p>“Geldik sayılır.”</p>

  <p>“Bak, kapıları, tel çitleri falan var! Muhtemelen insan yiyen cinsten bekçi köpekleri de vardır!”</p>

  <p>“Bence aşırı heyecanlanıyorsun,” dedi Anathema sessizce, araba zemininden son kartı da alarak.</p>

  <p>“Aşırı heyecanlanmak mı? Hayır! Birinin beni vuracağına dair çok sakin bir endişe duyuyorum! ”</p>

  <p>“Eminim vurulacak olsak Agnes söylerdi. O konularda çok iyidir.” İndeks kartlarını dalgın dalgın karıştırmaya başladı.</p>

  <p>“Biliyor musun,” dedi kartları kesip kararak, “bir yerlerde, bilgisayarın Şeytan’ın aracı olduğuna inanan bir mezhep olduğunu okumuştum. Kıyamet’in, Deccal bilgisayar konusunda uzman olduğu için kopacağını söylüyorlar. Vahiy Kitabı’nda geçiyormuş galiba. Bir gazetede rastlamıştım...”</p>

  <p>“Daily Mail gazetesi. ‘Amerika’dan Mektup.’ Şey, 3 Ağustos,” dedi Newt. “Nebraska, Worms’ta, ördeğine akordeon çalmayı öğreten kadın haberinden hemen sonra.”</p>

  <p>“Hım,” dedi Anathema kartları yüzleri aşağı bakacak şekilde kucağına yayarak.</p>

  <p>Demek bilgisayar Şeytan’ın aracıymış, öyle mi? diye düşündü Newt. Bunda inanılmayacak bir şey yoktu. Bilgisayarların birinin aracı olması gerekiyordu ve kesin olarak bildiği bir şey varsa, o da o kişinin kendisi olmadığıydı.</p>

  <p>Araba sarsılarak durdu.</p>

  <p>Hava üssü harap görünüyordu. Girişin yakınındaki pek çok ağaç devrilmişti ve birkaç adam kepçeyle onları kaldırmaya çalışıyordu. Görev başındaki nöbetçi kayıtsızca onları izlemekteydi, sonra bir an yarı dönüp soğuk soğuk arabaya baktı.</p>

  <p>“Tamam,” dedi Newt. “Bir kart seç.”</p>

  <p class="center">3001: KARTAL YUVASI’NIN BERİSİNDE KOCUMAN Bİ DİŞ BUDAK DEVRİLDİ.</p>

  <p>“Bu kadar mı?”</p>

  <p>“Evet. Biz bunun Rus Devrimi’yle alakalı olduğunu düşünmüştük hep. Bu yoldan devam et ve sola dön.”</p>

  <p>Döndüklerinde dar bir yola girdiler, sol taraflarında üssün çitleri uzanıyordu.</p>

  <p>“Şuraya çek. Buraya sık sık arabalar gelir ve kimse dikkat etmez,” dedi Anathema.</p>

  <p>“Neresi burası?”</p>

  <p>“Âşıklar Yolu.”</p>

  <p>“O yüzden mi lastikle kaplanmış gibi görünüyor?”</p>

  <p>Çalı çitin gölgesinde birkaç yüz metre yürüdükten sonra dişbudak ağacına geldiler. Agnes haklıydı. Ağaç sahiden de kocumandı ve çitin tam üzerine devrilmişti.</p>

  <p>Bir nöbetçi onun üzerine oturmuş, sigara içiyordu. Siyah bir adamdı. Newt, iki yüz senelik köle ticaretinden kendisini sorumlu tutacaklarını sanarak, siyahi Amerikalıların yanında hep huzursuz olurdu.</p>

  <p>Adam onlar yaklaşırken ayağa kalktı, sonra gevşedi.</p>

  <p>“Aa, selam Anathema,” dedi.</p>

  <p>“Selam George. Korkunç bir fırtınaydı, değil mi?”</p>

  <p>“Kesinlikle.”</p>

  <p>Yürümeye devam ettiler. Adam onlar gözden kaybolana kadar arkalarından baktı.</p>

  <p>“Onu tanıyor musun?” dedi Newt zorlama bir kayıtsızlıkla.</p>

  <p>“Elbette. Bazen birkaç tanesi meyhaneye gelir. Pek terbiyeli ve kibardır.”</p>

  <p>“İçeri girsek bizi vurur mu?” dedi Newt.</p>

  <p>“Tehditkar bir biçimde silah doğrultabilir,” diye itiraf etti Anathema.</p>

  <p>“Bu benim için yeterli. Ne yapmamızı öneriyorsun madem?”</p>

  <p>“Eh, Agnes bir şeyler biliyor olmalıydı. O yüzden, sanırım bekleyeceğiz. Rüzgar da dindiğinden o kadar fena değil artık.”</p>

  <p>“Ah.” Newt ufukta toplanan bulutlara baktı. “Şu bizim Agnes,” dedi.</p>

  <p>&nbsp;</p>

  <p class="nind"><span class="gir">ADEM YOLDA AZİMLE</span> pedal çeviriyor, Köpek peşinde koşuyor ve zaman zaman heyecandan bisikletin arka tekerleğini dişlemeye çalışıyordu.</p>

  <p>Pepper bir takırtı eşliğinde evlerinin garaj yolundan çıktı. Pepper’ın bisikletini her zaman ayırt edebilirdiniz. Tekerleğe bir çamaşır mandalıyla kurnazca tutturulmuş karton parçasının bisikletini çok daha geliştirdiğine inanıyordu Pepper. İki sokak uzaktaki kediler ondan kaçınmayı öğrenmişlerdi.</p>

  <p>“Drovers Yolu’na, ordan da Roundhead Korulugu’na dönersek kestirme olur,” dedi Pepper.</p>

  <p>“Orası çamurlu,” dedi Âdem.</p>

  <p>“Doğru,” dedi Pepper endişeyle. “Orası hep çamurlu olur. Tebeşir çukurunun yanından geçmemiz lazım. Tebeşir yüzünden hep kurudur. Sonra lağım çiftliğinin yanından geçeriz.”</p>

  <p>Brian ile Wensleydale arkalarında durdu. Wensleydale’in bisikleti siyah, parlak ve aklı başındaydı. Brian’nınki eskiden beyaz olabilirdi, zira rengi kalın bir çamur tabakasının altında kaybolmuştu.</p>

  <p>“Oraya askeri üs demek aptalca,” dedi Pepper. “Halka açık günde oraya gitmiştim; ne silahları, ne füzeleri, ne da başka bi şeyleri var. Yalnızca düğmeler, kadranlar ve bandolar.”</p>

  <p>“Evet,” dedi Âdem.</p>

  <p>“Düğmelerle kadranlarda askeri bi şey yok ki,” dedi Pepper.</p>

  <p>“Orasını bilmem,” dedi Âdem. “Düğmeler ve kadranlarla neler yapılabildiğine şaşar kalırsın.”</p>

  <p>“Noel'de hediye gelmişti bana,” diye atladı Wensleydale. “Elektrikli alet parçaları. Bikaç düğmeyle kadran da vardı. Radyo ya da bipleyen bi şey yapabiliyordun."</p>

  <p>“Onu bilmem,” dedi Âdem düşünceli düşünceli. “Ben küresel askeri iletişim ağına giren ve bütün bilgisayarlara falan savaşmalarını söyleyen insanları düşünüyodum.”</p>

  <p>“Vay canına,” dedi Brian. “Bu süpper olurdu.”</p>

  <p>“Bi bakıma,” dedi Âdem.</p>

  <p>&nbsp;</p>

  <p class="nind"><span class="gir">AŞAĞl TADFİELD SAKİNLERİ DERNEĞİNİN</span> başkanı olmak, asil ve yalnız bir yazgı demektir.</p>

  <p>Kısa boylu, besili, halinden memnun R. P. Tyler, karısının minyatür kanişi Shutzi’yle kır yolunda yürümekteydi. R. P. Tyler doğruyla yanlış arasındaki farkı biliyordu; onun ahlaki dünyasında gri bölgeler yoktu. Bununla birlikte, doğruyla yanlışı bilmek onun için yeterli değildi; bunu tüm dünyaya açıklamayı görev bellemişti kendine.</p>

  <p>Televizyon, siyasi tartışmalar, gazeteler R. P. Tyler’a göre değildi. Onun tercih ettiği ortam, Tadfield Advertiser gazetesinin okuyucu mektupları sayfasıydı. Bir komşunun ağacı yapraklarını R. P. Tyler'ın bahçesine dökme düşüncesizliğini gösterirse, R. P. Tyler ilk önce hepsini dikkatle süpürür, kutulara koyar ve sert bir not ekleyerek kutuları komşunun ön kapısına bırakırdı. Sonra Tadfield Advertiser gazetesine mektup yazardı. Köy çayırında oturmuş, teypte müzik çalarak keyif yapan ergenler görürse, onlara hatalarını açıklamayı görev bilirdi. Onların alaylarından kaçtıktan sonra, Tadfield Advertiser gazetesine Günümüz Gençlerinde Ahlaki Çöküş başlıklı bir mektup yazardı.</p>

  <p>Geçen sene emekli olmasıyla birlikte gönderdiği mektuplar öyle artmıştı ki, artık Tadfield Advertiser bile hepsini yayımlayamıyordu. R. P. Tyler'ın bu akşamki yürüyüşüne çıkmadan önce bitirdiği mektup şöyle başlıyordu:</p>

  <div class="quote">
     <p>Beyler,</p>

    <p>Günümüz gazetelerinin <em>halka, yani</em> maaşlarını ödeyen bizlere karşı görevlerini ihmal etmeye başladıklarını üzüntüyle fark ediyorum...</p>
  </div>

  <p>Dar kır yoluna dökülmüş dalları inceledi. Bu fırtınaları bize gönderirken temizlik faturasını düşünmüyorlar herhalde, diye düşündü. Temizlik faturasını Belediye Meclisi ödemeli. Onların maaşlarını vergi mükellefi olan <em>bizler</em> ödüyoruz...</p>

  <p>Bu düşüncenin içindeki <em>onlar</em>, Radyo Dört’ün meteoroloji uzmanlarıydı<a class="nref" id="n76" href="../Text/footnotes.xhtml#n76d"><sup>{76}</sup></a> ve R. P. Tyler kötü havadan onları sorumlu tutuyordu.</p>

  <p>Shutzi yol kenarındaki kayın ağacında durup bacağını kaldırdı.</p>

  <p>R. P. Tyler utanç içinde bakışlarını kaçırdı. Bu akşam yürüyüşünün tek amacı köpeğin çişini yapması olabilirdi, ama bunu kendi kendine itiraf ederse ne olsundu. Fırtına bulutlarına baktı. Gri-siyah renkte koca koca yığınlar halinde birikmişlerdi. Bir Frankenstein filminin açılışındaki gibi, bulutların arasında çakan çatal çatal şimşekler, Aşağı Tadfield sınırlarında kesiliyorlardı. Tam ortalarında yuvarlak bir aydınlık vardı, ama tıpkı zorlama bir gülümseme gibi, gergin ve soluktu.</p>

  <p>Etraf çok sessizdi.</p>

  <p>Alçak bir kükreme geldi.</p>

  <p>Dar yoldan aşağı dört motosiklet yaklaştı. Yanından hızla geçip gittiler ve köşeyi dönerek bir erkek sülünü ürküttüler. Sülün sinirli bir kızıl-yeşil kemer halinde yolun üzerinden uçup gitti.</p>

  <p>“Serseriler!” diye seslendi R. P. Tyler peşlerinden.</p>

  <p>Kırlar onlar gibiler için değil, R. P. Tyler gibiler içindi.</p>

  <p>Shutzi’nin tasmasını çekiştirdi ve yolda yürümeye devam ettiler.</p>

  <p>Beş dakika sonra köşeyi döndü ve motosikletlilerin üçünü, fırtına kurbanı, devrilmiş bir yol tabelasının yanında dikilirken buldu. Dördüncüsü, aynalı siperliği olan uzun boylu adam motosikletinin üzerindeydi.</p>

  <p>R. P. Tyler'ın televizyonu yoktu. Ya da karısının ifadesiyle, “Ronald o şeyi hayatta eve sokmaz, değil mi Ronald?” ve Ronald hep onaylardı, ama gizliden gizliye Ulusal İzleyiciler ve Dinleyiciler Birliği'nin yakınıp durduğu pislik, çöküş ve şiddetin bir kısmını görmeyi arzuluyordu. Görmek istediğinden değil elbette. Sırf başka insanların neden korunması gerektiğini bilmek istediğinden.</p>

  <p>R. P. Tyler durumu inceleyip hemen sonuca vardı. Bu serseriler -o konuda kesinlikle haklıydı- sırf Savaş Anıtı’nı kirletmek ve yol tabelalarını devirmek için kırlara gelmişlerdi.</p>

  <p>Tam üstlerine gidecekti ki, dörde karşı bir azınlıkta olduğunu, serserilerin ondan daha uzun ve kuşkusuz şiddet düşkünü psikopatlar olduklarını fark etti. R. P. Tyler'ın dünyasında ancak şiddet düşkünü bir psikopat motosiklet sürerdi.</p>

  <p>Bu yüzden çenesini kaldırdı ve onları fark etmemiş gibi yaparak<a class="nref" id="n77" href="../Text/footnotes.xhtml#n77d"><sup>{77}</sup></a>, kasıla kasıla yanlarından geçecek oldu. Bir yandan da kafasının içinde mektubunu yazmaya başlamıştı bile (Beyler, bu akşam büyük bir serseri motosikletli çetesinin Güzel Köyümüz’e musallat olduğunu üzüntüyle fark ettim. Neden hükümet bu çirkin istila konusunda bir şey yapmıyor...).</p>

  <p>“Selam,” dedi motosikletçilerden biri ve kaskının siperliğini kaldırdı. Adamın ince bir yüzü ve biçimli bir siyah sakalı vardı. “Kaybolduk galiba. ”</p>

  <p>“Aa,” dedi R. P. Tyler kınarcasına.</p>

  <p>“Yol tabelası devrilmiş,” dedi motosikletçi.</p>

  <p>“Evet, öyle gibi,” diye onayladı R. P. Tyler. Acıkmaya başladığını fark ederek şaşırdı.</p>

  <p>“Evet. Aşağı Tadfield’a gidiyorduk da.”</p>

  <p>Tyler kaşını kaldırdı ve yüzüne işgüzar bir ifade yerleşti. “Siz Amerikalısınız. Hava üssünden sanırım.” (Beyler, ben milli görevimi yaparken ülkemin medariftiharıydım. Tadfield Hava Üssü’ndeki havacıların asil kırlarımızda sıradan serseriler gibi giyinmiş bir halde dolaştığını dehşet ve şaşkınlıkla fark ettim. Batı dünyasının özgürlüğünü savunmak konusunda ne kadar önemli olduklarını takdir etmekle birlikte...)</p>

  <p>Derken talimat verme aşkı kontrolü ele aldı. “Yolda, sekiz yüz metre kadar geri gideceksiniz, sonra ilk sola döneceksiniz, yol maalesef içler acısı halde, bu konuda meclise sayısız mektup yazdım, siz halka hizmet mi ediyorsunuz, yoksa efendilik mi taslıyorsunuz, onlara bunu sordum işte, sonuçta maaşınızı kim ödüyor? Sonra sağdan ikinci sokağa, aslında tam olarak sağda değil, solda, ama sonunda sağa kıvrıldığını göreceksiniz, Porrit Yolu tabelasını göreceksiniz, ama elbette haritaya bakarsanız Porrit Yolu değil, yalnızca Forest Hill Yolu’nun dogu ucu olduğunu fark edersiniz, oradan köye çıkacaksınız, sonra Boga ve Keman’ın önünden geçeceksiniz -bir meyhanedir-sonra kiliseye geldiğinizde (haritayı hazırlayan insanlara oranın kulesi olan değil, <em>çan</em> kulesi olan bir kilise olduğunu söyledim, hattâ Tadfield Advertiser gazetesine de yazarak haritanın düzeltilmesi için yerel bir kampanya başlatmalarını önerdim, kiminle uğraştıklarını görünce bu insanların yüz seksen derece döneceklerini umuyorum) kavşağı göreceksiniz, kavşaktan dümdüz gidin, hemen ardından ikinci bir kavşağa geleceksiniz, oradan soldaki çatala girebilirsiniz ya da düz devam edebilirsiniz, iki durumda da hava üssüne varırsınız (bu arada soldaki çatal yüz elli metre kadar daha kısadır), bulmamanız imkânsız.”</p>

  <p>Kıtlık ona boş boş baktı. “Ben, ıı, anladığımdan pek emin...” diye başladı.</p>

  <p>BEN ANLADIM. GİDELİM.</p>

  <p>Shutzi kesik kesik havlayıp R. P. Tyler’ın arkasına kaçtı ve titreyerek orada kaldı.</p>

  <p>Yabancılar motosikletlerine bindiler. Beyazlı olan (görünüşüne bakılırsa hippinin teki, diye düşündü R. P. Tyler) yol kenarındaki çimenlere boş bir cips paketi attı.</p>

  <p>“Pardon,” diye bağırdı Tyler. “Bu cips paketi sizin mi?”</p>

  <p>“Ah, yalnızca benim değil,” dedi delikanlı. “Herkesin.”</p>

  <p>R. P. Tyler sırtını dikleştirerek boyunu posunu sergiledi.<a class="nref" id="n78" href="../Text/footnotes.xhtml#n78d"><sup>{78}</sup></a> “Genç adam,” dedi, “ben senin evine gelip, her yere çöp atsam sen nasıl hissederdin?”</p>

  <p>Kirlilik özlemle gülümsedi. “Çok, ama çok memnun olurdum,” diye iç geçirdi. “Ah, <em>harika</em> olurdu.”</p>

  <p>Motosikletinin altındaki ıslak yolun üzerinde gökkuşağı gibi bir yağ birikintisi oluşuyordu.</p>

  <p>Motorlar gürledi.</p>

  <p>“Bir şeyi anlamadım,” dedi Savaş. “Neden kilisenin orada yüz seksen derece dönmemiz gerekiyor?”</p>

  <p>BENİ İZLEYİN, YETER, dedi öndeki uzun boylu adam ve hep birlikte uzaklaştılar.</p>

  <p>R. P. Tyler arkalarından bakakaldı. Derken kulağına <em>klakklakklak</em> diye bir ses geldi. Peşlerinde küçük bir köpekle dört bisikletli şekil hızla yanından geçip gitti.</p>

  <p>“Siz! Durun!” diye bağırdı R. P. Tyler.</p>

  <p>Onlar fren yapıp durdular ve ona baktılar.</p>

  <p>“Sen olduğunu biliyordum Âdem Young. Sen ve senin küçük, hıh, çeten. Siz çocukların gecenin bu saatinde dışarıda ne yaptığınızı sorabilir miyim acaba? Babalarınız dışarıda olduğunuzu biliyor mu?”</p>

  <p>Bisikletlilerin önderi döndü. <em>“Geç</em> olduğunu nasıl söyleyebiliyosunuz anlamadım,” dedi, “bana göre, <em>bana</em> göre, eğer güneş batmamışsa geç diildir.”</p>

  <p>“Sonuçta yatma saatiniz geçmiş,” diye açıkladı R. P. Tyler, “sakın bana dilini çıkarmaya kalkma küçükhanım,” bunu Pepper’a hitaben söylemişti, “yoksa annene bir mektup yazar, çocuğunun bir hanımefendiye yakışmayan üzücü davranışından haberdar ederim.”</p>

  <p>“Eh, <em>pardon</em> ama,” dedi Âdem kızgınlıkla, “Pepper yalnızca size bakıyodu. <em>Bakmaya</em> karşı bir kanun olduğunu bilmiyodum.”</p>

  <p>Çimenlerin üzerinde bir gürültü patırtı oldu. Ev bütçesine çocuk katamayan insanların beslediği cinsten, rafine mi rafine bir Fransız kucak kanişi olan Shutzi, Köpek’in tacizine uğruyordu.</p>

  <p>“Bay Young,” diye emretti R. P. Tyler, “lütfen... lütfen itini Shutzim’den uzak tut.” Tyler Köpek’e güvenmiyordu. Onunla ilk defa üç gün önce karşılaşmıştı ve köpek kırmızı kırmızı parlayan gözlerle ona hırlamıştı. Bunun üzerine Tyler bir mektup yazıp, Köpek’in kuşkusuz kuduz olduğuna, cemiyet için kesinlikle bir tehlike oluşturduğuna ve Herkesin İyiliği için uyutularak öldürülmesi gerektiğine işaret etmişti, ama sonradan karısı parlayan kırmızı gözlerin kuduz semptomu olmadığını, zaten Tyler ailesinin ölse izlemeyeceği, ama hakkında ne bilinmesi gerekiyorsa bildiği türden filmlerin dışında görülmediğini hatırlatmış, gene de sagol, demişti.</p>

  <p>Âdem hayrete kapılmıştı. “Bi kere Köpek <em>it</em> diil. Köpek olağanüstü bi köpektir. Akıllıdır. <em>Köpek,</em> Bay Tyler’ın korkunç kanişinin üzerinden in.”</p>

  <p>Köpek onu duymazdan geldi. Hâlâ köpeklerle ilgili öğrenmesi gereken bir sürü şey vardı.</p>

  <p><em>“Köpek"</em> dedi Âdem uğursuz uğursuz. Köpek sinerek Efendisi’nin yanına döndü.</p>

  <p>“Soruma yanıt verdiğinizi sanmıyorum. Siz dördünüz nereye gidiyorsunuz?”</p>

  <p>“Hava üssüne,” dedi Brian.</p>

  <p><em>“Eğer</em> sizin için sorun diilse,” dedi Âdem, bu sözle iğneleyici olabildiğini umarak. “Yani, sizin için sorun olcaksa gitmeyiz.”</p>

  <p>“Seni küçük küstah maymun,” dedi R. P. Tyler. “Babanı gördüğümde Âdem Young, ona açık seçik söyleyeceğim...”</p>

  <p>Ama Onlar pedallara asılmış, Aşağı Tadfield Hava Üssü’ne doğru uzaklaşmaya başlamıştı bile -Onlar’ın kendi yolundan gidiyorlardı, Bay Tyler’ın önerdiği yoldan daha kısa, daha basit ve daha manzaralı bir yol.</p>

  <p>&nbsp;</p>

  <p class="nind"><span class="gir">R. P. TYLER ZAMANE GENÇLERİNİN</span> kusurları hakkında uzun bir mektup yazdı kafasında. Gittikçe düşen eğitim standartları, büyüklere karşı saygısızlık, adam gibi dik yürümek yerine sürekli kamburlarını çıkarmaları, yoldan çıkmışlık, zorunlu askerliğin geri getirilmesi, sopa, kamçı ve köpek besleme ruhsatı gibi konulardan bahsediyordu.</p>

  <p>Mektuptan çok memnun kalmıştı. Tadfield Advertiser’a gönderilmeyecek kadar iyi olduğunu düşünüyordu, bu yüzden onu Times gazetesine yollamaya karar vermişti.</p>

  <p><em>Patpatpat patpatpat.</em></p>

  <p>“Affedersin tatlım,” dedi sıcak bir kadın sesi. “Sanırım kaybolduk.”</p>

  <p>Eski bir mobiletti ve orta yaşlı bir kadın tarafından sürülüyordu. Kadının arkasında, ona sıkıca sarılmış, gözlerini yummuş, fosforlu yeşil kask takmış, yağmurluklu ufak tefek bir adam vardı. Aralarında huni biçiminde namlusu olan antika bir tüfek duruyordu.</p>

  <p>“Ah. Nereye gidiyorsunuz?”</p>

  <p>“Aşağı Tadfield. Tam adresten emin değilim, ama birini arıyoruz,” dedi kadın ve sonra tamamen farklı bir sesle ekledi, “Adı <em>Âdem Young."</em></p>

  <p>R. P. Tyler duraksadı. “O oğlanı mı arıyorsunuz? Bu sefer ne yaptı? Yok, yok, söylemeyin. Bilmek istemiyorum.”</p>

  <p>“Oğlan mı?” diye sordu kadın. “Bana oğlan olduğunu söylememiştin. Kaç yaşında?” Ardından, “On bir. Eh, keşke bunu daha önce söyleseydin. O zaman işler değişir,” diye ekledi.</p>

  <p>R. P. Tyler bakakaldı. Sonra neler olduğunu fark etti. Bu kadın bir vantriloktu. İlk başta yeşil kasklı adam sandığı şeyin, vantrilok kuklası olduğunu görebiliyordu. Nasıl olmuştu da onu insan sanmıştı. Bütün bunların son derece tatsız olduğunu hissediyordu.</p>

  <p>“Âdem Young’ı beş dakika önce gördüm,” dedi. “O ve küçük suç ortakları Amerikan hava üssüne gidiyordu.”</p>

  <p>“Eyvah eyvah,” dedi kadın hafiften beti benzi atarak. “Amerikalılardan hiç hoşlanmam. <em>Aslında</em> son <em>derece</em> iyi <em>insanlardır. </em>Evet, ama futbol oynarken topu ikide bir ellerine alan insanlara güven olmaz.”</p>

  <p>“Aa, affedersiniz,” dedi R. P. Tyler, “bence bu çok iyi. Çok etkileyici. Ben yerel Rotary kulübünün başkan yardımcısıyım ve merak ediyordum da özel gösterilere çıkıyor musunuz acaba?”</p>

  <p>“Yalnızca Perşembeleri,” dedi Madam Tracy kınarcasına. “Ve ekstra ücret alırım. <em>Acaba bize</em> üssün?..”</p>

  <p>Bay Tyler bunu daha önce de yapmıştı. Tek kelime etmeden parmağını uzattı.</p>

  <p>Küçük mobilet dar kır yolunda <em>patpatpatpatpatpat</em> yaparak uzaklaştı.</p>

  <p>Mobilet uzaklaşırken yeşil kasklı gri kukla dönüp tek gözünü açtı ve, “Seni güneyli koca hödük,” diye böğürdü.</p>

  <p>R. P. Tyler hem gücenmiş hem de hayal kırıklığına uğramıştı. Zira kuklanın daha gerçekçi olacağını ummuştu.</p>

  <p>&nbsp;</p>

  <p class="nind"><span class="gir">R. P. TYLER KÖYDEN YALNIZCA</span> on dakika uzakta durdu ve Shutzi bunu fırsat bilip engin atık faaliyetleri yelpazesinden yeni bir tanesine girişti. R. P. Tyler çitin üzerinden baktı.</p>

  <p>Eski usullere göre hava tahmini konusundaki bilgisi epey kıttı, ama inekler yere uzanırsa, bunun yağmur yağacağı anlamına geldiğinden oldukça emindi. Ayaktalarsa sorun yoktu. Karşısındaki ineklerse sırayla, yavaş ve ağırbaşlı bir şekilde perendeler atıyorlardı; Tyler hava durumu açısından bunun ne anlama geldiğini merak ediyordu.</p>

  <p>Burnunu çekti. Bir şey yanıyordu -fena bir kavrulmuş metal, kauçuk ve deri kokusu vardı.</p>

  <p>“Bakar mısınız,” dedi bir ses arkasından. R. P. Tyler arkasına döndü.</p>

  <p>Yolda eskiden siyah olan büyük bir araba vardı ve güneş gözlüklü bir adam pencereden uzanmış, dumanların arasından, “Pardon, kayboldum da. Bana Aşağı Tadfield Hava Üssü’ne nasıl gidebileceğimi söyler misiniz? Buralarda bir yerde olduğunu biliyorum,” diyordu.</p>

  <p><em>Araban yanıyor.</em></p>

  <p>Hayır. Tyler bunu söyleyemezdi. Yani, adam bunu biliyor olmalıydı, değil mi? İçinde oturuyordu. Muhtemelen bir tür eşek şakasıydı bu.</p>

  <p>O yüzden sadece, “Bir buçuk kilometre geride yanlış yöne dönmüş olmalısınız. Yol tabelası sizi yanıltmış,” demekle yetindi.</p>

  <p>Yabancı gülümseyip, “Öyle oldu sanırım,” dedi. Çevresinde titreşen turuncu alevler adama adeta şeytani bir görüntü veriyordu.</p>

  <p>Rüzgar arabanın üzerinden Tyler’a doğru esince, adam kaşlarının kavrulduğunu hissetti.</p>

  <p><em>Affedersin genç adam, ama araban yanıyor ve sen yanmadan içinde oturuyorsun, bu arada araba yer yer kor kızıl olmuş.</em></p>

  <p>Hayır.</p>

  <p>Adama Yol Yardım’ı aramak isteyip istemediğini sormalı mıydı?</p>

  <p>Bunun yerine, gözlerini dikip bakmamaya çalışarak, yolu dikkatle tarif etti.</p>

  <p>“Harika. Çok teşekkür ederim,” dedi Crowley pencereyi kapatırken.</p>

  <p>R. P. Tyler bir şeyler söylemeliydi.</p>

  <p>“Affedersin genç adam,” dedi.</p>

  <p>“Evet?”</p>

  <p><em>Yani, arabanın yanması fark edilmeyecek gibi değil.</em></p>

  <p>Alevden bir dil kararmış konsolu yaladı.</p>

  <p>“Havalar da ne tuhaf gidiyor, değil mi?” dedi zayıfça.</p>

  <p>“Öyle mi?” dedi Crowley. “Hiç fark etmemiştim.” Yanan arabasının içinde geri vitese taktı.</p>

  <p>“Muhtemelen araban yandığındandır,” dedi R. P. Tyler sertçe. Shutzi’nin tasmasını çekiştirerek, küçük köpeği yanına sürükledi.</p>

  <p><em>Editöre</em></p>

  <p><em>Bayım,</em></p>

  <p><em>Zamane gençlerinde, otomobil kullanırken uymaları gereken son derece makul güvenlik önlemlerini göz ardı etme eğilimi fark ettiğime dikkatinizi çekmek isterim Bu akşam bana yol soran beyefendinin arabası...</em></p>

  <p>&nbsp;</p>

  <p>Hayır.</p>

  <p><em>Sürdüğü araba...</em></p>

  <p>Hayır.</p>

  <p><em>Yanıyordu...</em></p>

  <p>R. P. Tyler öfkesi kabararak, köy yolunun geri kalanını hınçla yürüdü.</p>

  <p>&nbsp;</p>

  <p class="nind"><span class="gir">“HEY!” DİYE BAĞIRDI R. P. TYLER. “YOUNG!”</span></p>

  <p>Bay Young ön bahçede oturmuş piposunu tüttürüyordu.</p>

  <p>Komşularına asla itiraf etmeyecek olsa da, bahçede pipo tüttürmesinin sebebi Deirdre’nin pasif içiciliğin tehlikelerini öğrenmesi ve evin içinde pipo içmesini yasaklamasıydı. Bay Young’ın can sıkıntısına iyi gelmemişti bu. Bay Tyler tarafından <em>Young</em> diye hitap edilmek de öyle.</p>

  <p>“Evet?”</p>

  <p>“Oğlun Âdem.”</p>

  <p>Bay Young içini çekti. “Yine ne yaptı?”</p>

  <p>“Nerede olduğunu biliyor musun?”</p>

  <p>Bay Young saatine baktı. “Yatmaya hazırlanıyordur herhalde.”</p>

  <p>Tyler dudaklarını birbirine bastırarak zaferle gülümsedi. “Acaba? Onu ve küçük iblislerini, o korkunç itle birlikte yarım saat önce gördüm. Bisikletleriyle hava üssüne gidiyorlardı.”</p>

  <p>Bay Young piposundan bir nefes çekti.</p>

  <p>“Oradakilerin ne kadar katı olduğunu bilirsin,” dedi Bay Tyler, Bay Young’ın mesajı almamış olması ihtimaline karşı.</p>

  <p>“Oğlunun düğmelerle oynama konusunda nasıl olduğunu da bilirsin," diye ekledi.</p>

  <p>Bay Young piposunu ağzından çekti ve düşünceli düşünceli sapını inceledi.</p>

  <p>“Hımm,” dedi.</p>

  <p>“Anlıyorum,” dedi.</p>

  <p>“Tamam," dedi.</p>

  <p>Ve içeri girdi.</p>

  <p>&nbsp;</p>

  <p class="nind"><span class="gir">TAM OLARAK AYNI ANDA,</span> dört motosiklet ana kapıdan birkaç yüz metre uzakta kayarak durdu. Sürücüler motorları kapayıp kask siperliklerini kaldırdılar. Daha doğrusu üçü kaldırdı.</p>

  <p>“Bariyerleri kırıp geçeceğimizi ummuştum,” dedi Savaş özlemle.</p>

  <p>“Sorun çıkarmaktan başka işe yaramaz bu," dedi Kıtlık.</p>

  <p>“Güzel."</p>

  <p>“Bizim için, demek istedim. Elektrik ve telefon hatları kesilmiş olmalı, ama jeneratörleri vardır ve telsizleri olduğu kesin. Biri üssü teröristlerin bastığını raporlarsa, insanlar mantıklı davranmaya başlar ve tüm Plan mahvolur."</p>

  <p>“Hah.”</p>

  <p>İÇERİ GİRECEĞİZ, İŞİMİZİ YAPACAĞIZ, ÇIKACAĞIZ VE İNSAN DOĞASININ KENDİ YOLUNDA İLERLEMESİNE İZİN VERECEĞİZ, dedi Ölüm.</p>

  <p>“Ben böyle hayal etmemiştim millet,” dedi Savaş. "Binlerce sene sırf tel parçalarıyla oynamak için beklemedim ben. Hiç de <em>dramatik</em> değil. Albrecht Dürer ahşap baskı kalıplarını Mahşerin Dört Düğme-Basıcısı olarak oymadı, o kadar.”</p>

  <p>“Borular çalınacak sanıyordum," dedi Kirlilik.</p>

  <p>“Olaya şöyle bakın,” dedi Kıtlık. “Yalnızca zemin hazırlığı bu. Atlarımızı sürme meselesine daha sonra gireceğiz. Hakiki at sürme. Fırtınadan kanatlar vesaire. Biraz esnek olun.”</p>

  <p>“Bizim... biriyle buluşmamız gerekmiyor muydu?” dedi Savaş.</p>

  <p>Soğuyan motosiklet motorlarının sesinden başka ses yoktu. Derken Kirlilik yavaşça, “Bir şey diyeyim mi? Ben de bu şekilde olacağını hayal etmemiştim. Şey, büyük bir şehir olur sanıyordum. Ya da büyük bir ülke. New York belki. Ya da Moskova. Ya da Armageddon.” dedi.</p>

  <p>Bir duraksama daha oldu.</p>

  <p>“Armageddon nerede ki?” diye sordu Savaş.</p>

  <p>“Sorman tuhaf,” dedi Kıtlık. “Hep nerede olduğuna bakacağım, unutuyorum.”</p>

  <p>“Pennsylvania’da Armageddon diye bir yer var,” dedi Kirlilik. “Belki Massachusetts’tedir, n.e bileyim. Uzun sakallı ve siyah şapkalı bir sürü adam.”</p>

  <p>“Yok,” dedi Kıtlık. “İsrail’de bir yerde sanırım.”</p>

  <p>KARMEL DAĞI.</p>

  <p>“Ben orada avokado yetiştirdiklerini sanıyordum.”</p>

  <p>VE DÜNYANIN SONU.</p>

  <p>“Öyle mi? Amma büyük bir avokadoymuş.”</p>

  <p>“Sanırım oraya bir kez gitmiştim,” dedi Kirlilik. “Eski Megiddo şehri. Yıkılmadan hemen önce. Güzel yer. İlginç bir kraliyet kapısı vardı.”</p>

  <p>Savaş, çevrelerindeki yeşilliklere baktı.</p>

  <p>“Hadi be,” dedi, “yine mi yanlış yola döndük?”</p>

  <p>COĞRAFYA ÖNEMSİZ.</p>

  <p>“Efendim lordum?”</p>

  <p>EĞER KIYAMET HERHANGİ BİR YERDE OLACAKSA, HER YERDE OLACAK DEMEKTİR.</p>

  <p>“Doğru,” dedi Kıtlık, “artık keçilerin otladığı birkaç kilometrekarelik fundalıktan bahsetmiyoruz.”</p>

  <p>Bir duraksama daha oldu.</p>

  <p>GİDELİM.</p>

  <p>Savaş öksürdü. “Yalnız, düşünmüştüm ki... <em>o da</em> bizimle gelecek mi?..”</p>

  <p>Ölüm eldivenlerini düzeltti.</p>

  <p>BU, dedi kesin bir dille, PROFESYONELLERİN ELE ALMASI GEREKEN BİR İŞ.</p>

  <p>&nbsp;</p>

  <p class="nind"><span class="gir">ÇAVUŞ THOMAS A. DEISENBURGER</span> kapıda olup bitenleri daha sonra şu şekilde hatırladı:</p>

  <p>Büyük bir makam arabası kapıya yaklaştı. Şık ve resmi görünüyordu, ama sonradan, neden bu izlenime kapıldığından ve neden bir anlığına otomobilin motosiklet motorlarıyla çalıştığını düşündüğünden emin olamadı.</p>

  <p>Arabadan dört general indi. Yine, çavuş neden böyle düşündüğünden pek emin değildi. Gerektiği gibi, kimliklerini gösterdiler. Ne tür kimlikler olduğunu tam hatırlayamıyordu, ama her şey gerektiği gibiydi. Selam verdi.</p>

  <p>İçlerinden biri, “Habersiz teftiş asker,” dedi.</p>

  <p>Çavuş Thomas A. Deisenburger, “Komutanım, bugün habersiz teftiş yapılacağı konusunda bilgi almadım komutanım,” diye yanıt verdi.</p>

  <p>“Elbette almazsın,” dedi generallerden biri. “Habersiz de ondan.”</p>

  <p>Çavuş yine selam verdi.</p>

  <p>“Komutanım, bu bilgiyi üs komutanlığına onaylatmak için izin istiyorum komutanım," dedi huzursuzlukla.</p>

  <p>Generallerden en uzun boylu ve zayıf olanı gruptan biraz uzaklaşıp sırtını döndü ve kollarını kavuşturdu.</p>

  <p>Diğerlerinden biri kolunu dostça çavuşun omzuna atıp bir sır paylaşacakmış gibi eğildi.</p>

  <p>“Beni dinle...” çavuşun künyesine baktı “... Deisenburger, belki sana müsamaha gösteririm. Bu bir habersiz teftiş, anladın mı? Habersiz. Bu da biz geçer geçmez telsizine sarılmayacaksın demek oluyor, anladın mı? Nöbet yerinden ayrılmak da yok. Senin gibi deneyimli bir asker anlar, haksız mıyım?” diyip göz kırptı. “Yoksa öyle bir rütbe indirimine uğrarsın ki, bir cine ‘komutanım’ demek zorunda kalırsın.”</p>

  <p>Çavuş Thomas A. Deisenburger bakakaldı.</p>

  <p>“Er,” diye fısıldadı diğer generallerden biri. Künyesine göre adı Savaş’tı. Çavuş Deisenburger daha önce hiç kadın general görmemişti, ama kesinlikle hoş bir manzaraydı.</p>

  <p>“Ne?”</p>

  <p>“Er. Cin <em>değil.”</em></p>

  <p>“Evet. Ben de onu kastetmiştim. Evet. Er. Anlaşıldı mı asker?”</p>

  <p>Çavuş önündeki sınırlı seçenekleri gözden geçirdi.</p>

  <p>“Komutanım, habersiz teftiş mi komutanım?” dedi.</p>

  <p>“Muvakkaten gizli bu sıralar,” dedi Kıtlık. Senelerdir hükümete satış yapıyordu ve devlet dilini hatırlamaya başlamıştı.</p>

  <p>“Komutanım, baş üstüne komutanım,” dedi çavuş.</p>

  <p>“Aferin sana,” dedi Kıtlık bariyer kalkarken. “Sen çok yükseleceksin.” Saatine baktı. “Hem de çok yakında.”</p>

  <p>&nbsp;</p>

  <p class="nind"><span class="gir">BAZEN İNSANLAR</span> arılara çok benzer. Eğer dışarıdaysanız, arılar kovanlarını şiddetle korurlar. Ama içeri girmeyi başardıysanız, işçi arılar yönetimden izin aldığınızı varsayıp sizi göz ardı ederler; bu gerçek yüzünden muhtelif beleşçi böcekler tatlı bir yaşam sürecek şekilde evrim geçirmişlerdir. İnsanlar da aynı şekilde davranırlar.</p>

  <p>Dörtlü, anten direkleri ormanının altındaki uzun, alçak binalardan birinde ilerlerken kimse onları durdurmadı. Kimse onlara dikkat etmedi. Belki de hiçbir şey görmüyorlardı. Belki yalnızca zihinlerinin görmesine izin verilen şeyleri görüyorlardı, çünkü insan beyni -görülmek istemedikleri müddetçe- Savaş, Kıtlık, Kirlilik ve Ölüm’ü görecek şekilde yaratılmamıştır ve onları görmemek konusunda o kadar iyidir ki, dört bir yanını sarmış olsalar bile görmemeyi başarır.</p>

  <p>Alarmlarsa tamamen beyinsiz aletlerdi ve insanların olmaması gereken bir yerde dört kişi gördüklerini sanıp deli gibi çalmaya başladılar.</p>

  <p>&nbsp;</p>

  <p class="nind"><span class="gir">NEWT SİGARA İÇMEZDİ</span>, çünkü vücudum dediği tapınağa, daha doğrusu, vücudum dediği küçük İrlandalı Metodist teneke baraka mabede nikotin girmesine izin vermezdi. Sigara içen biri olsa, şu anda sinirlerini yatıştırmak için içiyor olacağı sigara yüzünden boğulacak gibi olurdu.</p>

  <p>Anathema kararlı bir şekilde doğrulup eteğindeki kırışıkları düzeltti.</p>

  <p>“Endişelenme,'’ dedi. “Bizim için değiller. Muhtemelen içeride bir şeyler oluyor.”</p>

  <p>Newt’ın solgun yüzüne bakarak gülümsedi. “Hadi gel,” dedi. “Kovboylar ateş açmayacak ya.”</p>

  <p>“Hayır. Buradakilerin daha iyi silahları var,” dedi Newt.</p>

  <p>Anathema onun kalkmasına yardım etti. “Boşver,” dedi. “Sen bir yolunu bulursun eminim.”</p>

  <p>&nbsp;</p>

  <p class="nind"><span class="gir">DÖRDÜMÜZÜN DE</span> eşit katkıda bulunamayacak olması kaçınılmaz, diye düşündü Savaş. Keskin metal parçalarından çok daha etkili çağdaş silah sistemlerine bu kadar yatkın olmasına kendi bile şaşırmıştı. Kirlilik yüzde yüz güvenli ve çalışma garantili araçlara gülmüştü. Kıtlık en azından bilgisayarların ne olduğunu biliyordu. Buna karşın o... eh, ortalıklarda dikilip durmaktan başka bir şey yapmamıştı -yalnız bunu şık bir şekilde yaptığını kabul etmek gerekirdi. Savaş’ın aklına, Savaş’ın, Kıtlık’ın, hattâ belki Kirlilikin bir gün yeryüzünden silinebileceği geldi. Belki de bu yüzden dördüncü ve en büyük Atlı 'bizim çocuklardan’ diyebileceğiniz biri olmamıştı hiçbir zaman. Futbol takımındaki vergi müfettişi gibi bir şeydi. Sizin tarafınızda olması harikaydı elbette, ama daha sonra bara gidip içki eşliğinde sohbet etmek isteyeceğiniz türde biri değildi. Yanında kendinizi tamamen rahat hissedemiyor dunuz.</p>

  <p>Kirlilik’in sıska omzunun üzerinden bakarken iki asker Ölüm’ün içinden geçti.</p>

  <p>O IŞILTILI ŞEYLER NE? dedi Ölüm, yanıtı anlamayacağını bilen, ama ilgisiz görünmek de istemeyen birinin ses tonuyla.</p>

  <p>“Yedi bölmeli LED ekranlar,” dedi delikanlı. Rölelere sevgiyle dokunup onları kaynaştırdıktan sonra kendi kendine çoğalan virüsleri salıverdi ve virüsler elektronik evrende hızla yayıldılar.</p>

  <p>“Şu kahrolası alarmlar sussa çok memnun olurdum,” dedi Kıtlık.</p>

  <p>Ölüm parmaklarını kayıtsızca şıklattı ve alarmlar sustu.</p>

  <p>“Bilmiyorum, ben onları sevmiştim,” dedi Kirlilik.</p>

  <p>Savaş bir başka metal dolabın içine uzandı. İtiraf etmeliydi, bu şekilde olacağı hiç aklına gelmemişti, ama parmaklarını elektronik aletlerin üzerinde ve bazen içinde gezdirirken, tanıdık bir hisse kapılıyordu; kılıç tutarken hissettiği duyguların bir yankısıydı sanki. Bu kılıcın tüm dünyayı ve üzerindeki gökyüzünün büyük kısmını kapsadığını düşünmek, içini heyecan dolu bir beklentiyle dolduruyordu. Alet onu seviyordu.</p>

  <p>Alevli bir kılıç.</p>

  <p>İnsanoğlu kılıçları ortalıklarda bırakmanın tehlikeli olduğunu öğrenme konusunda pek başarılı değildi, ama kısıtlı yeteneklerine rağmen, bu büyüklükte bir silahın kazara kullanılması riskinin yüksek olması için elinden geleni yapmıştı. Sevindirici bir düşünceydi. İnsanoğlunun gezegeni kazara paramparça etmek ile bunu tasarlayarak gerçekleştirmek arasında ayrım yapabildiğini düşünmek hoştu.</p>

  <p>Kirlilik ellerini pahalı elektronik aletlerle dolu bir başka rafa daldırdı.</p>

  <p>&nbsp;</p>

  <p class="nind"><span class="gir">ÇİTTEKİ DELİKTE</span> bekleyen nöbetçi şaşkın görünüyordu. Üsteki karmaşanın farkındaydı, telsizinde parazitten başka hiçbir şey yoktu ve durup durup önündeki karta bakıyordu.</p>

  <p>Zamanında pek çok kimlik kartı -asker, CIA, FBI, hattâ KGB- görmüştü ve, genç bir asker olduğundan, bir organizasyon ne kadar önemsizse, kimlik kartlarının o kadar şatafatlı olduğunu henüz kavrayamamıştı.</p>

  <p>Bu kartta <em>cehennemi</em> bir şatafat vardı. Dudaklarını oynatarak tekrar okudu: “İngiliz Milletler Topluluğu’nun Koruyucu Lordu’nun talebi ve emriyle,” diye başladı ve her tür yakıt, halat, yanıcı yağa el koyma hakkından geçip, CAO’nun ilk Lord Subay’ı, Şükredin-Rabbin-lşlerine-ve-Uçkur-Zina Smith’in imzasına kadar geldi. Newt başparmağını Cadı Başına Dokuz Peni diyen kısmın üstünde tutup James Bond gibi görünmeye çalıştı.</p>

  <p>Sonunda nöbetçinin sondajcı zekâsı, tanıdığını sandığı bir sözcük buldu.</p>

  <p>“Burada ne diyor?” dedi kuşkuyla, “çalı çırpıları<a class="nref" id="n79" href="../Text/footnotes.xhtml#n79d"><sup>{79}</sup></a> size vermem gerektiği konusunda?”</p>

  <p>“Ah, onları almamız lazım,” dedi Newt. “Yakmak için.”</p>

  <p>“Efendim?”</p>

  <p>“Onları yakıyoruz.”</p>

  <p>Nöbetçinin yüzünde bir sırıtış belirdi. Bir de ona İngilizlerin yumuşak olduğunu söylemişlerdi. “İsabet olur!” dedi.</p>

  <p>Beline bir şey bastırıldı.</p>

  <p>“Silahını bırak,” dedi Anathema arkasından, “yoksa pişman olacağım bir şey yapacağım.”</p>

  <p>Eh, doğru, diye düşündü, adamın dehşetle gerildiğini gördüğünde. Silahı bırakmazsa bunun bir sopa olduğunu görecek ve vurulursam gerçekten pişman olacağım.</p>

  <p>&nbsp;</p>

  <p class="nind"><span class="gir">ANA KAPIDA,</span> Çavuş Thomas A. Deisenburger da sorun yaşıyordu. Kirli bir yağmurluk giymiş ufak tefek bir adam parmağını ona uzata uzata bir şeyler mırıldanırken, hafiften annesini andıran bir kadın telaşlı telaşlı konuşuyor, ara sıra da farklı bir ses tonuyla kendi sözünü kesiyordu.</p>

  <p>“Burayı <em>yöneten her kimse</em> onunla konuşmamız lazım, ölüm kalım meselesi,” dedi Aziraphale. <em>“Gerçekten de,</em> o haklı, bilirsin, yalan söylese bilirdim evet, teşekkür ederim, <em>bana bir</em> iyilik edip sözümü bitirmeme izi» verirsen bir şeyler başarabiliriz sanırım tamam teşekkür ederim ben yalnızca seni desteklemeye çalışıyordum <em>Evet! Şey.</em> Ondan bir şey istiyordun evet, tamam... şimdi...”</p>

  <p>“Parmağımı görüyor musun?” diye bağırdı, aklının ipi lime lime olmuş Shadwell. “Gördün mü? Bu parmak evlat, seni Yaradan’ın yanına yollayabilir!”</p>

  <p>Çavuş Deisenburger yüzünden birkaç santim uzakta sallanan mor-siyah tırnağa baktı. Bir saldırı silahı olarak oldukça ciddi görünüyordu, özellikle de yemek hazırlamakta kullanılırsa.</p>

  <p>Telsizde parazitten başka bir şey yoktu. Ona yerinden ayrılmaması söylenmişti. Vietnam’da aldığı yara sızlamaya başlamıştı.<a class="nref" id="n80" href="../Text/footnotes.xhtml#n80d"><sup>{80}</sup></a> Amerikalı olmayan sivilleri vurursa başının ne kadar derde gireceğini merak ediyordu.</p>

  <p>&nbsp;</p>

  <p class="nind"><span class="gir">DÖRT BİSİKLET</span> üsten biraz uzakta durdu. Topraktaki tekerlek izleri ve yağ lekesi, diğer yolcuların kısa bir süre burada durduğunu gösteriyordu.</p>

  <p>“Neden durduk?” dedi Pepper.</p>

  <p>“Düşünüyorum,” dedi Âdem.</p>

  <p>Zordu. Zihninin, kendisi olarak bildiği parçası hâlâ oradaydı, ama çalkantılı bir karanlık pınarında yüzmeye çalışıyordu. Buna karşın, üç arkadaşının yüzde yüz insan olduğunun farkındaydı. Onların başlarını daha önce de belaya sokmuş, yırtık giysiler, harçlık kesintisi gibi şeylerle yüzleşmelerine sebep olmuştu, ama bu, eve kapatılmak ve odalarını toplamak zorunda bırakılmaktan çok daha fazlasını getirecekti.</p>

  <p>Diğer yandan, başka kimse yoktu.</p>

  <p>“Taam,” dedi. “Bikaç şeye ihtiyacımız olduğunu düşünüyorum. Bi kılıç, bi taç ve bi terazi.”</p>

  <p>Hepsi birden ona baktılar.</p>

  <p>“Ne, burda mı?” dedi Brian. “Burda öyle şeyler yok ki.”</p>

  <p>“Bilmem,” dedi Âdem. “Oynadığımız oyunları falan düşünürseniz...”</p>

  <p>&nbsp;</p>

  <p class="nind"><span class="gir">SIRF ÇAVUŞ DEISENBURGER</span> daha da mutlu olsun diye, yerin birkaç santim üzerinde süzülen bir araba geldi; arabanın tekerlekleri yoktu. Boyası da. Boya yerine mavi bir dumanla kaplıydı, araba durduğunda aşırı derecede ısınmış metalin soğurken çıkardığı o <em>tıntın</em> sesi geliyordu.</p>

  <p>Araba sanki puslu camı varmış gibi görünse de, bu etkiyi yaratan normal camlı bir arabanın içinin dumanla kaplı olmasıydı.</p>

  <p>Sürücü kapısı açıldı ve dışarıya boğucu bir duman bulutu akın etti. Ardından Crowley çıktı.</p>

  <p>Elini sallayarak yüzünün önündeki dumanları aralayıp gözlerini kırpıştırdıktan sonra aynı hareketi dostane bir selama dönüştürdü.</p>

  <p>“Merhaba,” dedi. “Nasıl gidiyor? Dünya daha sona ermedi mi?”</p>

  <p><em>“Bizi içeri almıyor Crowley,”</em> dedi Madam Tracy.</p>

  <p>“Aziraphale? Sen misin? Güzel elbise,” dedi Crowley belli belirsiz. Kendini pekiyi hissetmiyordu. Son elli kilometredir, alevler içindeki bir tonluk metal, kauçuk ve deri topunun işler durumda bir otomobil olduğunu hayal etmekteydi ve Bentley buna şiddetle direnmişti. İşin zor kısmı, her hava koşuluna uygun lastikler yanıp gittikten sonra bütün parçaları bir arada tutup yola devam etmek olmuştu. Lastiklerin var olduğunu hayal etmeyi bırakınca, Bentley’in kalıntıları aniden çarpık jantların üzerine düştü.</p>

  <p>Crowley üzerinde yumurta pişirebileceğiniz kadar sıcak metal yüzeyi okşadı.</p>

  <p>“Zamane arabalarından böyle performans alamazsın,” dedi sevgiyle.</p>

  <p>Ona baktılar.</p>

  <p>Alçak, elektronik bir tıkırtı oldu.</p>

  <p>Bariyer kalkıyordu. Elektrikli motoru barındıran kutu mekanik bir inilti çıkardı, ama bariyeri çalıştıran durdurulamaz güç karşısında pes etti.</p>

  <p>“Hey!” dedi Çavuş Deisenburger. “Bunu hanginiz yaptı?”</p>

  <p>Vm. <em>Vın.</em> Vın. <em>Vın.</em> Ve bacakları görünmeyen küçük bir köpek.</p>

  <p>Deli gibi pedal çevirerek, eğilip bariyerin altından geçen ve kampın içinde kaybolan dört bisikletliye baktılar.</p>

  <p>Çavuş kendini toparladı.</p>

  <p>“Hey,” dedi çok daha zayıf bir sesle, “o çocuklardan birinin sepetinde, dost canlısı bir pisliğe benzeyen uzaylı var mıydı?”</p>

  <p>“Sanmam,” dedi Crowley.</p>

  <p>“O zaman,” dedi Çavuş Deisenburger, “başları feci dertte.” Silahını kaldırdı. Bu kadar korkaklık yeterdi; sabun bir türlü aklından çıkmıyordu. “Sizin de,” dedi.</p>

  <p>“Seni uyarıyorum...” diye başladı Shadwell.</p>

  <p><em>“Bu iş fazla uzadı,”</em> dedi Aziraphale. <em>“Sen hallediver Crowley, sevgili dostum."</em></p>

  <p>“Hımm?” dedi Crowley.</p>

  <p><em>“Ben iyi tarafım,”</em> dedi Aziraphale. <em>“Herhalde benim... eeh, boşver gitsin. Hep doğru şeyi yapmaya çalışıyorsun, ama sonunda ne oluyor?”</em> Parmaklarını şıklattı.</p>

  <p>Eski moda ampuller patlayınca çıkan o <em>pop</em> sesi geldi ve Çavuş Thomas A. Deisenburger kayboldu.</p>

  <p><em>“Şey,”</em> dedi Aziraphale.</p>

  <p>“Gördün mü?” dedi Madam Tracy’nin bölünmüş kişiliğini hâlâ kavrayamamış olan Shadwell. “Zor bir şey değil. Benim yanımdan ayrılmazsan sana hiçbir şey olmaz.”</p>

  <p>“Tebrikler,” dedi Crowley. “Bunu yapabileceğini hiç düşünmemiştim.”</p>

  <p><em>“Hayır,"</em> dedi Aziraphale. <em>“Aslında ben de düşünmemiştim. Umarım onu korkunç bir yere yollamamışımdır.”</em></p>

  <p>“Hemen alışsan iyi olur,” dedi Crowley. “Onları gönderiyorsun o kadar. Nereye gittikleri hakkında endişelenmemek en iyisi.” Hayran kalmış görünüyordu. “Beni yeni bedeninle tanıştırmayacak mısın?”</p>

  <p><em>“Efendim? Ah, evet. Evet, elbette. Madam Tracy, bu Crowley. Crowley, Madam Tracy. Çok memnun oldum.”</em></p>

  <p>“İçeri girelim,” dedi Crowley. Bir an hüzünle Bentley’in enkazına baktıktan sonra neşelendi. Kapıya doğru bir cip geliyordu ve içi bağıra bağıra sorular soracak, silahlarını ateşleyecek ve bunu hangi sırayla yaptıklarına aldırmayacak insanlarla dolu gibiydi.</p>

  <p>İyice neşelendi. İşte bu onun alanıydı.</p>

  <p>Ellerini ceplerinden çıkarıp Bruce Lee gibi kaldırarak Lee Van Cleef gibi gülümsedi. “Ah,” dedi, “aracımız da geliyor işte.”</p>

  <p>&nbsp;</p>

  <p class="nind"><span class="gir">ONLAR ÇETESİ BİSİKLETLERİ</span> alçak binalardan birinin önünde park etti. Wensleydale kendisininkini dikkatle kilitledi. Öyle bir çocuktu o.</p>

  <p>“Ee, bu insanlar neye benziyo?” dedi Pepper.</p>

  <p>“Her şeye benzeyebilirler,” dedi Âdem kuşkuyla.</p>

  <p>“Ama hepsi büyük, di mi?” dedi Pepper.</p>

  <p>“Evet,” dedi Âdem. “Daha önce hiç görmediğin kadar büyük olduklarına iddaya girebilirim.”</p>

  <p>“Büyüklerle dövüşmek bi işe yaramaz,” dedi Wensleydale kasvetle. “Başın hep belaya girer.”</p>

  <p>“Onlarla dövüşmeniz gerekmiyo,” dedi Âdem. “Yalnızca benim dediklerimi yapın.”</p>

  <p>Onlar taşıdıkları şeylere baktılar. Dünyayı tamir etmek için kullanılacak aletler olarak pek de etkileyici görünmüyorlardı.</p>

  <p>“Onları nasıl bulacaz öyleyse?” dedi Brian kuşkuyla. “Halka Açık Gün’de geldiğimizde bi tek odalar falan vardı. Bi sürü oda ve yanıp sönen ışıklar.”</p>

  <p>Âdem düşünceli düşünceli binalara baktı. Alarmlar hâlâ ötüyordu.</p>

  <p>“Eh,” dedi, <em>“bana</em> öyle geliyo ki...”</p>

  <p>“Hey, sizin burada ne işiniz var?”</p>

  <p>Tamamen tehditkar olmasa da bardağın taşmak üzere olduğunu ima eden ses, son on dakikasını alarmların sürekli çaldığı, kapıların açılmadığı mantıksız bir dünyadan bir şey anlamaya çalışarak geçiren bir askere aitti. Arkasındaki onun kadar canı sıkkın görünen iki asker, biri radikal ölçüde dişi görünen dört kısa boylu beyaz suçluyla ne yapacaklarını bilemezmiş gibi görünüyorlardı.</p>

  <p>“Siz bize aldırmayın,” dedi Âdem havalı havalı. “Şöyle bi etrafı geziyoduk.”</p>

  <p>“Baksanıza siz...” diye başladı teğmen.</p>

  <p>“Uyuyun,” dedi Âdem. “Uyuyuverin. Burdaki tüm askerler uyusun. O zaman incinmezsiniz. Hepiniz <em>hemen</em> uyuyun.” Teğmen odaklanmaya çalışarak ona baktı. Derken öne devrildi.</p>

  <p>“Vay canına,” dedi Pepper diğerleri de yıkılırken, “nasıl yaptın bunu?”</p>

  <p>“Şey,” dedi Âdem ihtiyatla, <em>“Erkek Çocuklar için Yapçak 101 Şey</em> kitabındaki hipnotizma kısmını hatırlıyo musun? Hani bi türlü başaramamıştık?”</p>

  <p>“Evet?”</p>

  <p>“Eh, onun gibi, ama artık nasıl yapıldığını biliyorum.” Haberleşme binasına döndü.</p>

  <p>Kendini topladı, her zamanki rahat, omuzları çökmüş duruşundan vazgeçip, Bay Tyler’ı bile gururlandıracak şekilde dimdik durdu.</p>

  <p>“Taam,” dedi.</p>

  <p>Biraz düşündü.</p>

  <p>Ardından, “Gelin ve görün,” dedi.</p>

  <p>&nbsp;</p>

  <p class="nind"><span class="gir">DÜNYAYI ALIP GÖTÜRSENİZ</span> ve geriye yalnızca elektriği bıraksanız, şimdiye dek yapılmış en nefis telkariyle karşı karşıya kalırdınız -ara sıra bir uydu ışınının parlak çubuğunun kestiği, ışıldayan gümüş tellerden oluşan kocaman bir küre. Karanlık bölgeler bile radarlar ve ticari radyo dalgalarıyla parlardı. Büyük bir yaratığın sinir sistemi gibi görünürdü.</p>

  <p>Ağdaki şehirler tek tük düğümler oluştursa da, büyük bir kısmı daha çok kas gücünden oluşan elektrik yalnızca kaba işlerle uğraşır. Gelgelelim, yaklaşık elli senedir insanlar elektriğe beyin veriyordu.</p>

  <p>Şimdiyse, tıpkı ateşin canlı olduğu gibi canlıydı o. Elektrik düğmeleri kaynayıp kapanıyordu. Röleler kısa devre yapıyordu. Mikroskobik mimarisi Los Angeles haritasına benzeyen silikon yongaların yüreğinde yeni patikalar açılıyor ve yüzlerce kilometre uzaktaki yeraltı odalarında ziller çalıyor, insanlar dehşet içinde ekranlarda çıkan mesajlara bakıyordu. Dağların içindeki gizli mağaralarda kalın çelik kapılar sıkıca kapanıyor, diğer yanda kalan insanlar o kapıları dövüyor, erimiş sigorta kutularıyla güreşiyorlardı. Çöl ve tundra parçaları kenara kayıyor, klimalı mezarların içine temiz hava esiyor ve küt şekiller ağır ağır kalkarak pozisyon alıyordu.</p>

  <p>Elektrik dalgaları, olmaması gereken yerlerde yükselirken, her zamanki mecrasında alçalıyordu. Şehirlerde önce trafik ışıkları, sonra sokak lambaları, ardından da tüm ışıklar sönüyordu. Havalandırma pervaneleri yavaşlıyor, titreşiyor ve duruyordu. Isıtıcılar solarak kararıyordu. Asansörler duruyordu. Radyo istasyonları boğuluyor, huzur veren müzikleri susuyordu.</p>

  <p>Uygarlığın barbarlıktan yirmi dört saat ve iki öğün uzakta olduğu söylenegelmiştir.</p>

  <p>Dünya’nın her yerine gece yayılıyordu. Halbuki onun ışık benekleriyle kaplı olması gerekirdi. Ama değildi.</p>

  <p>Orada beş milyar insan vardı. Yakında gerçekleşecek şeyin yanında, barbarlık piknik gibi kalırdı -sıcak, pis ve sonunda yerini karıncalara bırakacak bir şey.</p>

  <p>&nbsp;</p>

  <p class="nind"><span class="gir">ÖLÜM DOĞRULDU</span>. Sanki dikkatle bir şey dinliyordu. Gelgeldim, neye kulak kabarttığını bilmek imkânsızdı.</p>

  <p>O BURADA, dedi.</p>

  <p>Diğer üçü başlarını kaldırdılar. Duruşlarında belli belirsiz bir değişiklik vardı. Ölüm konuşmadan hemen önce, onların insanlar gibi yürüyüp konuşmayan parçaları dünyayı kuşatmıştı. Şimdiyse geri dönmüşlerdi.</p>

  <p>Üç aşağı beş yukarı.</p>

  <p>Bir tuhaf duruyorlardı. Sanki üstlerine tam oturmayan elbiseler yerine, üstlerine tam oturmayan bedenleri vardı. Kıtlık’ın frekans ayarı hafiften kaymış gibiydi; şimdiye dek takıldığı sinyal -hoş, özgüvenli, başarılı işadamı- asıl kişiliğinin kadim, korkunç parazitine yol vermişti adeta. Savaş’ın derisi ter içinde parlıyordu. Kirlilili'ğin derisiyse yalnızca parlıyordu.</p>

  <p>“Her şey... tamam,” dedi Savaş zar zor. “Her şey... yolunda gidecek.”</p>

  <p>“Yalnızca nükleer değil,” dedi Kirlilik. “Aynı zamanda kimyasal. Dünyanın dört bir köşesinde, küçük tanklarda... binlerce galon madde. Güzelim sıvılar... on sekiz heceli sıvılar. Bir de... eski favoriler. Ne derseniz deyin. Plütonyum binlerce sene boyunca acı verebilir, ama arsenik sonsuza dek sürer."</p>

  <p>“Ardından... kış,” dedi Kıtlık. “Kışı severim. Kışta... temiz bir taraf var.”</p>

  <p>“Tavuklar geliyor... kuluçkaya yatmak için eve geliyor,” dedi Savaş.</p>

  <p>“Artık tavuk yok,” dedi Kıtlık duygusuzca.</p>

  <p>Yalnız Ölüm değişmemişti. Neticede bazı şeyler değişmez.</p>

  <p>Dördü binadan çıktı. Kirlilik, hâlâ yürüyor olsa da, sızıyormuş izlenimi veriyordu.</p>

  <p>Anathema ile Newton Pulsifer bunu fark etti.</p>

  <p>Karşılarına çıkan ilk binaydı bu. içerisi, kargaşaya teslim olmuş dışarısından çok daha güvenli gibiydi. Anathema, açmanın ölümcül olacağını ima eden tabelalarla kaplı bir kapıyı itip açmıştı. Dokunduğu anda kapı aralanmıştı, içeriye girdiklerinde de kapanıp kilitlenmişti.</p>

  <p>Dörtlü içeri girdikten sonra bunu tartışacak bol zamanları olmamıştı.</p>

  <p>“Onlar da neydi öyle?” dedi Newt. “Terörist falan mı?”</p>

  <p>“Çok dakîk ve kat’ı bir anlamda,” dedi Anathema, “haklı olduğunu düşünüyorum.”</p>

  <p>“O tuhaf tuhaf konuşmalar neydi öyle?”</p>

  <p>“Sanırım dünyanın sonu hakkındaydı,” dedi Anathema. “Auralarını gördün mü?”</p>

  <p>“Sanmıyorum,” dedi Newt.</p>

  <p>“Hiç hoş değildi.”</p>

  <p>“Ya.”</p>

  <p>“Aslında etrafa negatif enerji yayıyorlardı. ”</p>

  <p>“Ya?”</p>

  <p>“Kara delikler gibi."</p>

  <p>“Kötü mü?”</p>

  <p>“Evet."</p>

  <p>Anathema metal dolap sıralarına dik dik baktı. Şu anda, bir defalığına numaradan değil de gerçekten dünyanın sonunu ya da en azından toprağın iki metre altı ile ozon tabakası arasındaki kısmının sonunu getirecek olan makineler gerektiği gibi çalışmıyordu. Etrafta yanıp sönen ışıklarla kaplı büyük kırmızı tenekeler yoktu. “Beni kes” diyen tel kangallardan eser yoktu. Sıfır olmasına birkaç saniye kala durdurulacak şüphe uyandırıcı ölçüde büyük sayısal göstergeler yoktu. Bunların yerine, son-dakika-kahramanlığına karşı gayet dirençli görünen sağlam, ağır metal dolaplar vardı.</p>

  <p>“Yolunda gidecek olan da ne?” dedi Anathema. “Bir şey yaptılar, değil mi?”</p>

  <p>“Belki bir kapatma düğmesi vardır?” dedi Newt beceriksizce. “Biraz etrafa bakınsak...”</p>

  <p>“Böyle şeyler şebekeye bağlıdır. Aptal olma. Bunları bildiğini sanıyordum.”</p>

  <p>Newt çaresizlik içinde başını salladı. Basit Elektron ilk sayfalarında anlatılanların çok ötesindeydi bu. Sırf görünüşü kurtarmak için dolaplardan birinin arkasına baktı.</p>

  <p>“Küresel haberleşme,” dedi belli belirsiz. “Hemen her şeyi yapabilirsin. Ana güç hatlarını değiştirebilirsin, uydu sistemlerine girebilirsin. Her şeyi. Ayrıca” <em>-zzut-</em> “aah, ayrıca” <em>-zuuzt- </em>“of, sistemlerin” <em>-zuzt-</em> “ah, hemen her şeyi” <em>-zzuut-</em> “oyy.”</p>

  <p>“Orada ne yapıyorsun sen?”</p>

  <p>Newt parmaklarını emdi. Şimdiye kadar transistöre benzeyen bir şey bulamamıştı. Elini mendiliyle sardı ve iki levhayı yuvalarından çekti.</p>

  <p>Abone olduğu elektronik dergilerinden biri çalışmama garantili bir elektrik devresi vermişti bir sayısında. Açıklamaların sonunda, dergiyi okuyan beceriksiz hödüklerin, eğer devre hiçbir şey yapmıyorsa, onu doğru kurduklarından emin olabilecekleri söyleniyordu esprili bir dille. Diyotlar tersti, transistörler baş aşağıydı ve pil bitikti. Newt devreyi kurmuş ve alet Moskova Radyosu’nu çekmişti. Dergiye şikayet mektubu yazmış olsa da bir yanıt alamamıştı.</p>

  <p>“Bir işe yaradığımdan emin değilim,” dedi.</p>

  <p>“James Bond’un bir şeyleri sökmesi yeterli olurdu,” dedi Anathema.</p>

  <p>“O adam yalnızca sökmekle yetinmez,” dedi Newt, öfkesi taşmak üzereydi. “Ve ben” -zzııt- “James Bond değilim. Olsaydım” -cızırt- “kötü adamlar bana tüm mega-ölüm kumanda kollarını göstermiş, nasıl çalıştıklarını da açıklamış olurlardı, değil mi?” -zzuuzt- “Ama gerçek hayat öyle değil! Neler olduğunu <em>bilmiyorum</em> ve <em>durduramıyorum.”</em></p>

  <p>&nbsp;</p>

  <p class="nind"><span class="gir">UFUKTA BULUTLAR KABARIYORDU.</span> Gökyüzü hâlâ açıktı ve hafif bir esinti vardı. Gelgelelim bu normal bir hava değildi. Kristalleşmiş bir hali vardı, başınızı çevirirseniz façetalar görecek gibi oluyordunuz. Resmen ışıldıyordu. Onu tanımlayacak sözcük bulmanız istense, sıkış tıkış sözcüğü süzülürdü zihninize sinsice. Elle tutulur olmak için doğru anın gelmesini bekleyen elle tutulmaz varlıklarla sıkış tıkıştı.</p>

  <p>Âdem başını kaldırıp baktı. Bir açıdan, yukarıda yalnızca berrak hava vardı. Bir başka açıdansa, sonsuzluğa uzanan, kanat kanada durmuş Cennet ve Cehennem orduları. Pürdikkat bakarsanız ve özel eğitim almışsanız aradaki farkı görebilirdiniz.</p>

  <p>Dünyanın konuşma baloncuğu sessizliğin pençesine düşmüştü.</p>

  <p>Binanın kapısı açıldı ve Dörtlü dışarı çıktı. Üçünde insanlıktan pek iz kalmamıştı -oldukları ya da temsil ettikleri şeylerden oluşmuş insansı şekillerdi onlar artık. Ölüm kesinlikle cana yakın duruyordu onların yanında. Deri pardösüsüyle siyah siperlikli kaskı, başlıklı bir cüppeye dönüşmüştü, ama bunlar sadece birer ayrıntıydı. Bir iskelet, yürüyor olsa bile, en azından insandır; her canlı varlığın içinde bir tür Ölüm gizlidir.</p>

  <p>“Mesele şu ki,” dedi Âdem telaşla, “onlar gerçekten gerçek diil. Aslında yalnızca kabus gibiler.”</p>

  <p>“A-ama biz uyumuyoruz,” dedi Pepper.</p>

  <p>Köpek sızlandı ve Âdem’in arkasına saklanmaya çalıştı.</p>

  <p>“Şurdaki eriyomuş gibi görünüyo,” dedi Brian yaklaşan şekle işaret ederek. Gösterdiği şekil, ona hâlâ şekil denebilirse tabii, Kirlilik’ti.</p>

  <p>“İşte bu,” dedi Âdem cesaret vermek istercesine. “O gerçek olamaz, di mi? Mantıklı olun biraz. Oyle bi şey <em>gerçekten</em> gerçek olamaz.”</p>

  <p>Dörtlü birkaç metre uzakta durdu.</p>

  <p>YAPILMASI GEREKEN YAPILDI, dedi Ölüm. Biraz öne eğilip, olmayan gözleriyle Âdem’e baktı. Şaşkın olup olmadığı anlaşılmıyordu.</p>

  <p>“Evet, şey,” dedi Âdem. “Mesele şu ki, ben yapılmasını istemiyorum. Yapılmasını hiç söylememiştim.”</p>

  <p>Ölüm diğer üçüne baktıktan sonra yine Âdem’e döndü. Arkalarında bir cip fren yapıp savrularak durdu. Onu görmezden geldiler.</p>

  <p>ANLAMIYORUM, dedi Ölüm. SIRF VARLIĞIN DÜNYANIN SONUNU TALEP EDİYOR. ÖYLE YAZILMIŞ.</p>

  <p>“Neden tutup böyle şeyler yazsınlar anlamadım,” dedi Âdem sakin sakin. “Dünya bi sürü harika şeyle dolu ve ben daha hepsini görmedim, bu yüzden ben onları görene kadar kimsenin işleri karıştırmasını ya da dünyayı sona erdirmesini istemiyorum. O yüzden hepiniz gidebilirsiniz.”</p>

  <p>(“İşte şu, <em>Bay</em> Shadwell,” dedi Aziraphale, sözcükler daha ağzından çıkarken kararsızlıkla solup giderek, “şeyli olan... şey... tişörtlü...'’)</p>

  <p>Ölüm Âdem’e bakakaldı.</p>

  <p>“Sen... bizim... bir parçamızsın,” dedi Savaş güzel mi güzel mermilere benzeyen dişlerin arasından.</p>

  <p>“Bitti. Biz... dünyayı... yeniden... yapacağız,” dedi Kirlilik, çürümüş bir varilden yeraltına sızan bir şey kadar sinsi bir sesle.</p>

  <p>“Sen., başı... çekeceksin,” dedi Kıtlık.</p>

  <p>Âdem duraksadı, içindeki sesler bunun doğru olduğunu, dünyanın ona ait olduğunu, afallamış gezegende dörtlüye önderlik etmesinin yeterli olacağını haykırıyordu hâlâ. Karşısındakiler onun gibi kişilerdi.</p>

  <p>Yukarıdaki katlarda, gökyüzünün orduları Söz’ü bekledi.</p>

  <p>(“Onu vurmamı istiyor olamazsın! O daha bir çocuk!”</p>

  <p><em>"Şey,” dedi Aziraphale. "Şey. Evet. Belki biraz daha beklesek iyi olacak, ne dersin?"</em></p>

  <p>“O büyüyene kadar mı demek istiyorsun?” dedi Crowley.)”</p>

  <p>Köpek hırlamaya başladı.</p>

  <p>Âdem Onlar’a baktı. Onlar da onun gibi kişilerdi.</p>

  <p>Gerçek arkadaşlarınızın kim olduğuna karar vermeniz gerekiyordu o kadar.</p>

  <p>Dörtlüye döndü.</p>

  <p>“Yakalayın onları,” dedi Âdem sessizce.</p>

  <p>Konuşmasındaki o çocuksuluktan eser kalmamıştı. Sesinde tuhaf bir ahenk vardı. Hiçbir insan böyle bir sese itaatsizlik edemezdi.</p>

  <p>Savaş bir kahkaha patlatıp sabırsızlıkla Onlar’a baktı.</p>

  <p>“Oyuncaklarla oynayan küçük oğlanlar,” dedi. “Benim size verebileceğim onca oyuncağı düşünsenize... onca <em>oyunu..</em> Sizi kendime âşık edebilirim küçük çocuklar. Küçük silahlı küçük oğlanlar.”</p>

  <p>Tekrar kahkaha attı, ama Pepper öne çıkıp da titrek elini kaldırdığında makineli tüfeğe benzeyen kahkahası soldu.</p>

  <p>Pek kılıç sayılmazdı, ama iki tahta parçası ve bir sicimle ancak bu kadarını yapabilirdiniz. Savaş kılıca baktı.</p>

  <p><em>“Anlıyorum</em>,” dedi. “<em>Mano a mano,</em> ha?”<a class="nref" id="n81" href="../Text/footnotes.xhtml#n81d"><sup>{81}</sup></a> O da kendi kılıcını öyle bir şekilde çekti ki, tıpkı şarap kadehinden çekilen bir parmağın çıkardığı gibi bir ses çıktı.</p>

  <p>iki kılıç bir ışık çakmasıyla çarpıştı.</p>

  <p>Ölüm Âdem’in gözlerine baktı.</p>

  <p>İçler acısı bir şıngırtı oldu.</p>

  <p>“Dokunmayın!” diye bağırdı Âdem başını çevirmeden.</p>

  <p>Onlar çetesi beton patikada sallanıp sallanıp sonra da duran kılıca baktılar.</p>

  <p>“Küçük oğlanlarmış,” diye mırıldandı Pepper tiksintiyle. Eninde sonunda hangi çeteye ait olduğunuza karar vermeniz gerekirdi.</p>

  <p>“Ama, ama,” dedi Brian, “kılıç onu içine çekti sanki...”</p>

  <p>Âdem ile Ölüm arasındaki hava sıcak dalgası vurmuş gibi titremeye başladı.</p>

  <p>Wensleydale başını kaldırdı ve Kıtlık’ın içine çökmüş gözlerine baktı. Elinde tuttuğu, bir parça hayal gücüyle, ip ve dallardan yapılmış bir terazi olarak düşünülebilecek şeyi kaldırdı. Sonra onu başının üzerinde çevirdi.</p>

  <p>Kıtlık kendini korumak için kolunu kaldırdı.</p>

  <p>Bir ışık çakması daha oldu, ardından iki kefeli gümüş bir terazi şıngırdayarak yere düştü.</p>

  <p>“Sakın... ona... dokunmayın,” dedi Âdem.</p>

  <p>Kirlilik koşmaya, ya da hızla akmaya başlamıştı bile, ama Brian bitki saplarından yapılmış tacı başından çıkarıp fırlattı. Bu şekilde olmaması gerekirdi, ama bir güç onu ellerinden aldı ve taç disk gibi dönerek uçtu.</p>

  <p>Bu seferki patlama, kara duman dalgasıyla kaplı kırmızı bir alev şeklindeydi ve yağ kokuyordu.</p>

  <p>Kararmış gümüş taç alçak bir tangırtıyla dumandan fırlayıp, madeni para gibi tıkırdayarak döne döne durdu.</p>

  <p>Ona dokunmamak için uyarıya ihtiyaçları yoktu, zira taç, metal gibi parlamıyordu.</p>

  <p>“Nereye gittiler?” dedi Wensleydale.</p>

  <p>AİT OLDUKLARI YERE, dedi Ölüm bakışlarını Âdem’den ayırmadan. HER ZAMAN OLDUKLARI YERE. İNSANLARIN ZİHNİNE.</p>

  <p>Âdem’e sırıttı.</p>

  <p>Bir yırtılma sesi geldi. Ölüm’ün cüppesi parçalandı ve kanatları açıldı. Melek kanatları. Ama tüysüz. Onlar geceden kanatlardı, yaradılış kumaşından kesilmiş, içinde birkaç uzak ışığın parıldadığı karanlığa açılan kanatlar. Işıklar yıldız da olabilirdi, bambaşka şeyler de.</p>

  <p>AMA BEN, dedi, ONLAR GİBİ DEĞİLİM. BEN AZRAİL’İM, YARADILIŞIN GÖLGESİ OLARAK YARATILMIŞ BİR VARLIK. BENİ YOK EDEMEZSİN. BENİ YOK ETMEN DÜNYAYI YOK EDER.</p>

  <p>Bakışlarındaki hararet soldu. Âdem burnunu kaşıdı.</p>

  <p>“Ah, bilmiyorum. Belki bi yolu vardır,” deyip sırıttı.</p>

  <p>“Her neyse, artık bu iş bitçek,” diye ekledi ardından. “Makinelerdeki sorun falan. Şimdilik ben ne dersem onu yapman gerekiyo ve ben durmasını söylüyorum.”</p>

  <p>Ölüm omuzlarını silkti. ZATEN DURUYOR, dedi. ONLAR OLMADAN, diğer üç Atlı’nın acınası kalıntılarını gösterdi, DEVAM EDEMEM. NORMAL ENTROPİ GALİP ÇIKTI. Ölüm, kemikli elini selam verir gibi kaldırdı.</p>

  <p>DÖNECEKLERDİR, dedi. ASLA ÇOK UZAKTA DEĞİLLERDİR.</p>

  <p>Ölüm meleği, kanatlarını gök gürültüsünü andıran bir sesle bir kez çırptı ve kayboldu.</p>

  <p>“Hadi o zaman,” dedi Âdem boş havaya. “Taam. Olmayacak. Başlattıkları her şey... <em>hemen</em> durmalı.”</p>

  <p>&nbsp;</p>

  <p class="nind"><span class="gir">NEWT ÇARESİZLİK İÇİNDE ALET RAFLARINA BAKTI.</span></p>

  <p>“Bir el kitabı falan buluruz sanmıştım,” dedi.</p>

  <p>“Agnes bir şey demiş mi bakalım,” dedi Anathema.</p>

  <p>“Ah, evet,” dedi Newt acı acı. “Amma da mantıklı. On yedinci yüzyıldan kalma atölye el kitabıyla yirminci yüzyılın elektronik aletlerini sabote etmek? Agnes Çatlak transistor hakkında ne biliyormuş?”</p>

  <p>“Eh, büyükbabam 3328 numaralı kehaneti 1948 senesinde gayet doğru yorumlayarak kurnaz yatırımlar yapmış,” dedi Anathema. “Agnes o aletlere ne deneceğini bilmiyormuş elbette. Hoş, genel olarak elektrik kavramı konusunda pek tutarlı konuşmuyor, ama...”</p>

  <p>“Lafın gelişi öyle söylemiştim.”</p>

  <p>“Zaten çalıştırman gerekmiyor. Çalışmasını durdurman gerekiyor. Bunun için bilgiye değil, cehalete ihtiyacın var.”</p>

  <p>Newt inledi.</p>

  <p>“Tamam,” dedi bitkinlik içinde. “Deneyelim. Bana bir kehanet söyle.”</p>

  <p>Anathema gelişigüzel bir kart seçti.</p>

  <p>‘"Olduğunu Sölediği Zat Diil,’” diye okudu. “1002. Çok basit. Herhangi bir fikrin var mı?”</p>

  <p>“Şey, bak,” dedi Newt perişan halde, “gerçekten de bunu söylemenin sırası değil ama,” -yutkundu- “aslında elektronik konusunda o kadar iyi değilimdir. Hem de hiç.”</p>

  <p>“Bilgisayar mühendisi olduğunu söylemiştin.”</p>

  <p>“Büyütmüşüm. Demek istediğim, aslında büyütebileceğim kadar büyütmüşüm hakikaten, sanırım şişirmek oluyor bu. Hattâ daha ileri gidip buna,” -Newt gözlerini kapadı- “kıvırmak da diyebilirim.”</p>

  <p>“Yalan söyledin yani,” dedi Anathema tatlı tatlı.</p>

  <p>“Ah, <em>o kadar</em> ileri gitmezdim,” dedi Newt “Ama,” diye ekledi, “aslında bilgisayar mühendisi değilim. Hem de hiç. Tam tersi.”</p>

  <p>“Tersi nedir?”</p>

  <p>“İlla ki bilmek istiyorsun madem. Ne zaman elektronik aletleri çalıştırmaya uğraşsam duruyorlar.”</p>

  <p>Anathema ona hafifçe gülümsedi ve sihirbaz gösterilerinde payetli giysiler içindeki kadının numarayı sergilemek için gerilediğinde yaptığı gibi abartılı bir poz verdi.</p>

  <p>“Tra-la-la,” dedi Anathema.</p>

  <p>Ardından, “Onu onar,” diye ekledi.</p>

  <p>“Ne?”</p>

  <p>“Daha iyi çalışmasını sağla,” dedi Anathema.</p>

  <p>“Bilmiyorum,” dedi Newt. “Yapabileceğimden emin değilim.” Elini en yakın dolabın üzerine koydu.</p>

  <p>Daha önce farkında olmadığı bir gürültü aniden kesildi ve uzakta bir jeneratörün uğultusu soldu. Ardından da paneldeki ışıklar titreşti ve çoğu söndü.</p>

  <p>Dünyanın her yanında, elektrik düğmeleriyle güreşmekte olan insanlar onların çalışmaya başladığını gördüler. Şalterler açıldı. Bilgisayarlar 3. Dünya Savaşı’nı planlamayı bırakıp, aylak aylak stratosferi tarama işine geri döndüler. Novya Zemla’nın altındaki sığınaklarda bazı adamların çılgınca yerlerinden sökmeye çalıştığı sigortalar nihayet yuvalarından çıktılar. Wyoming ile Nebraska’nın altındaki sığınaklarda, üniformalı adamlar birbirlerine bağırarak silah sallamayı bıraktılar, öyle ki üslerde alkole izin verilse birer bira içerlerdi, izin verilmiyordu, ama onlar yine de içtiler.</p>

  <p>Işıklar yandı. Uygarlık kaosa doğru kaymayı bıraktı ve gazetelere insanların bugünlerde en ufak şey yüzünden aşırı heyecanlandıkları konusunda mektuplar yazmaya başladı.</p>

  <p>Tadfield’da makineler tehdit yaymaya son verdiler, içlerine giren, elektrikle alakası olmayan o şey gitmişti.</p>

  <p>“Vay be,” dedi Newt.</p>

  <p>"İşte oldu,” dedi Anathema. “Güzelce onardın, ihtiyar Agnes’e güvenebilirsin, inan bana. Şimdi buradan çıkalım.”</p>

  <p>&nbsp;</p>

  <p><em><span class="gir">“YAPMAK İSTEMEDİ!"</span> dedi Aziraphale. "Sana baştan beri söylemiyor muyum Crowley? Gerçekten bakmaya, içlerine, derinliklerine bakmaya zahmet edersen, aslında herkesin içinde gerçekten bir parça...”</em></p>

  <p>“Bu iş daha bitmedi,” dedi Crowley duygusuzca.</p>

  <p>Âdem döndü, sanki onları ilk kez fark ediyordu. Crowley insanların onu hemen tanımasına alışık değildi, ama Âdem, sanki Crowley’nin tüm hayatı kafatasının arkasına yapıştırılmış da onu okuyormuş gibi baktı. Bir anlığına gerçek dehşeti tattı. Daha önceleri hissettiği dehşetin gerçek olduğunu sanırdı, ama bu yeni hissin yanında o yalnızca bedbaht bir korkuydu. Aşağı’dakiler sizi, eh, dayanılmaz ölçüde inciterek yok edebilirdi, ama bu oğlan aynı şeyi sırf düşünerek yapabilirdi, hattâ muhtemelen bunu öyle bir ayarlardı ki, hiç var olmamış olurdunuz.</p>

  <p>Âdem’in bakışları Aziraphale’e kaydı.</p>

  <p>“Affedersin ama sen neden iki kişisin?” dedi Âdem.</p>

  <p>“Şey,” dedi Aziraphale, <em>“aslında bu uzun bir...”</em></p>

  <p>“İki kişi olman doğru diil,” dedi Âdem, “İki ayrı insan olmaya geri dönebilirsin sanırım.”</p>

  <p>Gösterişli özel efektler olmadı. Aziraphale, Madam Tracy’nin yanında oturur halde beliriverdi sadece.</p>

  <p>“Oof, vücudum karıncalandı,” dedi Madam Tracy ve Aziraphale’i tepede tırnağa süzdü. “Ah,” dedi hayal kırıklığına uğramış gibi. “Nedense daha genç olacağını sanmıştım.”</p>

  <p>Shadwell meleğe kıskançlıkla, dik dik baktı ve başparmağıyla tüfeğinin horozunu anlamlı anlamlı okşadı.</p>

  <p>Aziraphale yeni bedenine baktı. Ne yazık ki eski bedenine çok benziyordu, bir tek palto daha temizdi.</p>

  <p>“Eh, bu da bitmiş oldu,” dedi.</p>

  <p>“Hayır,” dedi Crowley. “Hayır. Bitmedi, anlasana. Hiç de bitmedi.”</p>

  <p>Şimdi yukarıdaki bulutlar kaynamakta olan bir tencere dolusu spagetti gibi kıvrılıyorlardı.</p>

  <p>“Anlasana,” dedi Crowley ölümcül bir kasvetle, “aslında o kadar basit değil. Savaşların yaşlı bir dük vurulduğu ya da biri birinin kulağını kestiği ya da biri füzelerini yanlış yere yerleştirdiği için çıktığını sanıyorsun. Öyle değil. Bunlar yalnızca, eh, <em>bahaneler</em> ve konuyla hiçbir alakaları yok. Savaşların asıl sebebi, iki tarafın birbirine tahammül edememesidir. Zamanla gerilim artar, artar ve sonra her şey savaşa yol açabilir. Herhangi bir şey. Senin adın nedir... şey... çocuk?”</p>

  <p>“Adı Âdem Young,” dedi Anathema, Newt’la birlikte yaklaşarak.</p>

  <p>“Doğru. Âdem Young,” dedi Âdem.</p>

  <p>“İyi iş çıkardın. Dünyayı kurtardın. Şimdi yarım gün tatil yapabilirsin,” dedi Crowley. “Ama bu hiçbir şeyi değiştirmeyecek.”</p>

  <p>“Sanırım haklısın,” dedi Aziraphale. “Benim halkımın Kıyamet’i istediğinden eminim. Çok üzücü."</p>

  <p>“Biri bize neler olup bittiğini açıklayabilir mi?" dedi Anathema sertçe, kollarını kavuşturarak.</p>

  <p>Aziraphale omuzlarını silkip, “Çok uzun hikâye,” diye başladı.</p>

  <p>Anathema çenesini çıkardı. “Anlat madem,” dedi.</p>

  <p>“Eh. Başlangıçta...”</p>

  <p>Aniden şimşek çaktı ve Âdem’in birkaç adım ötesine yıldırım düştü. Sanki içindeki kalıp elektrikle doluyormuş gibi cızırtılar çıkararak genişleyen bir sütunu andıran yıldırım oraya sabitlendi. İnsanlar cipe doğru gerilediler.</p>

  <p>Yıldırım yok oldu ve altın rengi ateşten yapılmış genç bir adam belirdi.</p>

  <p>“Eyvah,” dedi Aziraphale. “Bu o.”</p>

  <p>“O kim?” dedi Crowley.</p>

  <p>“Tanrı’nın Sesi,” dedi melek. “Metatron."</p>

  <p>Onlar bakakaldılar.</p>

  <p>Sonra Pepper, “Hayır, diil,” dedi. “Metatron plastiktendir, lazer topları vardır ve helikoptere dönüşebilir.”</p>

  <p>“Senin söylediğin Kozmik Megatron,” dedi Wensleydale zayıfça. “Bende vardı, ama kafası koptu. Galiba bu farklı.”</p>

  <p>Güzel, boş bakışlar Âdem Young’a takıldı, sonra sertçe yanındaki betona yöneldi. Beton kaynıyordu.</p>

  <p>Kaynayan zeminden pantomimden fırlamış bir iblis krala benzeyen bir şekil yükseldi; yalnız bu şekil pantomimde olsaydı, kimse oradan sağ kurtulamaz, sonrasında da mekânı yaksın diye bir rahip getirilirdi. Yeni şekil, alevlerinin kan kırmızı olması dışında diğerinden farklı değildi.</p>

  <p>“Ee,” dedi Crowley oturduğu yerde büzülerek, “Selam... ee...”</p>

  <p>Kırmızı şey, sonradan yemek için işaretlermiş gibi ona kısacık bir bakış fırlattı, ardından gözlerini Âdem’e dikip konuşmaya başladı. Sesi telaşla kanatlanan milyonlarca sineğin uğultusunu andırıyordu.</p>

  <p>Bir vızıltı işitildi; bu sesi işiten insanlar belkemiklerine iğne batmış gibi hissettiler. Âdem’le konuşuyordu. “Ha?” dedi Âdem. “Hayır. Önceden de söyledim. Benim adım Âdem Young.” Şekli tepeden tırnağa süzdü. “Seninki ne?”</p>

  <p>“Beelzebub,” dedi Crowley. “Sineklerin Ta...”</p>

  <p>“Teşekkür ederim Crowzley,” dedi Beelzebub. “Daha zzonra ciddi bir zzohbet etmemizz gerekecek. Bana anlatazzak çok zzeyin olduğundan eminim.”</p>

  <p>“Ee,” dedi Crowley, “şey, anlarsın, olan şu ki...”</p>

  <p>“Zzezzizzlik! ”</p>

  <p>“Tamam. Tamam,” dedi Crowley telaşla.</p>

  <p>“Âdem Young,” dedi Metatron, “şu aşamada bize yardımcı olman bizi memnun ederdi, ama Kıyamet’in hemen kopması gerektiğini eklememiz lazım. Geçici bir sorun yaşanmış olabilir, ama bu nihai iyiliğe engel olmamalı.”</p>

  <p>“Ah,” diye fısıldadı Crowley Aziraphale’e, “dünyayı kurtarmak için yok etmemiz gerek diyor.”</p>

  <p>“Engelin ne olduğuna gelince, henüzz buna karar verilmedi,” diye vızıldadı Beelzebub. “Ama hemen kararlaştırılmazzı gerekiyor çocuk. Zzenin kaderin bu. Öyle yazzılmış.”</p>

  <p>Âdem derin bir nefes aldı, insan seyirciler nefeslerini tuttular. Crowley ile Aziraphale bir süre önce nefes almayı unutmuşlardı.</p>

  <p>“Neden herkesin ve her şeyin yakılması gerekiyo, anlamıyorum,” dedi Âdem. “Milyonlarca balık, balina, ağaç ve, ve koyunlar falan. Önemli bi şey için de diil üstelik. Sırf en iyi çetenin hangisi olduğunu görmek için, Bizimle Johnsoncular gibi. Ama siz kazansanız bile, karşı tarafı gerçekten yenemezsiniz, çünkü gerçekten yenmek istemiyosunuz. Yani, temelli diil. Yalnızca her şeye tekrar başlıycaksınız. İnsanlarla oynamak için şu ikisi gibilerini göndermeye devam ediceksiniz.” Crowley ile Aziraphale’i gösterdi. “Sizin gibiler gelip her şeyi karıştırmadan da insan olmak yeterince zor.”</p>

  <p>Crowley Aziraphale’e döndü.</p>

  <p>“Johnsoncular da kim?” diye fısıldadı.</p>

  <p>Melek omuzlarını silkti. “Erken dönemde ayrılan bir mezhep sanırım,” dedi. “Gnostikler gibi. Ofitler gibi.” Alnı kırıştı. “Yoksa Sethçiler miydi? Hayır, o Collyridianlardı. Eyvah eyvah. Çok üzgünüm. Yüzlercesi var, hepsini takip etmek zor.”</p>

  <p>“İnsanlarla uğraşmak,” diye mırıldandı Crowley.</p>

  <p>“Fark etmez!” diye terslendi Metatron. “Yeryüzünün, İyiliğin ve Kötülüğün yaratılmasının tek amacı...”</p>

  <p>“İnsanları insan olarak yaratıp, sonra insan gibi davrandıkları için onlara kızmanın neresi bu kadar harika anlamıyorum,” dedi Âdem sertçe. “Hem insanlara her şeyin onlar öldükten sonra halledildiğini söylemeyi bıraksanız, henüz yaşarken halletmeye çalışabilirler. Ben olsaydım, tıpkı Metuşela’nın yaptığı gibi, insanların çok daha uzun yaşamasını sağlardım. Çok daha ilginç olurdu, böylece çevreye ve ekolojiye neler yaptıkları hakkında düşünmeye başlayabilirlerdi, çünkü yüz sene sonra hâlâ hayatta olurlardı.”</p>

  <p>“Ah,” dedi Beelzebub ve gülümsemeye başladı. “Dünyayı yönetmek izztiyorsun. Tıpkı baban gibi...”</p>

  <p>“Ben onu düşündüm ve istemiyorum,” dedi Âdem. Onlar’a dönerek, cesaret verircesine başını salladı. “Demek istediğim, değiştirilse iyi olcak bazı şeyler var, ama heralde sonra herkes bana gelip, her şeyi benim düzeltmemi istemeye başlardı, çöplerini atmamı, daha fazla ağaç yapmamı falan. Bunun neresi iyi? İnsanların yatak odalarını onların yerine toplamak gibi bi şey olurdu.”</p>

  <p>“Sen <em>kendi</em> yatak odanı hiç toplamıyosun ki,” dedi Pepper arkasından.</p>

  <p><em>“Kendi</em> yatak odamdan bahsetmiyorum,” dedi Âdem, halısı senelerdir ortalarda görünmeyen bir odaya atıfta bulunarak. “Genel olarak yatak odaları demek istiyorum. Kendi yatak odam demek istemedim. Bu bir benzişim. Söylediğim yalnızca bu işte.”</p>

  <p>Beelzebub ile Metatron bakıştılar.</p>

  <p>“Her neyse,” dedi Âdem, “canları sıkılmasın diye devamlı Pepper, Wensley ve Brian için yapçak bi şeyler bulmak yeterince kötü, bu yüzden dünyanın daha fazlasını istemiyorum. Yine de teşekkürler.”</p>

  <p>Metatron’un yüzünde, Âdem’in tipik mantık silsilesine maruz kalmış olanların çok iyi bildiği o ifade belirdi.</p>

  <p>“Kim olduğunu <em>reddedemezsin ”</em> dedi nihayet. “Dinle. Doğumun ve kaderin Büyük Plan’ın bir parçası. Bu şekilde olması <em>gerekiyor.</em> Tüm seçimler yapıldı.”</p>

  <p>“İzzyan iyi bir şey,” dedi Beelzebub, “ama bazzı şeyler izzyanın ötezzindedir. Anlamak zzzorundasın!”</p>

  <p>“İsyan ettiğim falan yok,” dedi Âdem mantıklı bir sesle. “Yalnızca bazı şeylere dikkat çekiyorum. Bazı şeylere dikkat çekiyolar diye insanları suçlayamazsın bence. Bence savaş başlatmamak ve insanların ne yapçagını görmek çok daha iyi olur. Onlarla uğraşmayı bırakın ki, doğru düzgün düşünmeye başlayabilsinler. Belki o zaman dünyayı karıştırmayı bırakırlar. Bırakçaklarını söylemiyorum,” diye ekledi dürüstçe, “ama bırakabilirler.”</p>

  <p>“Bu hiç mantıklı değil,” dedi Metatron. “Büyük Plan’ın aksine davranamazsın. <em>Düşünmek</em> zorundasın. Bu genlerinde var. <em>Düşün."</em></p>

  <p>Âdem duraksadı.</p>

  <p>Karanlık tarafı geri gelmeye hazırdı, tiz fısıltısı, evet, diyordu, işte bu, işte her şeyin amacı bu, Plan’a uymalısın, çünkü sen onun parçasısın...</p>

  <p>Uzun bir gün olmuştu. Âdem yorgundu. Dünyayı kurtarmak, on bir yaşındaki bir beden için çok yorucuydu.</p>

  <p>Crowley ellerini başına koydu. “Bir anlığına, yalnızca bir anlığına, bir şansımız olduğunu düşünmüştüm,” dedi. “Çocuk onları endişelendirdi. Ah, pekala, sürdüğü sürece güzeldi...”</p>

  <p>Aziraphale’in ayağa kalktığını fark etti.</p>

  <p>“Affedersiniz,” dedi melek.</p>

  <p>Üçü ona baktı.</p>

  <p>“Bahsettiğiniz şu Büyük Plan,” dedi, “esrarengiz Plan olabilir mi?”</p>

  <p>Bir anlık sessizlik oldu.</p>

  <p>“Büyük Plan işte,” dedi Metatron düz bir şekilde. “Sen de farkındasındır. Dünya altı bin sene yaşamalı, sonra...”</p>

  <p>“Evet, evet, Büyük Plan, tamam,” dedi Aziraphale. Her ne kadar nazik ve saygılı olsa da, siyasi bir toplantıda hoş karşılanmayan bir soru sormuş ve bir yanıt alana kadar da gitmemeye kararlı birinin ses tonuyla konuşuyordu. “Ben yalnızca, aynı zamanda esrarengiz olup olmadığını soruyordum. Bu noktayı açıkça anlamak istiyorum.”</p>

  <p>“Fark etmez!” diye terslendi Metatron. “Aynı şey kuşkusuz!”</p>

  <p>Kuşkusuz mu? diye düşündü Crowley. Aslında <em>bilmiyorlar. </em>Pişmiş kelle gibi sırıtmaya başladı.</p>

  <p>“Demek bundan yüzde yüz emin değilsiniz,” dedi Aziraphale.</p>

  <p>“Esrarengiz planı anlamak bize düşmez,” dedi Metatron, “ama elbette Büyük Plan...”</p>

  <p>“Ama Büyük Plan asıl esrarengiz planın minik bir parçası olabilir,” dedi Crowley. “Şu anda gerçekleşen şeyin, esrarengiz bakış açısından, kesinlikle doğru olmadığından emin olamazsın.”</p>

  <p>“Öyle yazzılmış!” diye bağırdı Beelzebub.</p>

  <p>“Ama başka yerde farklı yazılmış olabilir,” dedi Crowley. “Sizin okuyamayacağınız bir yerde.”</p>

  <p>“Büyük harflerle,” dedi Aziraphale.</p>

  <p>“Altı da çizilmiş olabilir,” diye ekledi Crowley.</p>

  <p>“Çift çizgiyle,” dedi Aziraphale.</p>

  <p>“Belki de bu yalnızca dünyanın sınandığı bir olay değildir,” dedi Crowley. “Siz de sınanıyor olabilirsiniz. Hı?”</p>

  <p>“Tanrı sadık hizmetkarlarıyla oyun oynamaz,” dedi Metatron, ama sesinden kuşku okunuyordu.</p>

  <p>“Ohooo,” dedi Crowley. “Sen nerelerdeydin?”</p>

  <p>Herkesin bakışları Âdem’e döndü. Âdem büyük bir dikkatle düşünüyordu.</p>

  <p>Sonra, “Neyin yazılı olduğu neden önemli anlamadım,” dedi. “Özellikle insanları ilgilendiriyolarsa. Yazılanların üstünü karalarsın olur biter.”</p>

  <p>Hava üssünde bir rüzgar esti. Gökyüzünde toplanmış ordular bir serap gibi dalgalandı.</p>

  <p>Yaradılış’tan önceki gün çökmüş olabilecek cinsten bir sessizlik çöktü.</p>

  <p>Âdem durup ikisine gülümsedi: Cennet ile Cehennem’in tam ortasında duran bir şekil.</p>

  <p>Crowley Aziraphale’in kolunu yakaladı. “Ne olduğunu biliyor musun?” diye fısıldadı heyecanla. “Onu rahat bıraktılar! İnsan olarak büyüdü! O Şerrin Cisimleşmiş Hali ya da Ete Kemiğe Bürünmüş iyilik değil, o yalnızca... ete kemiğe bürünmüş bir insan...”</p>

  <p>“Sanırım,” dedi Metatron, “yeni talimatların ne olduğunu sormam gerekiyor.”</p>

  <p>“Ben de,” dedi Beelzebub ve öfkeli yüzünü Crowley’ye çevirdi. “Bu mezzelede oynadığın rolü de raporlayacağım, emin olabilirzzin.” Dik dik Âdem’e baktı. “Baban ne diyecek bilmiyorum.”</p>

  <p>Gök gürültüsü gibi bir patlama oldu. Birkaç dakikadır korkunç bir heyecanla kıpırdanmakta olan Shadwell sonunda titrek parmaklarını kontrol altına alıp tetiği çekmeyi başarmıştı.</p>

  <p>Mermiler biraz önce Beelzebub’ın durduğu yerden geçti. Shadwell, ıskaladığı için ne kadar şanslı olduğunu asla bilmeyecekti.</p>

  <p>Gökyüzü dalgalanıp yeniden normale döndü. Ufukta bulutlar aralanmaya başladı.</p>

  <p>&nbsp;</p>

  <p class="nind"><span class="gir">SESSİZLİĞİ MADAM TRACY BOZDU.</span></p>

  <p>“Ne tuhaflardı?” dedi.</p>

  <p>Kastettiği, ‘Ne tuhaflardı’ değildi; çığlık atmadığı sürece ne kastettiğini asla ifade edemezdi muhtemelen, ama insan beyninin hayret verici bir iyileşme gücü vardır ve ‘ne tuhaflardı’ demek, hızlı iyileşme sürecinin bir parçasıydı. Yarım saat sonra, çok fazla içtiğini düşünmeye başlayacaktı.</p>

  <p>“Bitti mi sence?” dedi Aziraphale.</p>

  <p>Crowley omuzlarını silkti. “Korkarım bizim için bitmedi.”</p>

  <p>“Endişelenmenize gerek yok bence,” dedi Âdem bilgece. “Siz ikiniz hakkında her şeyi biliyorum. Endişelenmeyin.”</p>

  <p>Onlar çetesine baktı, bunun üzerine üç çocuk gerilememeye çalıştı. Âdem bir süre düşündükten sonra, “Zaten dünyanın işine çok fazla karışıldı,” dedi. “Ama bana öyle geliyo ki, herkes bütün bunları unutsa çok daha mutlu olcak. <em>Unutmak</em> diil de, tam hatırlayamamak. Sonra eve gidebiliriz.”</p>

  <p>“Ama bu şekilde bırakamazsın!” dedi Anathema diğerlerini itip öne geçerek. “Yapabileceğin onca şeyi düşün! <em>İyi</em> şeyleri.”</p>

  <p>“Ne gibi?” dedi Âdem kuşkuyla.</p>

  <p>“Şey... her şeyden önce, tüm balinaları geri getirebilirsin.”</p>

  <p>Âdem başını yana eğdi. "Böylece insanlar onları öldürmez, di mi?”</p>

  <p>Anathema duraksadı. Evet diyebilse ne güzel olurdu.</p>

  <p>“Peki insanlar onları öldürmeye başlarsa onlara ne yapmamı istersin?” dedi Âdem. "Hayır, iyice havaya girdim galiba. Bu şekilde işe karışmaya başlarsam sonu gelmez. Bence en mantıklısı, insanların, bi balinayı öldürdüklerinde ellerinde ölü bi balina olcağını bilmesi.”</p>

  <p>“Bu çok sağduyulu bir yaklaşım,” dedi Newt.</p>

  <p>Âdem tek kaşını kaldırdı.</p>

  <p>“Yalnızca sağduyu,” dedi.</p>

  <p>Aziraphale Crowley’nin sırtını sıvazladı. “Hayatta kaldık gibi görünüyor,” dedi. “Bir de becerikli olsaydık, ne korkunç olurdu, düşünsene.”</p>

  <p>"Hım,” dedi Crowley.</p>

  <p>"Araban çalışıyor mu?”</p>

  <p>“Biraz tamir istiyor,” dedi Crowley.</p>

  <p>“Bu güzel insanları kasabaya götürürüz diye düşünmüştüm,” dedi Aziraphale. "Madam Tracy’ye bir yemek borcum olduğundan eminim. Sevgilisine de elbette.”</p>

  <p>Shadwell omzunun üzerinden baktı, sonra Madam Tracy’ye döndü.</p>

  <p>“Kimden bahsediyo bu?” diye sordu, kadının yüzündeki zafer dolu ifadeye bakarak.</p>

  <p>Âdem Onlar’a katıldı.</p>

  <p>“Sanırım biz eve gidicez,” dedi.</p>

  <p>“Ama gerçekte neler <em>oldu?"</em> dedi Pepper. “Demek istediğim, bütün bu...”</p>

  <p>“Artık fark etmez,” dedi Âdem.</p>

  <p>“Ama o kadar büyük faydan dokunurdu ki...” diye başladı Anathema, çete bisikletlerin yanına dönerken. Newt nazikçe kolunu tuttu.</p>

  <p>“İyi bir fikir değil bu,” dedi. “Yarın, hayatlarımızın geri kalanının ilk günü.”</p>

  <p>“Biliyor musun,” dedi Anathema, “onca bayat lafın arasında en nefret ettiğim budur.”</p>

  <p>“Ne güzel,” dedi Newt mutlulukla.</p>

  <p>“Neden arabanın kapısında Dick Turpin<a class="nref" id="n82" href="../Text/footnotes.xhtml#n82d"><sup>{82}</sup></a> yazıyor?”</p>

  <p>“Şaka,” dedi Newt.</p>

  <p>“Hmm?”</p>

  <p>“Çünkü gittiğim her yerde trafiği engelliyorum,” diye mırıldandı Newt ezilip büzülerek.</p>

  <p>Crowley somurtarak cipin kontrollerine baktı.</p>

  <p>“Arabana üzüldüm,” dedi Aziraphale. “Onu ne kadar çok sevdiğini biliyorum. Belki gerçekten odaklanırsan...”</p>

  <p>“Aynı olmaz,” dedi Crowley.</p>

  <p>“Olmaz herhalde.”</p>

  <p>“Aldığımda sıfır kilometreydi, bilirsin. Araba olmaktan ziyade tüm bedeni kaplayan eldiven gibi bir şeydi.”</p>

  <p>Burnunu çekti.</p>

  <p>“Ne yanıyor?” dedi.</p>

  <p>Bir esintiyle yerdeki tozlar havalandı. Hava ısınıp ağırlaştı ve herkesi şuruba düşmüş sinekler gibi yakaladı.</p>

  <p>Crowley başını çevirince Aziraphale’in yüzündeki dehşet dolu ifadeyi gördü.</p>

  <p>“Hani <em>bitmişti,"</em> dedi. “Artık gerçekleşemez! O... o şey, doğru an ya da her neyse... geçti gitti! <em>Bitti!"</em></p>

  <p>Yer sarsılmaya başladı. Metro trenini andıran bir ses vardı. Yalnız, tren yeraltından geçmiyordu da, onlara doğru yaklaşıyordu sanki.</p>

  <p>Crowley çılgınlar gibi vites koluyla güreşti.</p>

  <p>“Beelzebub değil bu!” diye bağırdı rüzgarın gürültüsünün üzerinden. “Bu <em>O!</em> Babası! Bu Kıyamet değil, bu kişisel. Çalışsana kahrolası şey!”</p>

  <p>Anathema ile Newt’in ayaklarının altındaki zemin sarsıldı ve onları betonun üzerine fırlattı. Çatlaklardan sarı dumanlar fışkırdı.</p>

  <p>“Yanardağ patlaması gibi!” diye bağırdı Newt. “Bu da ne böyle?”</p>

  <p>“Her neyse, oldukça öfkeli,” dedi Anathema.</p>

  <p>Crowley cipin içinde küfrediyordu. Aziraphale elini onun omzuna koydu.</p>

  <p>“Burada insanlar var,” dedi.</p>

  <p>“Evet,” dedi Crowley. “Ben de varım.”</p>

  <p>“Demek istediğim bunun olmasına izin veremezsin.”</p>

  <p>“Eh, ne...” diye başladı Crowley ve durdu.</p>

  <p>“Demek istediğim, bir düşünürsen, başlarına yeterince dert açtık. Senle ben. Seneler içinde. O ya da bu şekilde.”</p>

  <p>“Biz yalnızca işimizi yapıyorduk,” diye mırıldandı Crowley.</p>

  <p>“Ee, ne olmuş? Tarihte bir sürü insan yalnızca işlerini yaptı, ama sebep oldukları onca belaya bir baksana.”</p>

  <p>“O’nu durdurmaya çalışmamız gerektiğini söylemiyorsun, değil mi?”</p>

  <p>“Kaybedecek neyin var?”</p>

  <p>Crowley tam karşı çıkacakken, kaybedecek hiçbir şeyi olmadığını fark etti. Kaybedilecek nesi varsa kaybetmişti. Zaten başına gelecek olan şeylerden daha kötüsünü yapamazlardı ona. Nihayet kendini özgür hissediyordu.</p>

  <p>Koltuğun altını yokladı ve bir levye buldu. Bir işe yaramayacaktı, ama diğer yandan hiçbir şey de işe yaramazdı zaten. Aslında Düşman’la elinizde düzgün bir silah varken yüzleşmek çok daha korkunçtu. Çünkü o zaman bir parça umut beslerdiniz, ki bu da durumu daha kötüleştirirdi.</p>

  <p>Aziraphale Savaş’ın düşürdüğü kılıcı eline alıp düşünceli düşünceli tarttı.</p>

  <p>“Vay canına, bunu kullanmayalı seneler oldu,” diye mırıldandı.</p>

  <p>“Altı bin sene kadar,” dedi Crowley.</p>

  <p>“Evet, sahiden de öyle,” dedi melek. “Ne gündü ama. Güzel zamanlardı.”</p>

  <p>“Pek sayılmaz,” dedi Crowley. Gürültü artıyordu.</p>

  <p>“O günlerde insanlar doğruyla yanlış arasındaki farkı biliyordu,” dedi Aziraphale dalgın dalgın.</p>

  <p>“Şey, <em>evet.</em> Bir düşünsene.”</p>

  <p>“Ah. Evet. Çok fazla işe karışma vardı.”</p>

  <p>“Evet.”</p>

  <p>Aziraphale kılıcı kaldırdı. Vuup diye bir ses çıktı ve kılıç magnezyum gibi alev aldı.</p>

  <p>“Nasıl yapıldığını öğrendin mi, bir daha asla unutmazsın,” dedi.</p>

  <p>Crowley’ye gülümsedi.</p>

  <p>“Belki bu işten sıyrılamayız,” dedi, “o yüzden söylemek isterim ki... içten içe, sende bir iyilik kıvılcımı olduğunu hep biliyordum.”</p>

  <p>“Pekala,” dedi Crowley acı acı. “Günümü gün et.” Aziraphale elini uzattı.</p>

  <p>“Seni tanımak güzeldi.”</p>

  <p>Crowley elini tuttu.</p>

  <p>“Bir dahaki seferin şerefine,” dedi. “Ve... Aziraphale?”</p>

  <p>“Evet.”</p>

  <p>“Senin de şunu hatırlamanı isterim ki, ben de içten içe, sende seni sevmeye değer biri kılacak kadar piçlik olduğunu biliyordum.”</p>

  <p>Ayak sürüme sesleri geldi ve Shadwell’in ufak tefek, ama dinamik şekli Gürleyen Tüfeği’ni sallayarak onları kenara itti.</p>

  <p>“Siz iki Güneyli nonoşun fıçıya kapatılmış topal bir sıçanı öldürebileceğinizi bile sanmam,” dedi. “Ee, kiminle savaşıyoruz?”</p>

  <p>“Şeytan’la,” dedi Aziraphale sadece.</p>

  <p>Shadwell hiç şaşırmamış gibi başını salladı, silahı yere atıp şapkasını çıkarınca sokak dövüşçülerinin tanıdığı ve korktuğu alnı ortaya çıktı.</p>

  <p>“Ben de öyle düşünmüştüm,” dedi. “Bu durumda, kafamı kullanacağım.”</p>

  <p>Newt ile Anathema üçünün cipten uzaklaşmasını izledi. Ortalarında Shadwell’le, stilize bir W harfi gibi görünüyorlardı.</p>

  <p>“Ne yapacaklarını sanıyorlar ki?” dedi Newt. “Ve neler oluyor <em>-onlara ne oluyor?"</em></p>

  <p>Aziraphale ile Crowley’nin ceketleri dikişlerinden söküldü. Gidecekseniz, hakiki şeklinizde gitseniz de olurdu. Gökyüzüne doğru kanatlar açıldı.</p>

  <p>Genel inanışın tersine, iblislerin kanatları meleklerinkiyle aynıdır, ama genellikle daha bakımlıdırlar.</p>

  <p>“Shadwell’in onlarla gitmemesi lazım!” dedi Newt sallanarak ayağa kalkarken.</p>

  <p>“Shadwell de kim?”</p>

  <p>“O benim çavu... ilginç bir ihtiyar, anlatsam inanmazsın... ona yardım etmem lazım!”</p>

  <p>“Ona yardım etmek mi?” dedi Anathema.</p>

  <p>“Bir yemin ettim.” Newt duraksadı. “Eh, bir nevi yemin. Ve bir aylık maaşımı avans verdi!”</p>

  <p>“Diğer ikisi kim? Arkadaşların mı...” diye başladı Anathema ama cümlenin sonu getiremedi. O sırada yana dönen Aziraphale’i profilden görünce taşlar nihayet yerine oturmuştu.</p>

  <p>“Onu daha önce nerede gördüğümü biliyorum!” diye bağırdı. Hoplayıp zıplayan zeminde Newt’a tutunarak ayağa kalktı. “Gel!”</p>

  <p>“Ama korkunç şeyler olacak!”</p>

  <p>“Eğer kitaba zarar verdiyse, kesinlikle olacak!”</p>

  <p>Newt yakasını yokladı ve resmî iğnesini buldu. Bu sefer neye karşı savaşacaklarını bilmiyordu, ama iğneden başka silahı yoktu.</p>

  <p>Koştular.</p>

  <p>&nbsp;</p>

  <div style="text-align: center;">
     <p>Âdem arkasına baktı. Bakışlarını yere indirdi.</p>

    <p>Hesaplı bir masumiyet belirdi yüzünde.</p>

    <p>Bir an kararsızlık yaşadı.</p>

    <p>&nbsp;</p>

    <p>Ama Âdem kendi bölgesindeydi.</p>

    <p>Her zaman, ve nihai olarak, kendi bölgesinde.</p>

    <p>&nbsp;</p>

    <p>Bir eliyle</p>

    <p>bulanık bir yarım daire</p>

    <p>çizdi.</p>

    <p>&nbsp;</p>
  </div>

  <p>... Aziraphale ile Crowley dünyanın <em>değiştiğini</em> hissetti.</p>

  <p>Gürültü kesilmiş, yarıklar kaybolmuştu. Biraz önce Şeytani ölçüde güçlü bir yanardağın başlangıcının olduğu yerde, şimdi seyrelen duman ve akşam sessizliğinde motoru gümbürdeyerek yavaşlayıp duran bir araba vardı yalnızca.</p>

  <p>Eski, ama iyi korunmuş bir arabaydı bu. Crowley’nin kullandığı, eziklerin dilek gücüyle yok edildiği yöntemle korunmamıştı. Sahibi yirmi sene boyunca her hafta sonunu, kullanım kılavuzunun her hafta sonu yapılması gerektiğini söylediği şeyleri yaparak geçirdiği için iyi korunmuş görünüyordu, bu her halinden belliydi. Her yolculuktan önce çevresinde dolaşıyor, farları kontrol ediyor, tekerleklere bakıyordu. Pipo içen, bıyıklı, ciddi adamlar böyle yapılması gerektiğini söyleyen ciddi talimatlar yazmışlardı, bu yüzden o da öyle yapıyordu, çünkü pipo içen, bıyıklı ve bu tür talimatları hafife almayan ciddi bir adamdı o; eğer talimatları hafife alırsanız, haliniz nice olurdu? Hangi sigorta şartsa onu yaptırmıştı. Hız sınırının beş kilometre altında ya da saatte altmış beş kilometreyle -hangisi daha düşükse artık-araba sürerdi. Cumartesi günleri bile kravat takardı.</p>

  <p>Arşimet, yeterince uzun bir kaldıraç ve üzerinde duracak yeterince sağlam bir yer olması koşuluyla, dünyayı yerinden oynatabileceğini söylemişti.</p>

  <p>Bay Young’ın üzerinde durabilirdi.</p>

  <p>Arabanın kapısı açıldı ve Bay Young indi.</p>

  <p>“Burada neler oluyor?” dedi. “Âdem? Âdem!”</p>

  <p>Ama Onlar çitteki kapıya doğru ilerliyorlardı.</p>

  <p>Bay Young etraftaki şaşkına dönmüş insanlara baktı. En azından Crowley ile Aziraphale kanatlarını içe çekecek kadar kendilerine gelmişlerdi.</p>

  <p>“Bu sefer ne peşindeydi?” diyerek içini çekti Bay Young bir yanıt beklemeden.</p>

  <p>“Nereye gitti bu oğlan? Âdem! Hemen buraya gel!”</p>

  <p>Âdem nadiren babasının sözünü dinlerdi.</p>

  <p>&nbsp;</p>

  <p class="nind"><span class="gir">ÇAVUŞ THOMAS A. DEISENBURGER</span> gözlerini açtı. Çevresindeki tek tuhaflık, ne kadar tanıdık geldiğiydi. Duvardaki lise fotoğrafı, diş fırçasını koyduğu kupanın içindeki minik Amerikan bayrağı, hattâ üniformalı küçük oyuncak ayısı... Yatak odası penceresinden içeri öğle sonrası güneşi doluyordu.</p>

  <p>Burnuna elmalı turta kokusu geldi. Evinden fersah fersah uzaklarda geçen cumartesi gecelerinde en çok özlediği şeylerden biriydi bu.</p>

  <p>Aşağı kata indi.</p>

  <p>Annesi mutfakta fırından büyük bir elmalı turtayı çıkarıyordu.</p>

  <p>“Selam Tommy,” dedi. “Ben seni İngiltere’de sanıyordum.”</p>

  <p>“Evet, anne, prensip olarak İngiltere’deyim anne, demokratizmi koruyorum anne, komutanım,” dedi Çavuş Thomas A. Deisenburger.</p>

  <p>“Ne güzel, tatlım,” dedi annesi. “Baban, Chester ve Ted’le birlikte Büyük Saha’da. Seni gördüklerine sevinecekler.”</p>

  <p>Çavuş Thomas A. Deisenburger başını salladı.</p>

  <p>Askeri miğferiyle askeri ceketini çıkarıp askeri gömleğinin kollarını sıyırdı. Bir an, hayatı boyunca hiç olmadığı kadar düşünceli göründü. Düşüncelerinin bir kısmı elmalı turtayla meşguldü.</p>

  <p>“Anne, Çavuş Thomas A. Deisehburger’le telefon aracılığıyla iletişim girişimi hasıl olması halinde anne, komutanım, bu kişinin olacağı yer...”</p>

  <p>“Efendim Tommy?”</p>

  <p>Tom Deisenburger silahını duvara, babasının hurda tüfeğinin üzerine astı.</p>

  <p>“Dedim ki, arayan olursa anne, babam, Chester ve Ted’le Büyük Saha’dayım.”</p>

  <p>&nbsp;</p>

  <p class="nind"><span class="gir">MİNİBÜS YAVAŞÇA </span>hava üssünün kapılarına yaklaşıp durdu. Gece yarısı nöbetini tutan asker pencereden içeri baktı, sürücünün belgelerini kontrol etti ve girmesini işaret etti.</p>

  <p>Minibüs betonun üzerinde zikzaklar çizerek ilerledi.</p>

  <p>Boş asfalt pistte, iki adamın oturmuş bir şişe şarabı paylaştıkları yerin yakınında park etti. Adamlardan biri siyah güneş gözlükleri takmıştı. Nedense kimse onlara ilgi göstermiyormuş gibiydi.</p>

  <p>“Yani söylediğin,” dedi Crowley, “baştan beri O bu şekilde planlamıştı, öyle mi? En baştan beri?”</p>

  <p>Aziraphale şişenin ağzını dikkatle silip geri uzattı.</p>

  <p>“Olabilir,” dedi. “Olabilir, istersen O’na sorabilirsin herhalde.”</p>

  <p>“Hatırladığım kadarıyla,” diye yanıt verdi Crowley düşünceli düşünceli, “-ki hiçbir zaman sohbet edecek kadar yakın olmadık- net yanıtlar veren biri olmamıştır hiç. Aslında, aslında, O asla yanıt vermez. Senin bilmediğin bir şey biliyormuş gibi gülümsemekle yetinir sadece.”</p>

  <p>“Elbette bu doğru,” dedi melek. “Yoksa ne anlamı olurdu ki?”</p>

  <p>Bir sessizlik oldu ve iki varlık, uzun zamandır akıllarına gelmeyen şeyleri hatırlarmış gibi dalgın dalgın uzaklara baktı.</p>

  <p>Minibüs sürücüsü elinde bir karton kutu ve bir maşayla minibüsten indi.</p>

  <p>Asfaltın üzerinde kararmış metal bir taç ve bir terazi vardı. Adam onları maşayla alıp kutuya koydu.</p>

  <p>Sonra şarabı paylaşan ikiliye yaklaştı.</p>

  <p>“Pardon beyler,” dedi, “ama buralarda bir de kılıç olması lazımdı, en azından burada öyle diyor, acaba...”</p>

  <p>Aziraphale utanmış gibiydi. Şaşkın şaşkın etrafa bakındı, sonra ayağa kalktı ve son bir saattir kılıcın üzerinde oturmakta olduğunu keşfetti. Uzanıp onu aldı. “Kusura bakmayın,” diyerek kılıcı kutuya koydu.</p>

  <p>Minibüsün Uluslararası Ekspres şapkalı sürücüsü sorun olmadığını, ikisinin de Tanrı’ya şükür orada bulunduğunu, çünkü alması için gönderildiği eşyaları teslim aldığına dair birinin imza vermesi gerektiğini ve bugünün kesinlikle hatırlamaya değer bir gün olduğunu söyledi, onlar da aynı fikirde değil miydi?</p>

  <p>Aziraphale ile Crowley gerçekten de öyle olduğunu söylediler. Aziraphale minibüs sürücüsünün uzattığı makbuzu imzalayarak bir taç, bir terazi ve bir kılıcın, lekeli bir adrese ve bulanık bir hesap numarasına gönderilmek üzere teslim alındığını onayladı.</p>

  <p>Adam minibüsüne geri yürümeye başladı. Derken durup döndü.</p>

  <p>“Bugün başıma gelenleri karıma anlatacak olsam,” dedi biraz hüzünle, “bana asla inanmazdı. Onu suçlayamam, çünkü ben de inanmıyorum.” Bunun üzerine minibüsüne bindi ve gaza basıp gitti.</p>

  <p>Crowley yalpalayarak ayağa kalktı. Elini Aziraphale’e uzattı.</p>

  <p>“Hadi gel,” dedi. “Arabaya binip Londra’ya dönelim.”</p>

  <p>Bir cip aldı. Onları durduran olmadı.</p>

  <p>Arabada teyp vardı. Amerikan askeri araçlarında bile standart ekipmandan değildi, ama Crowley sürdüğü tüm araçlarda teyp olduğunu varsayardı ve dolayısıyla bunda da, onun binmesinden saniyeler sonra, bir tane oluşmuştu.</p>

  <p>Arabayı sürerken teybe taktığı kaset Handel’in Su Müziği’ydi ve eve varana kadar Handel’in Su Müziği olarak kaldı.</p>
</body>
</html>