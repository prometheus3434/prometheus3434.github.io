<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <h1 class="cname">TERRY PRATCHETT, NEIL GAIMAN’A DAİR</h1>

  <p>Neil Gaiman hakkında, <em>Marazi imgelem: </em> Beş Vaka Çalışması’nda söylenmemiş ne söyleyebilirim?</p>

  <p>Eh, o bir deha değil. Ondan daha iyisi.</p>

  <p>Bir başka deyişle, o bir sihirbaz değil, hokkabaz.</p>

  <p>Sihirbazların çalışması gerekmez. Ellerini sallarlar ve büyü olur. Ama hokkabazlar... hokkabazlar çok çalışır. Gençliklerinde, kendi zamanlarının en iyi hokkabazlarını pürdikkat izleyerek senelerini harcarlar. Eski el çabukluğu kitapları ararlar ve doğal hokkabazlar olduklarından, her şeyi de okurlar, çünkü tarihin kendisi bir sihir gösterisinden ibarettir, insanların nasıl düşündüklerini ve pek çok alanda nasıl düşünmediklerini gözlemlerler. Yay kullanmanın inceliklerini, bir dokunuşla kudretli tapınak kapılarını açmayı, boruların ötmesini nasıl sağlayacaklarını öğrenirler.</p>

  <p>Sonra sahneye çıkıp sizi tüm ulusların bayraklarıyla, duman ve aynalarla hayrete düşürürler. Sizeyse, “Muhteşem! Bunları nasıl yapıyor? File ne oldu? Tavşan nerede? Gerçekten de saatimi ezip kırdı mı?” diye nida etmek düşer.</p>

  <p>Arka sırada, diğer hokkabazlar sessizce, “Bravo,” der. “O Prag Usulü Uçan Çorap numarasının bir versiyonu değil mi? Kızın aslında orada olmadığı, Pasqual’in Ruh Aynası değil miydi o? Ama o alevli kılıç hangi cehennemden geldi?”</p>

  <p>Ve biz, yoksa sihirbazlık diye bir şey gerçekten var olabilir mi, diye düşünürüz...</p>

  <p>Neil’la tanıştığımda senelerden 1985’ti ve <em>Büyünün Rengi </em>yeni çıkmıştı. Bir yazar olarak vereceğim ilk röportajdı. Neil serbest gazeteci olarak çalışıyordu ve daha sonraki resepsiyonda sunacakları beleş soğuk tavuk bagetlerle beslenebilmek için (bir de, telefon defterini zenginleştirmek için, ki şu anda İncil boyutlarında ve oldukça ilginç insanlar var içinde) çok fazla kötü film ön gösterimi izlemiş birinin soluk yüzüne sahipti. Geçinebilmek için gazetecilik yapıyordu, ki bu gazeteciliği öğrenmenin iyi bir yoludur. Bir düşününce, muhtemelen, tek gerçek yolu.</p>

  <p>Aynı zamanda çok çirkin bir şapkası vardı. Gri bir fötr şapka. Şapkanın yakıştığı insanlardan değildi. Şapkayla arasında doğal bir birlik yoktu. Şapkayı ilk ve son defa o zaman gördüm. Bilinçaltında, bu kötü şapka düşkünlüğünün farkındaymış gibi, şapkasını restoranlarda unutup duruyordu. Bir gün geldi, şapkasını almak için geri dönmedi. Sıkı hayranları için şunu açıklıyorum: Gerçekten, ama gerçekten titizlikle ararsanız, Londra’nın bir yerinde, arka rafında tozlu gri bir fötr şapka olan küçük bir restoran bulabilirsiniz. Takmayı denerseniz neler olabileceğini kim bilebilir?</p>

  <p>Her neyse, iyi anlaştık. Nedenini bilmek zor, ama özünde, evrenin tuhaflığı, hikâyeler, herkesin bilmediği ayrıntılar, küçük kitapçılardaki tuhaf eski kitaplar hakkında hissettiğimiz ortak sevinç ve hayret vardı. Teması kesmedik.</p>

  <p><em>[Bilimkurgu Efekti: bir takvimin sayfaları uçuşur. Bilirsiniz, artık filmlerde bunu yapmıyorlar...]</em></p>

  <p>Sonrasında her şey birbirini kovaladı ve Neil çizgi roman dünyasında devleşti, Diskdünya tutuldu. Bir gün bana kısa bir öykünün altı sayfasını gönderip devamını nasıl getireceğini bilmediğini söyledi, o sırada ben de bilmiyordum. Yaklaşık bir yıl sonra öyküyü çekmecemden çıkardığımda, nasıl sona erdiğini değilse bile devamında ne olduğunu kafamda canlandırmıştım. Öyküyü beraber yazdık ve ortaya Kıyamet Gösterisi çıktı. Roman, eğlenmekle bir şey kaybetmeyecek iki adam tarafından yazıldı. Bunu para için yapmadık. Ama, sonuçta, bol bol para kazandık.</p>

  <p>... Hey, size yaşadığımız bazı tuhaf olaylardan da bahsedeyim. Neil kitabı düzeltmek için bizde kalırken, bir gürültü duyduk ve onun odasına gittik. Beyaz güvercinlerimizin iki tanesi içeri girmiş, bir türlü dışarı çıkamıyor, panik halinde odada uçuşuyorlardı. Neil kar beyazı tüylerden bir fırtınanın ortasında uyanarak, “Negld?” dedi, ki onun sabah dilinde normal bir sözcüktür bu. Sonra bir de, bara gittiğimizde onun Örümcek Kadınlar’la tanıştığı gün var. İmza günleri turunda otelimize girdiğimiz ve sabahleyin, onun televizyonu tuhaf, yarı çıplak BDSM biseksüel gece sohbet programları gösterirken, benimkinin 'Mr. Ed’ programının tekrarları dışında hiçbir şey çekmediğini anladığımız günü unutmamak lazım. Bir de canlı yayındayken, dersine çalışmamış New York radyo programcısının, sohbetin bitmesine on dakika kala, <em>Kıyamet Gösterisi</em>’nin bir kurgu eser <em>olmadığını</em> düşündüğünü fark ettiğimiz zaman var tabii...</p>

  <p><em>[raylarda hızla yaklaşan tren sahnesi. Bugünlerde filmlerde göstermedikleri bir sahne de bu .1</em></p>

  <p>Ve işte buradayız, on sene sonrasında, İsveç’te yolculuk ediyoruz ve Amerikan <em>Tanrıları</em> (onun) ile <em>Muhteşem Maurice </em>(benim) kitaplarının hikâyeleri hakkında konuşuyoruz. Muhtemelen ikimiz de aynı anda. Tıpkı eski günlerde olduğu gibi. Birimiz, “Hikâyenin bu alengirli kısmını nasıl çözeceğimi bilmiyorum,” diyor. Diğeri dinliyor ve diyor ki, “Çözüm, Çekirge, sorunu ifade ediş biçimin. Kahve ister misin?”</p>

  <p>O on sene içinde çok şey oldu. Neil çizgi roman dünyasını derinden etkiledi, o dünya bir daha aynı olmayacak. Yarattığı etki, Tolkien’in fantastik roman alanında yarattığına benziyor -daha sonra üretilen her şey bir şekilde ondan etkilenmiş olacak. Amerika’daki Kıyamet Gösterisi turlarından birinde, çizgi roman dükkanlarında dolaştığımı hatırlıyorum. Pek çok çizgi roman hayranı için kitap imzalıyorduk, bazıları ‘içinde resim olmayan hikâye’ kavramı karşısında epey şaşkın görünüyordu, ben rafların arasında dolaşarak çizgi romanlara baktım, işte o zaman bu işte iyi olduğunu anladım. Hassas dokunuşu ve ustaca kullandığı spatulası onun imzasıydı.</p>

  <p>Ve Amerikan Tanrıları fikrini duyduğumda, onu yazmayı o kadar istedim ki, ağzımdaki tadını hissedebiliyordum...</p>

  <p>Koralin’i okuduğumda, gözlerimin önünde, incelikle çizilmiş bir çizgi film canlandı; gözlerimi yumsam evin nasıl göründüğünü, özel oyuncak bebek pikniğini görebiliyordum. Onun artık senaryo yazmasına şaşmıyorum. Kitabı okuduğum zaman, asıl dehşetin gerçekten de çocuk masallarında olduğunu hatırladım. Walt Disney’in hayal gücü olmasa, çocukluk kabuslarım epey heyecansız olurdu ve o kitapta, siyah düğme gözlerle ilgili birkaç küçük ayrıntı var ki, yetişkin beyninin küçük bir parçasının gidip divanın arkasında saklanmak istemesine sebep oluyor. Ama kitabın amacı dehşet değil, dehşetin alt edilmesi.</p>

  <p>Neil’ın ya çok hoş, cana yakın bir adam, ya da inanılmaz bir aktör olduğunu öğrenmek sizi şaşırtabilir. Bazen güneş gözlüklerini çıkarıyor. Deri ceketten o kadar emin değilim; sanırım bir seferinde onu bir smokin içinde gördüm, ama başka biriyle de karıştırıyor olabilirim.</p>

  <p>Sabah denen şeyin başkalarının başına gelen bir bir olduğu görüşüne sahip. Yanılmıyorsam bir defasında onu kahvaltıda görmüştüm, ama muhtemelen yalnızca ona benzeyen, kafasını fırınlanmış fasulye tabağına dayamış uyuyan bir başkasıydı. İyi suşiyi sever, insanları da sever, ama çiğ olarak değil. Tamamen pislik gibi davranmayan hayranlarına karşı naziktir ve konuşmayı bilen insanlarla konuşmaktan hoşlanır. Kırklarındaymış gibi göstermez; o da bir başkasının başına gelmiş olabilir. Ya da belki evinin tavan arasında özel bir portre vardır.</p>

  <p>Eğlenin. Biz eğlendik. Kitap açık artırmaya çıkana ve telefonla büyük rakamlar bildirilmeye başlanana kadar para hakkında düşünmedik. Bu konuda hayret verici ölçüde serinkanlı olan kimdi, tahmin edin. İpucu: Ben değildim.</p>

  <p>Not: En az bir kere küvete düşürülmüş ve şimdi yalnızca çok eski, sararmaya yüz tutmuş yapışkan bantların tuttuğu Kıyamet Gösterisi kitaplarını imzalamayı çok ama çok sever. Hangi kitap olduğunu siz biliyorsunuz.</p>
</body>
</html>