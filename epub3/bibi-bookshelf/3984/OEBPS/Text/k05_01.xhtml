<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <p>&nbsp;</p>


  <p>&nbsp;</p>


  <p>&nbsp;</p>

  <p class="nind"><span class="gir">İPİNCE, SAKALLI,</span> tamamen siyahlara bürünmüş Kuzgun Kara zarif siyah limuzininin arka koltuğunda oturmuş, zarif siyah telefonunda West Coast’ta ki üssüyle konuşuyordu.</p>

  <p>“Nasıl gidiyor?” diye sordu.</p>

  <p>“İyi gidiyor şef,” dedi pazarlama müdürü. “Yarın önde gelen süpermarket zincirlerinin satın alma müdürleriyle kahvaltı edeceğim. Sorun yok. Gelecek ay YEMEK™ tüm süpermarketlerde satılmaya başlamış olacak.”</p>

  <p>“İyi iş çıkardın Nick.”</p>

  <p>“Ne demek. Ne demek. Arkamızda olduğunu bildiğimiz için başarabildik Kara. Bize çok iyi önderlik ediyorsun ahbap. Her seferinde işime yarıyor.”</p>

  <p>“Teşekkür ederim,” dedi Kara ve telefonu kapadı.</p>

  <p>YEMEK™ ile özellikle gurur duyuyordu.</p>

  <p>Yenicek şirketi on bir sene önce küçük bir girişim olarak, küçük bir gıda mühendisi ekibi, dev bir pazarlama-halkla ilişkiler ekibi ve havalı bir logoyla piyasaya girmişti.</p>

  <p>İki senelik Yenicek yatırım ve araştırma-geliştirme faaliyetleri sonucunda NEVALE™ ortaya çıkmıştı. NEVALE™ eğrilmiş, örülmüş, dokunmuş, ardından kilitlenip şifrelenmiş protein moleküllerinden oluşuyordu. En aç sindirim enzimleri tarafından bile göz ardı edilecek şekilde dikkatle tasarlanmış, kalori içermeyen tatlandırıcılar, bitki yağları yerine mineral yağlar, lifli maddeler ve renklendiriciler kullanılarak hazırlanmıştı. Sonuçta diğerlerinden ayırt edilmesi neredeyse imkânsız bir yiyecek çıkmıştı ortaya. Aradaki yegane fark, biraz daha yüksek fiyatı ve besin değeriydi, ki bir adet NEVALE™ ürününün besin değeri Sony Walkman’inkine hemen hemen denkti. Ne kadar yerseniz yiyin, kilo veriyordunuz.<a class="nref" id="n44" href="../Text/footnotes.xhtml#n44d"><sup>{44}</sup></a></p>

  <p>Şişman insanlar ürünü satın almıştı. Şişmanlamak istemeyen zayıf insanlar da satın almıştı. NEVALE™ en başarılı diyet yiyeceğiydi -dikkatle eğrilmiş, örülmüş, tatlandırılmış ve patatesten geyik etine kadar her yiyecek maddesine benzeyecek şekilde biçimlendirilmiş bir ürün. Yine de en çok satan tavuk lezzeti içerendi.</p>

  <p>Kuzgun arkasına yaslanıp, paraların kasasına akışını; NEVALE™’nin eskiden geleneksel, markasız ürünlerin doldurduğu ekolojik nişe hakim oluşunu izlemişti.</p>

  <p>NEVALE™'nin ardından ÇEREZ™ geldi -gerçek hurdadan yapılmış abur cubur.</p>

  <p>YEMEK™ Kuzgun’un son yaratıcı ürünüydü.</p>

  <p>YEMEK™, NEVALE™’nin şeker ve hayvansal yağ katılmış versiyonuydu. Teoriye göre, yeterince YEMEK™ yerseniz, a) çok şişmanlardınız, b) besin yetersizliğinden ölürdünüz.</p>

  <p>Kuzgun bu çelişkiye bayılıyordu.</p>

  <p>YEMEK™ şu anda Amerika’nın her yerinde test ediliyordu. Pizza YEMEK, Balık YEMEK, Çin usulü YEMEK, makrobiyotik pirinçli YEMEK. Hattâ Hamburger YEMEK bile vardı.</p>

  <p>Kuzgun’un limuzini Iowa, Des Moines’daki, tüm hisseleri kendi şirketine ait olan hızlı yemek zinciri Burger Lord dükkanının önüne park edilmişti. Son altı aydır burada Hamburger YEMEK ürününü deniyorlardı. Sonuçları kendi gözleriyle görmek istemişti.</p>

  <p>Öne eğilip şoför bölmesinin camını tıklattı. Şoför bir düğmeye bastı ve cam kayarak açıldı.</p>

  <p>"Efendim ?”</p>

  <p>“İşletmeye bir göz atacağım Marlon. On dakika sonra dönerim. Sonra Los Angeles’a gideceğiz.”</p>

  <p>“Baş üstüne.”</p>

  <p>Kuzgun kasıla kasıla Burger Lord’a girdi. Amerika’daki<a class="nref" id="n45" href="../Text/footnotes.xhtml#n45d"><sup>{45}</sup></a> diğer Burger Lord şubelerinin tıpatıp aynısıydı. Çocuk köşesinde palyaço McLordy dans ediyordu. Servis personeli, gözlerine hiç dokunmayan pırıl pırıl gülümsemelerle dolaşıyordu. Tezgahın arkasında, Burger Lord üniforması giymiş tombul, orta yaşlı bir adam işinden duyduğu mutlulukla, hafif hafif ıslık çalarak ızgaraya hamburger köfteleri atıyordu.</p>

  <p>Kuzgun tezgaha yaklaştı.</p>

  <p>“Merhaba-benim-adım-Marie," dedi kasadaki kız. “Size-nasıl-yardımcı-olabilirim? ”</p>

  <p>“Çifte-Bangır Gümbür Büyük-Mal, ekstra kızarmış patates, hardalsız,” dedi.</p>

  <p>“İçecek bir şey?”</p>

  <p>“Aşırı yoğun çoko-muzlu çalkalanmış süt.”</p>

  <p>Kız kasadaki küçük resimlere bastı. (Artık böyle restoranlarda çalışmak için okuma yazma değil, gülümsemek şarttı.) Sonra tezgah arkasındaki tombul adama döndü.</p>

  <p>“ÇBGB, EP, hardalsız,” dedi. “Çoko-süt.”</p>

  <p>“I-hı-hı,” diye şarkı mırıldandı aşçı. Bir an durup gözlerine düşen kakülleri üfledikten sonra, yiyecekleri küçük kâğıt kutulara koydu.</p>

  <p>“Buyur,” dedi.</p>

  <p>Kız ona bakmadan elindekileri aldı ve adam neşeyle ızgaraya dönüp, sessizce şarkısını söylemeye devam etti, “Şefkaatle seeev beniii, uzuuun uzuuun seeev, bırakma beni aslaaa...”</p>

  <p>Kuzgun, adamın şarkısının Burger Lord fon müziğiyle - Burger Lord reklamındaki melodinin metalik sesli tekrarı- uyuşmadığını fark edince onu işten attırmayı aklının bir köşesine yazdı.</p>

  <p>Merhaba-benim-adım-Marie, Kuzgun’a YEMEK™ tepsisini uzatıp iyi günler diledi.</p>

  <p>Kuzgun küçük, plastik bir masa buldu ve plastik sandalyeye oturup yemeğini inceledi.</p>

  <p>Yapay ekmek. Yapay hamburger köftesi. Hiç patates görmemiş patates kızartmaları. Besinsiz soslar. Hattâ (Kuzgun bu fikri özellikle sevmişti) yapay salatalık turşusu dilimi. Çalkalanmış sütünü incelemeye zahmet bile etmedi, ne de olsa içinde hiç besin maddesi yoktu -kaldı ki, rakiplerinin sattığı çalkalanmış sütte de yoktu.</p>

  <p>Çevresindeki insanlar yemek olmayan yemeklerini, aşikar bir zevkle olmasa bile, gezegenin dört bir yanındaki hamburger zincirlerinde görebileceğiniz kadar tiksintiyle yiyorlardı.</p>

  <p>Kuzgun ayağa kalkıp tepsisini LÜTFEN ARTIKLARINIZI DİKKATLE ATIN yazan çöp kutusuna attı. Bu yaptığı karşısında ona Afrika’da açlıktan ölen çocuklar olduğunu söyleseniz, koltukları kabarırdı.</p>

  <p>Biri kolunu çekiştirdi. “Kuzgun adlı şahıs siz misiniz?” diye sordu Uluslararası Ekspres şapkası takmış, gözlüklü, ufak tefek bir adam. Elinde kahverengi kâğıda sarılı bir paket vardı.</p>

  <p>Kuzgun başıyla onayladı.</p>

  <p>“Anlamıştım zaten. Çevreme şöyle bir bakıp düşündüm, güzel takım elbise giymiş, uzun boylu, sakallı bir bey... onlardan burada çok fazla olamaz. Paketiniz var bayım.”</p>

  <p>Kuzgun teslim kâğıdını altı harften oluşan gerçek adıyla -‘zıtlık’ gibi bir şey- imzalayıp paketi aldı.</p>

  <p>“Çok teşekkür ederim efendim,” dedi kurye. Duraksadı. “Hey,” dedi. “Tezgahın arkasındaki şu adam. Size Elvis’i hatırlatmıyor mu?”</p>

  <p>“Hayır,” dedi Kuzgun ve adama beş dolar bahşiş verip paketi açtı.</p>

  <p>İçinde küçük, pirinç bir terazi vardı.</p>

  <p>Kuzgun’un yüzünden hafif bir gülümseme gelip geçti. “Nihayet,” dedi. Siyah takım elbisesinin zarif hatlarının bozulmasına aldırmadan teraziyi cebine tıktı ve limuzine döndü.</p>

  <p>“Ofise mi?” dedi şoför.</p>

  <p>“Havaalanına,” dedi Kuzgun. “Önden telefon et. İngiltere’ye bilet istiyorum.”</p>

  <p>“Baş üstüne efendim. İngiltere’ye bilet, gidiş-dönüş.”</p>

  <p>Kuzgun cebindeki teraziyi yokladı. “Sadece gidiş,” dedi. “Ah, bir de ofisi ara ve tüm randevularımı iptal et.”</p>

  <p>“Ne kadar süreyle efendim?”</p>

  <p>“Yakın gelecekteki tüm randevuları.”</p>

  <p>Ve Burger Lord’da, tezgahın arkasında, kakülü alnına yapışan tıknaz adam ızgarada yarım düzine hamburger köftesi daha pişirdi. Koca dünyadaki en mutlu adamdı o ve usul usul şarkı söylüyordu.</p>

  <p>“Bi tavşan bile yakalamadın,” diye mırıldandı kendi kendine, “dostum filan diilsin benim.”<a class="nref" id="n46" href="../Text/footnotes.xhtml#n46d"><sup>{46}</sup></a></p>

  <p>&nbsp;</p>

  <p class="nind"><span class="gir">ONLAR ÇETESİ</span> ilgiyle dinliyorlardı. Dışarıda hafif hafif yağmur yağıyordu ve tebeşir çukurundaki çete elemanları yağmurdan barakalarının çatısını oluşturan eski sac plakalar ve lime lime olmuş linolyum parçaları sayesinde korunuyorlardı. Her yağmur yağdığında, nasıl korunacakları meselesini hep Âdem’e bırakırlardı, ki bu sefer de hayal kırıklığına uğramamışlardı. Âdem’in gözleri, bir şeyler biliyor olmanın getirdiği coşkuyla parlıyordu.</p>

  <p>Bir yığın <em>Yeni Kova Burcu</em> Çağı dergisinin altında uykuya daldığında saat sabahın üçüydü.</p>

  <p>“Sonra Charles Fort denen bi adam var,” dedi. “Gökten balık, kurbağa falan yağdırabiliyomuş.”</p>

  <p>“Hah,” dedi Pepper. “Kesin <em>öyledir.</em> Canlı kurbağa mı?”</p>

  <p>“Ah, evet,” dedi Âdem konuya ısınarak. “Hoplayıp zıplayan, vıraklayan kurbağalar, insanlar ona kasabalarından gitmesi için para ödüyormuş ve... ve...” Seyircilerini tatmin edecek bir şeyler aradı; tek seferde sindirebileceğinden çok daha fazla yazı okumuştu. “... Ve Mary Celeste gemisine binip yelken açmış ve Bermuda Şeytan Üçgeni’ni kurmuş. Bermuda’da.”</p>

  <p>“Hayır, bunu yapmış olamaz,” dedi Wensleydale sertçe, “çünkü ben Mary Celeste hakkında yazılar okudum, o gemide kimse yokmuş. <em>Mary Celeste,</em> üzerinde hiç kimsenin olmamasıyla ünlü. Onu kendi başına denizde sürüklenirken bulmuşlar ve gemide kimse yokmuş.”</p>

  <p>“Onu <em>bulduklarında</em> gemide olduğunu söyleyen kim?” dedi Âdem iğneleyici bir dille. “Çünkü gemide diildi. Çünkü UFO inmiş ve onu alıp götürmüş. Bunu <em>herkes</em> bilir sanıyodum.”</p>

  <p>Onlar bir parça rahatladı, ne de olsa UFO’lar konusunda daha bilgiliydiler -hoş, Yeni Çag UFO’ları için aynı şeyi söyleyemezlerdi ya neyse. Buna ragmen Âdem’in anlattıklarını nazikçe dinlediler, ama nedense modern UFO’larda bir şey eksikti.</p>

  <p><em>“Ben</em> uzaylı olsaydım,” dedi Pepper herkes adına konuşarak, “insanlara bu mistik kozmik uyumu anlatmazdım. Derdim ki,” -sesi, kötücül, siyah bir maske takmış birinin boğuk sesine dönüştü- “Buu bii lazer tabancasııı, size ne diyosak onu yapçaksınız, sizi asi domuzlaaar.”</p>

  <p>Hepsi başlarını salladılar. Tebeşir çukurunda sık sık oynadıkları bir oyun vardı ve lazerler, robotlar, saçları stereo kulaklık™ gibi duran bir prenses hakkındaki son derece başarılı bir film serisine dayanıyordu, (illa birisi aptal prenses rolünü oynayacaksa, onun Pepper olmayacağı konusunda sözsüz bir anlaşmaya varmışlardı.) Ama her oyunun sonunda, kimin kömür kovasını kafasına takıp, gezegenleri patlatacağı konusunda kavga çıkıyordu. Bu işte en başarıları Âdem’di-oyunun kötü adamı olduğunda, <em>gerçekten</em> dünyayı patlatabilirmiş gibi konuşabiliyordu. Onlar çetesi her zaman gezegen yok edicilerin tarafındaydılar, tabii prensesleri de kurtarmalarına izin verilmesi koşuluyla.</p>

  <p>“Bence o <em>eskide</em> kaldı,” dedi Âdem. “Şimdi farklılar. Hepsinin etrafında mavi bi ışık var ve dünyayı gezip iyilik yapıyolar. Bi tür galaktik polis gücü gibi, insanlara evrensel uyum içinde yaşamalarını falan söylüyolar.”</p>

  <p>Bir süre susup o güzelim UFO’ların nasıl bu şekilde harcandığı üstüne kafa yordular.</p>

  <p>“Hep merak etmişimdir,” dedi Brian, "neden onlara tanımlanamayan uçan nesne diyolar? Onların uçan daire olduğunu herkes bilir. Demek istediğim, o zaman tanımlanmış uçan nesne olmaz mı onlar?”</p>

  <p>“Bunun sebebi hükümetin konuyla ilgili her şeyi örtbas etmesi,” dedi Âdem. "Dünyaya sürekli uzay gemisi konuyo ve hükümet bütün bilgileri örtbas ediyo.”</p>

  <p>“Neden?” dedi Wensleydale.</p>

  <p>Âdem duraksadı; okuduğu yazılar arasında bunu açıklayan hiçbir şey yoktu. <em>Yeni Kova Burcu Çağı</em> dergisi, hükümetin her şeyi örtbas etmesini tüm inanç sisteminin temeli kabul etmişti.</p>

  <p>“Çünkü onlar <em>hükümet,"</em> dedi Âdem sadece. “Hükümetlerin işi bu. Londra’da, örtbas ettikleri onca şeyle dolu kitapları koydukları kocaman bi binaları var. Sabah işe gittiğinde başbakanın ilk yaptığı, geceleyin olan bütün olaylarla ilgili uzun bi listeyi gözden geçirmek, sonra da büyük, kırmızı bi mühürle onu işaretlemek.”</p>

  <p>“Bence ilk iş çay içiyodur. Sonra da gaste okuyodur,” dedi Wensleydale. Bir seferinde, tatilde hiç hesapta yokken babasının ofisine gitmiş ve birtakım izlenimler edinmişti. “Bi de dün gece televizyonda gördükleri hakkında konuşuyodur.”</p>

  <p>“Eh, taam, ama <em>ondan</em> sonra kitabı ve büyük mührü çıkarıyo.”</p>

  <p>“Mühürde ‘Örtbas’ yazıyodur,” dedi Pepper.</p>

  <p>“Hayır, ‘Çok Gizli’ yazıyo,” dedi Âdem iki tarafı da tutan bu tavra kızarak. “Tıpkı nükleer güç tesisleri gibi. Onlar da patlayıp duruyo, ama bunu kimse duymuyo, çünkü hükümet örtbas ediyo.”</p>

  <p>“Onlar sürekli patlamıyo," dedi Wensleydale sertçe. “Babam onların çok güvenli olduğunu ve onlar sayesinde serada yaşamadığımızı söylüyo. Hem, resimli romanımda büyük bi resim var<a class="nref" id="n47" href="../Text/footnotes.xhtml#n47d"><sup>{47}</sup></a> ve patladığından bahsetmiyo.”</p>

  <p>“Evet,” dedi Brian, “o resimli romanı bana ödünç vermiştin; nasıl bi resim olduğunu biliyorum.”</p>

  <p>Wensleydale bir anlık duraksamanın ardından, sabrı taşmak üzere olan birinin sesiyle, “Brian, ona parça şeması demeleri ve tesisin parçalarını ayrı ayrı göstermeleri, patladığı anlamına gelmez...” dedi.</p>

  <p>Her zamanki gibi, kısa bir itişme yaşandı.</p>

  <p>“Bakın,” dedi Âdem sertçe. “Size Kova Burcu Çağı’nı anlatmamı istiyo musunuz, istemiyo musunuz?”</p>

  <p>Kavga hemen kesildi; zaten Onlar kardeşliği içinde kavgalar asla ciddileşmezdi.</p>

  <p>“Taam,” dedi Âdem ve kafasını kaşıdı. “Nerde kaldığımı unutturdunuz.”</p>

  <p>“Uçan daireler,” dedi Brian.</p>

  <p>“Taam. Taam. Eh, gerçekten UFO görürseniz, hükümetin adamları gelip sizi fırçalıyo,” dedi Âdem konuya dönerek. “Büyük, siyah bi arabayla geliyolar. Amerika’da hep öyle oluyo.” Onlar başlarını bilgece salladılar. Bundan hiç kuşkuları yoktu. Onlara göre Amerika, öldükleri zaman iyi insanların gittiği yerdi. Amerika’da her şeyin olabileceğine inanırlardı.</p>

  <p>“Muhtemelen trafik altüst oluyodur,” dedi Âdem, “UFO gören insanları fırçalamaya giden onca siyah arabalı adam yüzünden. Onları görmeye devam ederseniz, Talihsiz Bi Kaza’ya kurban gidebilceğinizi söylüyolar.”</p>

  <p>“Muhtemelen büyük siyah bi araba çarpıyodur,” dedi Brian kirli dizindeki yara kabuğuyla oynarken. “Biliyo musunuz,” dedi, “kuzenim demişti ki, Amerika’da otuz dokuz çeşit dondurma satan dükkanlar varmış.”</p>

  <p>Bunun üzerine Âdem bile bir an sustu.</p>

  <p>“Otuz dokuz dondurma çeşidi olamaz,” dedi Pepper. “Dünyada otuz dokuz çeşit dondurma yok.”</p>

  <p>“Onları birbirleriyle karıştırırsan olur,” dedi Wensleydale gözlerini baykuş gibi kırpıştırarak. “Çilek ile çikolata. Çikolata ile vanilya.” Başka İngiliz çeşitleri düşünmeye çalıştı. “Çilek ile vanilya ve çikolata,” diye ekledi zayıfça.</p>

  <p>“Sonra bi de Atlantis var,” dedi Âdem yüksek sesle.</p>

  <p>Bunun üzerine diğerleri hemen kulak kabarttılar. Atlantis’i severlerdi. Denize batan şehirler tam da Onlar’a göreydi. Piramitler, tuhaf rahip organizasyonları ve kadim sırlar hakkındaki karman çorman şeyleri dikkatle dinlediler.</p>

  <p>“Aniden mi olmuş, yavaş yavaş mı?” dedi Brian.</p>

  <p>“Hem aniden hem de yavaş yavaş,” dedi Âdem. “Çünkü çoğu insan gemilerle diğer ülkelere kaçmış ve onlara matematik, İngilizce, Tarih falan öğretmiş.”</p>

  <p>“Bunun nesi harika anlamadım,” dedi Pepper.</p>

  <p>“Batarken eğlenceli olabilirdi,” dedi Brian özlemle, Aşağı Tadfield’daki seli hatırlayarak. “İnsanlar kayıklarla süt ve gaste dagıtıyo, okullar tatil oluyo.”</p>

  <p>Wensleydale, <em>“Ben</em> Atlantisli olsaydım, orda kalırdım,” deyince küçümser kahkahalar yükseldi, ama o yine de devam etti. “Dalgıç başlığı taktın mı olur biterdi. Tüm pencereleri çivileyip kapatır ve evlerin içini havayla doldururdun. Harika olurdu.” Âdem -ilk kendisinin bulmuş olmayı dilediği- bir fikir bulmuş tüm Onlar grubu üyelerine fırlattığı aynı soğuk bakışla karşıladı.</p>

  <p>“Yapabilirlerdi,” diye kabul etti istemeye istemeye. “Bütün öğretmenleri gemilerle gönderdikten sonra. Belki ada batarken diğerleri kalmıştır.”</p>

  <p>“Yıkanmak gerekmezdi,” dedi Brian. Anne babası onu hep yıkanmaya zorluyordu ve Brian bu kadar yıkanmanın sağlıklı olamayacağını düşünüyordu. Pek işe yaradığı söylenemezdi gerçi. Brian ne kadar yıkanırsa yıkansın derisinde hep bir kir tabakası kalıyordu. “Çünkü her şey temiz kalırdı. Bi de, bi de, bahçede yosun falan yetiştirirdik ve köpekbalığı avlardık. Bi de evcil ahtapotlarımız falan olurdu. Okul olmazdı, çünkü bütün öğretmenlerden kurtulmuş olurduk.”</p>

  <p>“Hâlâ denizin altında bi yerde olabilirler,” dedi Pepper. Dökümlü mistik cüppeler ve Japon balığı fanuslarıyla donanmış, okyanusun dalgaları altında keyiflerine bakan Atlantislileri düşündüler.</p>

  <p>“Hah,” dedi Pepper herkesin duygularına tercüman olarak. “Şimdi n’apalım?” dedi Brian. “Hava biraz açıldı.”</p>

  <p>Bir Şeyler Keşfeden Charles Fort oynamaya karar verdiler. Bu oyunda, Onlar’dan biri eski bir şemsiye kalıntısıyla ortalıkta dolaşır, diğerleri de onu kurbağa yağmuruna tutardı, daha doğrusu tek kurbagalık bir yağmura. Zira gölette yalnızca bir tane bulabilmişlerdi. Onlar’ı eskiden beri tanıyan ve ormantavuğu ve turnabalığı bulunmayan bir göletin kullanım bedeli olarak oyunlarına tahammül eden yaşlı bir kurbağaydı bu. Bir süre sabrettikten sonra hoplayıp eski bir borunun içindeki şimdiye dek keşfedilmemiş gizli sığınağına saklandı.</p>

  <p>Sonra Onlar çetesi öğle yemeği için evlere dağıldılar.</p>

  <p>Âdem o sabah başardığı işlerden çok memnundu, dünyanın ilginç bir yer olduğunun <em>her zaman</em> farkındaydı. Hayal gücü o dünyayı korsanlar, haydutlar, casuslar, astronotlar ve benzerleriyle doldurmuştu. Ama ciddi ciddi düşündüğünde, bunların gerçek hayatta değil de yalnızca kitaplarda var olduğuna dair bir kuşkuya kapılıyor ve içi içini yiyordu.</p>

  <p>Buna karşın Kova Burcu Çağı <em>gerçekten</em> gerçekti. Yetişkin insanlar onun hakkında kitaplar yazmıştı (Yeni <em>Kova Burcu Çağı Dergisi</em> onlarla ilgili reklamlarla doluydu) ve Kocaayaklar, Güveadamlar, Yetiler, deniz canavarları ve Surrey pumaları <em>gerçekten</em> vardı. Cortez, Darien’de kurbağa yakalamaya çalışırken ayaklarını biraz ıslatmış olsa, tam o anda Âdem’in hissettiği gibi hissederdi.</p>

  <p>Dünya parlak ve tuhaftı, ve Âdem her şeyin merkezindeydi.</p>

  <p>Öğle yemeğini çabucak yiyip odasına çekildi. Daha okuyacağı birkaç Yeni <em>Kova Burcu Çağı Dergisi</em> vardı.</p>

  <p>&nbsp;</p>

  <p class="nind"><span class="gir">KAKAO, FİNCANIN YARISINI</span> dolduran pıhtılaşmış, kahverengi bir pelteye dönüşmüştü.</p>

  <p>İnsanlar yüzlerce senedir Agnes Çatlak’ın kehanetlerini anlamaya çalışıyordu. Genelde zeki insanlardı da. Genetik olarak Agnes’e en yakın kişi olan Anathema Araç ise bu insanların en iyisiydi. Ama onların hiçbiri melek değildi.</p>

  <p>Aziraphale ile tanışan çoğu kişi üç izlenime kapılırdı: O bir İngiliz’di, zekiydi ve kahkaha gazı solumuş bir ağaç dolusu maymundan daha şen, daha nonoştu. Bunların ikisi yanlıştı; bazı şairler ne düşünmüş olursa olsun Cennet İngiltere’de değildir ve özel bir çaba göstermedikleri sürece meleklerin cinsiyeti yoktur. Ama şurası kesindi ki, <em>çok</em> zekiydi, insan zekâsından çok yüksek olmasa da, meleksi bir zekâya sahipti ve haliyle hem engindi hem de binlerce senelik deneyim gibi bir avantajı vardı.</p>

  <p>Aziraphale bilgisayar edinen ilk melekti. Küçük esnaf için ideal diye tanıtılan o ucuz, yavaş, plastik bilgisayarlardan almıştı. Aziraphale onu hesap kitap işleri için kullanıyordu ve bu konuda o kadar titizdi ki, vergi müfettişleri bir cinayeti falan sakladığı inancıyla dükkana beş kez denetime gelmişlerdi.</p>

  <p>Diğer hesaplara gelince, bunlar hiçbir bilgisayarın yapamayacağı türdendi. Bazen yanındaki kâğıt parçasına bir şeyler çiziktiriyordu. Kâğıdın üstü dünyada yalnızca sekiz kişinin anlayabileceği simgelerle doluydu; bahsi geçen sekiz kişiden ikisi Nobel ödülü kazanmıştı, kalan altı kişiden biri de epey salya akıtıyordu ve kimseye zarar vermesin diye yanına keskin eşya yaklaştırılmıyordu.</p>

  <p>&nbsp;</p>

  <p class="nind"><span class="gir">ANATHEMA ÖĞLE YEMEĞİNDE</span> miso çorbası içerek haritaları inceledi. Tadfield çevresindeki bölgenin ley hatlarından yana zengin olduğu kesindi; ünlü Rahip Watson bile bazılarını belirlemişti. Ama Anathema yanılmıyorsa, yer değiştirmeye başlıyorlardı.</p>

  <p>O haftayı teodolit ve sarkaçla ölçüm yaparak geçirmişti ve Tadfield haritası şimdi küçük noktalar ve oklarla kaplanmıştı.</p>

  <p>Bir süre onlara baktıktan sonra bir keçeli kalem aldı ve arada bir defterine bakarak noktaları birleştirmeye başladı.</p>

  <p>Radyo açıktı, ama dinlemiyordu. Bu yüzden pek çok önemli haber bir kulağından girip ötekinden çıktı. Ancak birkaç anahtar kelime bilincine işlemeyi başardığında kulak kabarttı.</p>

  <p>Sözcü dedikleri biri isteriye kapılmış gibi konuşuyordu.</p>

  <p>"... çalışanlar ve halk için tehlike,” diyordu.</p>

  <p>“Peki tam olarak ne kadar nükleer madde sızdı?” dedi muhabir.</p>

  <p>Bir duraksama oldu. “Buna sızmak diyemeyiz,” dedi sözcü. “Sızmadı. Geçici olarak yeri bulunamıyor.”</p>

  <p>“Hâlâ tesiste olduğunu mu söylüyorsunuz?”</p>

  <p>“Oradan nasıl çıkarılmış olabileceğini kesinlikle anlayamadık,” dedi sözcü.</p>

  <p>“Terörist eylem olasılığı aklınıza gelmiştir herhalde?”</p>

  <p>Bir duraksama daha oldu. Ardından sözcü, artık canına tak etmiş ve bu görüşme biter bitmez istifayı basıp uzak bir yerlerde tavuk yetiştirmeye karar vermiş gibi sakin sakin konuştu: “Evet, sanırım öyle olmalı. Tek yapmamız gereken, kimseye belli etmeden koskoca bir nükleer reaktörü çalışır halde binadan çıkarmayı başarabilecek yetenekte birkaç terörist bulmak. Reaktör binlerce ton çekiyor ve 12 metre yüksekliğinde. Bu yüzden, oldukça güçlü teröristler olmalı. Belki siz onlara telefon edip, bu tepeden bakan, suçlayan tavrınızla onlara soru sormak istersiniz bayım.”</p>

  <p>“Ama güç istasyonunun hâlâ enerji ürettiğini söylediniz,” dedi şaşkın muhabir.</p>

  <p>“Üretiyor.”</p>

  <p>“İçinde reaktör yoksa bunu nasıl yapabilir?”</p>

  <p>Sözcünün çılgın gülümsemesini radyoda bile görebiliyordunuz. <em>Tavukçuluk Dünyası</em>’ndaki ‘Satılık Çiftlikler’ sütununun üzerinde hazır bekleyen kalemini görebiliyordunuz. “Bilmiyoruz,” dedi. “BBC’deki siz akıllı heriflerin bir fikri vardır diye umuyorduk.”</p>

  <p>Anathema haritasına baktı.</p>

  <p>Çizdiği şey bir galaksiye benziyordu, ya da Kelt dikilitaşlarındaki oymalara.</p>

  <p>Ley hatları kayıyor ve bir sarmal oluşturuyorlardı.</p>

  <p>Sarmalın merkezi bir parça hata payıyla Aşağı Tadfield’dı.</p>

  <p>&nbsp;</p>

  <p class="nind"><span class="gir">ANATHEMA'NIN SARMALLARA</span> baktığı sırada, binlerce kilometre uzaktaki gezi gemisi <em>Morbilli</em> beş yüz metre derinlikte karaya oturmuştu.</p>

  <p>Kaptan Vincent için sıradan bir sorundu bu. Esas önemlisi, gemi sahiplerini araması gerektiğini bildiği halde, bu bilgisayarlı dünyada, geminin sahiplerinin her gün, hattâ saatten saat başı değişmesi yüzünden kimi arayacağını bilmemesiydi.</p>

  <p>Bilgisayarlar... Asıl baş belası onlardı işte. Geminin belgeleri bilgisayara aktarılmıştı ve o anda en avantajlı bandıra hangisiyse birkaç mikrosaniye içinde gemi ona geçebiliyordu. Bilgisayarlar aracılığıyla seyrediyordu ve uydular aracılığıyla konumu durmaksızın güncelleniyordu. Kaptan Vincent gemi sahiplerine -artık onlar her kimse- yüzlerce metrekare çelik kaplama ve bir fıçı dolusu perçinin daha iyi bir yatırım olacağını açıklamıştı sabırla, ama önerisinin mevcut maliyet/fayda analiziyle uyuşmadığı yanıtını almıştı.</p>

  <p>Kaptan bu koca elektronik geminin yüzerken değil de batıkken daha değerli olduğundan kuşkulanıyordu ve muhtemelen denizcilik tarihindeki, yeri en iyi bilinen batık olacaktı.</p>

  <p>Aynı zamanda, kendisinin de ölüyken daha değerli olacağı anlamına geliyordu.</p>

  <p>Masasında oturarak, sessizce <em>Uluslararası Denizcilik Kodları’nı</em> karıştırdı. Altı yüz sayfalık kitap, dünyanın dört bir köşesinde bir geminin başına gelebilecek her olayı minimum kargaşa ve daha da önemlisi minimum maliyetle aktaran kısa, ama anlamlı mesajları içeriyordu.</p>

  <p>Kaptan’ın söylemek istediği şuydu: Güney-güneybatı yönünde 33°K 47°72’B yönünde seyrediyorduk. Yeni Gine açıklarında, muhtemelen bir kariyer planlamacısı olan Kaptan Yardımcısı -ki kendisini tüm karşı çıkışlarıma rağmen atadığınızı hatırlatmak isterim- bir şeylerin yanlış olduğuna dair bazı işaretlere dikkatimi çekti. Öyle görünüyor ki, geceleyin deniz yatağının oldukça geniş bir parçası yükselmiş. Üzerinde bir sürü bina var ve çoğu piramit şeklinde. Şu anda onlardan birinin avlusunda karaya oturmuş durumdayız. Etrafta oldukça kaba heykeller var. Dalgıç başlığı takmış uzun cüppeli, sevimli yaşlı adamlar gemiye çıktılar ve bu işi bizim organize ettiğimizi düşünen yolcularla mutluluk içinde kaynaşmaktalar. Lütfen ne yapmam gerektiğini söyleyin.</p>

  <p>Parmağıyla sayfayı yavaşça taradı ve durdu. Ah, her daim güvenilir şu uluslararası <em>Kodlar.</em> Seksen sene önce düzenlenmişti, belli ki o günlerde insanlar derin sularda karşılaşılabilecek tehlikelere epey kafa yormuşlardı.</p>

  <p>Kalemini alıp yazdı: “XXXV QVVX.”</p>

  <p>Çevirisi şuydu: “Kayıp Atlantis Kıtası’nı bulduk. Yüksek Rahip az önce halka fırlatmaca oyununu kazandı.”</p>

  <p>&nbsp;</p>

  <p class="giris">“HİÇ DE ÖYLE DİİL Bİ KERE!”</p>

  <p>“Öyle işte!”</p>

  <p>“Diil, sen de biliyosun!”</p>

  <p>“Öyle işte!”</p>

  <p>“Diil... Peki, taam, o zaman volkanlara ne diyceksin?” Wensleydale zafer kazanmışçasına arkasına yaslandı.</p>

  <p>“Volkanlara ne olmuş?”</p>

  <p>“Dünya’nın merkezinden bi sürü köpük çıkıyo. Orası sıcak,” dedi Wensleydale. “Bi programda görmüştüm. David Attenborough sunuyodu, o yüzden doğru olması gerek.”</p>

  <p>Onlar’ın diğer üyeleri Âdem’e baktılar; tıpkı tenis maçı izlemeye benziyordu bu.</p>

  <p>Boş Dünya Teorisi tebeşir çukurunda pek de hoş karşılanmamıştı. Cyrus Read Teed, Bulwer-Lytton ve Adolf Hitler gibi olağanüstü düşünürlerin sorgulamaları karşısında sağlam kalan bu baştan çıkarıcı fikir, Wensleydale’in keskin, gözlüklü mantığının rüzgarında tehlikeli bir biçimde bükülmekteydi.</p>

  <p>“Ortasına kadar boş demedim,” dedi Âdem. “Kimse ortasına kadar boş demedi. Muhtemelen onca köpük, petrol, kömür ve Tibet tünellerini falan barındırmak için kilometrelerce derine iniyodur. Ama ondan sonrası boş. İnsanlar öyle düşünüyo. Hava alması için Kuzey Kutbu’nda bi delik var.”</p>

  <p>“Atlasta hiç görmedim,” diye burnunu çekti Wensleydale.</p>

  <p>“İnsanlar ikide bi gidip içine bakmasın diye Hükümet haritalara koymalarına izin vermiyo,” dedi Âdem. “Çünkü içerde yaşayanlar var ve insanların gidip gidip onlara bakmasını istemiyolar.”</p>

  <p>“Tibet tünelleri ne demek?” dedi Pepper. “Tibet tünelleri dedin.”</p>

  <p>“Ah, size onlardan bahsetmemiş miydim?”</p>

  <p>Üçü başlarını iki yana salladılar.</p>

  <p>“Şaşıp kalcaksınız. Tibet’i biliyo musunuz?”</p>

  <p>Kuşkuyla başlarını salladılar. Zihinlerinde bir dizi imge belirmişti: Yak öküzleri, Everest, Çekirge denen insanlar, dağların tepesinde oturan ufak tefek yaşlı adamlar, eski tapınaklarda kung fu öğrenenler ve kar.</p>

  <p>“Eh, Atlantis battığı zaman ordan ayrılan bi sürü öğretmen vardı ya?”</p>

  <p>Yine başlarını salladılar.</p>

  <p>“Onların bazıları Tibet’e gitti, şimdi dünyayı onlar yönetiyo. Onlara Gizli Üstatlar diyolar. Öğretmen oldukları için galiba. Ayrıca Shambala denen gizli bir yeraltı şehirleri var ve tünelleri kullanarak dünyanın her yerine gidebiliyolar, bu yüzden olup biten her şeyi biliyolar ve her şeyi kontrol ediyolar. Bazı insanlar onların aslında Gobi Çölü’nün altında yaşadığını söylüyo,” diye ekledi havalı havalı, “ama en yetkin otoriteler Tibet’te yaşadıklarını söylüyo. Orası tünel kazmak için daha iyi zaten.”</p>

  <p>Onlar çetesi ayaklarının altındaki pis, toprak kaplı tebeşire baktılar.</p>

  <p>“Nasıl oluyo da her şeyi biliyolar?” dedi Pepper.</p>

  <p>“Dinlemeleri yeterlidir heralde,” diye tahmin yürüttü Âdem. “Tünellerinde oturup dinliyolardır. Öğretmenlerin ne kadar keskin kulaklı olduğunu bilirsin. Sınıfın diğer ucundan en küçük fısıltıyı bile duyabiliyolar.”</p>

  <p>“Ninem duvara bardak dayardı,” dedi Brian. “Komşudaki her şeyi duyabilmesinin iğrenç olduğunu söylerdi.”</p>

  <p>“Bu tüneller her yere gidiyo, öyle mi?” dedi hâlâ yere bakmakta olan Pepper.</p>

  <p>“Dünyanın her yerine,” dedi Âdem kararlılıkla.</p>

  <p>“Çok uzun zaman almış olmalı,” dedi Pepper kuşkuyla. “Tarlada tünel kazmaya çalıştığımız zamanı hatırlıyo musunuz? Bütün akşam çalışmıştık ve sen içine zar zor girebilmiştin.”</p>

  <p>“Evet, ama onlar milyonlarca senedir kazıyo. Milyonlarca senen varsa gerçekten iyi tüneller kazabilirsin.”</p>

  <p>“Ben Çinlilerin Tibet’i işgal ettiğini ve Dalay Lama’nın Hindistan’a gitmek zorunda kaldığını sanıyodum,” dedi Wensleydale, ama kendinden o kadar da emin değildi. Wensleydale her akşam babasının gazetesini okurdu, ama Âdem’in açıklamalarının gücü karşısında dünyanın gündelik yavanlığı eriyip gidiyordu.</p>

  <p>“İddaya girerim şimdi aşağıdadırlar,” dedi Âdem bunu duymazdan gelerek. “Şimdiye kadar her yere ulaşmış olmalılar. Yeraltında oturup dinliyolardır.”</p>

  <p>Bakıştılar.</p>

  <p>Brian, “Çabucak kazarsak...” diye başlayınca, olayları kavramada çok daha hızlı olan Pepper inledi.</p>

  <p>“Nerden çıktı şimdi bu?” dedi Âdem. “Öyle bağıra çağıra söyledikten sora onları hazırlıksız yakalamayı nasıl bekliyosun? Ben de tam kazabilcegimizi düşünüyodum, ama sen kalktın onları uyardın şimdi!”</p>

  <p>“Ben onların onca tüneli kazcağını sanmıyorum,” dedi Wensleydale inatla. “Hiç mantıklı gelmiyo. Tibet yüzlerce kilometre uzakta.”</p>

  <p>“Ya, öyle mi? Heralde sen Bayan Blatvatatatsky’den daha iyi biliyosundur, hı?” dedi Âdem.</p>

  <p>“Mesela <em>ben</em> Tibetli olsaydım,” dedi Wensleydale sakince, “en ortadaki boş kısma kadar kazar, sonra içerde azcık koşup, doğrudan çıkmak istediğim yere doğru kazardım.”</p>

  <p>Çete buna biraz kafa yordu.</p>

  <p>“Bunun tünellerden daha mantıklı olduğunu kabul etmen lazım,” dedi Pepper.</p>

  <p>“Evet, eh, yaptıkları da budur heralde,” dedi Âdem. “Bu kadar basit bi şeyi düşünebilmiş olmaları lazım.”</p>

  <p>Brian parmağıyla kulağını karıştırırken dalgın dalgın gökyüzüne baktı.</p>

  <p>“Tuhaf şey,” dedi. “Tüm hayatını okula gidip bi şeyler öğrenerek geçiriyosun, ama ne Bermuda Şeytan Üçgeni, ne UFO’lar, ne de Dünya’nın içinde dolaşan Kadim Üstatlar hakkında bi şey anlatıyolar. Öğrenecek bunca harika şey varken neden hep sıkıcı şeyleri öğreniyoruz, ben onu merak ediyorum.”</p>

  <p>Onlar çetesinin diğer elemanları da bu konuda hemfikir oldular.</p>

  <p>Sonra çukurdan çıkıp, Charles Fort ve Atlantisliler, Tibet’in Kadim Üstatları ile savaşıyor oynadılar, ama Tibetliler kadim mistik lazerler kullanmanın hilekarlık olduğunu iddia ettiler.</p>

  <p>&nbsp;</p>

  <p class="nind"><span class="gir">BİR ZAMANLAR</span> cadı avcıları saygı görürdü, ama artık o günler geride kalmıştı.</p>

  <p>Örneğin Cadı Avcısı General Matthew Hopkins on yedinci yüzyılın ortasında, İngiltere’nin doğusunda yakaladığı her cadı için köy ya da kasaba başına dokuz peni ücret alırdı.</p>

  <p>Sorun da buydu işte. Cadı avcıları saat başına ücret almazdı. Bir haftasını yörenin kocakarılarını inceleyerek geçiren ve sonra belediye başkanına, “Tebrikler, halkınız arasında tek bir sivri şapka yok," diyen bir cadı avcısı içten bir teşekkür, bir çanak çorba ve anlamlı bir uğurlamayla ödüllendirilirdi.</p>

  <p>Hopkins kâr yapabilmek adına bol bol cadı bulması gerektiğine karar vermişti. Bu durum köy heyetlerinin pek hoşuna gitmemişti ve nihayet Dogu Anglia’daki bir köyün sakinleri aracıyı ortadan kaldırırlarsa maliyetlerin düşebileceğini fark ettiklerinde, Hopkins de cadı diye asılmıştı.</p>

  <p>Çoğu kişi Hopkins’in son Cadı Avcısı General olduğunu düşünür.</p>

  <p>Doğrusunu söylemek gerekirse, geçerliliği olan bir varsayımdır bu. Ama onların hayal ettiği şekilde değil, işin aslı, Cadı Avcısı Ordusu uygun adım yürümeye devam etmektedir, derinden ve sessizce.</p>

  <p>Artık gerçek Cadı Avcısı General bulunmamaktadır.</p>

  <p>Ne de Cadı Avcısı Albay, Cadı Avcısı Binbaşı, Cadı Avcısı Yüzbaşı, Cadı Avcısı Teğmen vardır (sonuncusu 1933’te, Caterham’da, ağaçtan düşerek ölmüştür; teğmen son derece yoz bir satanist orjisini daha iyi görebilmek için oraya çıkmışsa da, aslında tanık olmaya çalıştığı olay Caterham ve Whyteleafe Borsa Simsarları Birliği’nin yıllık danslı yemeğiydi).</p>

  <p>Öte yandan, Cadı Avcısı Çavuş mevcuttur.</p>

  <p>Üstüne üstlük bir de Newton Pulsifer adında bir Cadı Avcısı Er vardır.</p>

  <p>Pulsifer bu işi <em>Gazette</em> gazetesinde, satılık buzdolabı ve Dalmaçyalı melezi ilanları arasında görmüştü:</p>

  <div style="padding: 2em;">
     <p>PROFESYONELLERE KATILIN. YARI ZAMANLI</p>

    <p>YARDIMCI ARANIYOR. KARANLIĞIN GÜÇLERİYLE</p>

    <p>MÜCADELE ETMEK İÇİN. ÜNİFORMA VE TEMEL</p>

    <p>EĞİTİM İŞVEREN TARAFINDAN SAĞLANACAKTIR. SAHA TECRÜBESİ SONUCU TERFİ KESİNDİR.</p>

    <p>ERKEK OLUN!</p>
  </div>

  <p>Öğle yemeği saatinde ilanın altındaki numarayı aradı, Telefonu bir kadın açtı.</p>

  <p>“Alo?” diye başladı Newton çekinerek, “ilanınızı gördüm de.”</p>

  <p>“Hangisini tatlım?”</p>

  <p>“Şey, gazetedekini.”</p>

  <p>“Anladım tatlım. Eh, Madam Tracy perşembeler dışında her akşam Perdeyi Aralıyor. Grup rezervasyonu yapılır. Gizemleri ne zaman keşfetmek istersin tatlım?”</p>

  <p>Newton duraksadı. “Bu ilan ‘Profesyonellere Katılın’ diyor,” dedi. “Madam Tracy’den bahsetmiyor.”</p>

  <p>“Sen Bay Shadwell’i arıyorsun o zaman. Bir saniye. Bakayım, içeride mi.”</p>

  <p>Daha sonraları, Madam Tracy’yi selamlaşacak kadar tanıdığı zaman, diğer reklamdan bahsetmiş olsaydı, Madam Tracy’den perşembeleri hariç her gün katı disiplin ve mahrem masaj için randevu alabileceğini öğrendi Newt. Telefon kulübesinde ona ait bir ilan daha vardı. Çok daha sonraları o ilanın ne için olduğunu sorduğunda, “Perşembeler için,” demişti kadın. Bir süre sonra halisiz koridorda ayak sesleri, gür bir öksürük ve eski yağmurluk renginde bir ses duyuldu.</p>

  <p>“Evet?”</p>

  <p>“‘Profesyonellere Katılın’ ilanınızı okudum. Biraz daha bilgi almak istiyordum.”</p>

  <p>“Evet. Biçok kişi gani gani bilgi almak isterdi, başka biçok kişi de...” -sesi bir an etkileyici bir biçimde solup gittikten sonra tam gaz geri geldi- "... İSTEMEZDİ.”</p>

  <p>“Ah,” diye ciyakladı Newton.</p>

  <p>“Adın ne senin delikanlı?”</p>

  <p>“Newton. Newton Pulsifer.”</p>

  <p><em>“LUCIFER MI?</em> Öyle mi dedin? Sen Karanlığın Dölü, çukur kaçkını, baştan çıkarıcı yaratık, Hades’in et kazanlarından çıkmış buharları tüten şehvetli bi beden, Styg ve cehennemin efendilerine köle olmuş işkence çeken bi zampara mısın?”</p>

  <p>“Adım Pulsifer,” diye düzeltti Newton. “P’yle. Diğer şeyleri bilmiyorum, ama ben Surreyliyim.”</p>

  <p>Telefondaki ses hayal kırıklığına uğramış gibiydi.</p>

  <p>“Ah. Evet. Tamam öyleyse. Pulsifer. <em>Pulsifer.</em> Bu ismi daha evvelden görmüş olabilir miyim?”</p>

  <p>“Bilmiyorum,” dedi Newton. “Ama amcam Hounslow’daki oyuncakçı dükkanını işletiyor.”</p>

  <p>“Demek öyleee?” dedi Shadwell.</p>

  <p>Bay Shadwell’in aksanını çıkarmak imkânsızdı. Bir bombardıman uçağı gibi Britanya’nın dört bir köşesinde geziniyordu. Şurada İrlandalı çılgın talim çavuşu, burada birinin pazar günü bir şeyler yaptığını görmüş High Kirklü ihtiyar, arada bir yerde aksi Dalelandli çoban ya da kızgın Somersetli cimri. Aksanın nereye gittiğinin bir önemi yoktu, zira hiçbiri hoş değildi. “Dişlerinin hepisi sana mı ait?”</p>

  <p>“Ah, evet. Dolgular dışında.”</p>

  <p>“Zinde misin acep?”</p>

  <p>“Sanırım,” diye kekeledi Newt. “Demek istediğim, bu yüzden bölge seçmelerine katılmak istedim. Muhasebeden Brian Potter katıldıktan sonra yüz şınav çekebilir oldu. Ve Ana Kraliçe’nin önünde geçit alayına katıldı.”</p>

  <p>“Kaç meme?”</p>

  <p>“Efendim?”</p>

  <p>“Meme, evlat, meme,” dedi ses aksi aksi. “Kaç memen var?”</p>

  <p>“Şey. İki?”</p>

  <p>“Güzel. Makasın var mı?”</p>

  <p>“Ne?”</p>

  <p>“Makas! Makas! Sağır mısın nesin?”</p>

  <p>“Hayır. Evet. Demek istediğim, makasım var. Sağır değilim.”</p>

  <p>&nbsp;</p>

  <p class="nind"><span class="gir">KAKAO NEREDEYSE KATILAŞMIŞTI.</span> Kupanın içinde yeşil bir küf tabakası oluşmuştu.</p>

  <p>Aziraphale’in üzerinde de ince bir toz tabakası vardı. Yanındaki not yığını büyüyordu. <em>Dakîk ve Kat’î Kehanetler</em>, <em>Daily Telegraph</em> gazetesinden yırtılmış eğreti ayraçlarla dolmuştu.</p>

  <p>Aziraphale kıpırdandı ve burnunu sıktı.</p>

  <p>Az kalmıştı.</p>

  <p>Neler olduğunu kavramıştı.</p>

  <p>Agnes’le hiç karşılaşmamıştı, ama zehir gibi bir kadın olduğu belliydi. Genellikle Cennet ve Cehennem kahin tipleri fark eder, kehanetleri fazla doğru olmasın diye de kullandığı zihinsel kanalda bol bol parazit yapardı. Aslında nadiren gerekli olurdu bu; kahinler zihinlerinde yankılanan imgelerden korunmak için kendi parazitlerini kendileri yaparlardı normalde. Örneğin zavallı Yuhanna’nın mantarları vardı. Shipton Ana’nın ise birası. Nostradamus ilginç doğulu karışımlar hazırlıyordu. St. Malachi’nin imbiği vardı.</p>

  <p>Ah, ihtiyar Malachi. İyi bir çocuktu, oracıkta oturur, gelecek papalar hakkında hayaller kurardı. Tam bir ayyaştı elbette. Ürettiği kaçak içki olmasa gerçekten iyi bir düşünür olabilirdi.</p>

  <p>Hazin bir son. Bazen gerçekten de esrarengiz planın daha düzgün yapılmış olmasını diliyordunuz.</p>

  <p>Plan. Yapması gereken bir şey vardı. Ah, evet. Ajanlarını arayıp işleri yoluna koyması gerekiyordu.</p>

  <p>Ayağa kalkarak gerindi ve telefon etti.</p>

  <p>Sonra, Neden olmasın? Denemeye değer, diye düşündü.</p>

  <p>Geri dönüp notlarını karıştırdı. Agnes gerçekten de iyiydi. Ve akıllı. Kimse doğru kehanetlerle ilgilenmezdi.</p>

  <p>Elinde kâğıt, Bilinmeyen Numaralar’ı aradı.</p>

  <p>“Alo? iyi akşamlar. Çok naziksiniz. Evet. Tadfield’dan bir numara bu sanırım. Ya da Aşağı Tadlîeld... ah. Ya da muhtemelen Norton, telefon kodunun ne olduğundan emin değilim. Evet. Young. Adı Young. Üzgünüm, ilk adını bilmiyorum. Öyle mi? Eh, hepsini verebilir misiniz? Teşekkür ederim.”</p>

  <p>Masaya döndüğünde bir kurşunkalem kendiliğinden dikildi ve telaşlı telaşlı yazmaya başladı.</p>

  <p>Üçüncü isimde ucu kırıldı.</p>

  <p>“Iı,” dedi Aziraphale, zihni patlarken ağzı otomatik pilota geçerek. “Sanırım aradığım kişi bu. Teşekkür ederim. Çok naziksiniz. İyi günler.”</p>

  <p>Telefonu neredeyse saygıyla kapadı, birkaç derin nefes aldı ve numarayı çevirdi. Son üç rakamı bir türlü tutturamadı, çünkü eli titriyordu.</p>

  <p>Telefonun çalışını dinledi. Sonra bir ses yanıt verdi. Orta yaşlı, düşmanca olmayan bir sesti, ama muhtemelen öğle uykusundan uyandırılmıştı ve çok da iyi hissetmiyordu.</p>

  <p>“Tadfield altı altı altı,” dedi.</p>

  <p>Aziraphale’in eli titremeye başladı.</p>

  <p>“Alo?” dedi karşıdaki. “Alo?”</p>

  <p>Aziraphale kendini toparladı.</p>

  <p>“Affedersiniz,” dedi, “doğru numara.”</p>

  <p>Ahizeyi yerine koydu.</p>

  <p>&nbsp;</p>

  <p class="nind"><span class="gir">NEWT SAĞIR DEĞİLDİ.</span> Üstelik makası da vardı.</p>

  <p>Bir de koca bir gazete yığını.</p>

  <p>Asker hayatının bunlardan birini diğerinin üzerinde kullanmaktan ibaret olduğunu bilseydim, orduya hiç katılmazdım, diye düşündü.</p>

  <p>Cadı Avcısı Çavuş Shadwell ona bir liste yapmış ve Rajit’in Gazeteci ve Videocu Dükkanı’nın üzerindeki küçük, sıkışık dairesinin duvarına bantlamıştı. Liste şöyleydi:</p>

  <ol class="listnumbers">
    <li> Cadılar. </li>

    <li> Açıklanamaz Olaylar. Olağanüstü olaylar. Doğaüstü olaylar. Olaylar işte, ne olduğunu gayet iyi biliyorsun. </li>
  </ol>

  <p>Newt ikisinden birini arıyordu, içini çekti, bir gazete daha aldı, ön sayfayı taradı, açtı, ikinci sayfayı atladı (orada asla bir şey olmazdı), sonra üçüncü sayfadaki gerekli meme sayımını yaparken kızardı. Shadwell bu konuda ısrar etmişti. “O pis sinsilere hayatta güven olmaz,” demişti. “Kendilerini öyle apaçık sergileyerek bize meydan okumaları tam da onların yapçağı şey.”</p>

  <p>Dokuzuncu sayfada üstlerinde siyah boğazlı kazak olan bir çift dik dik fotoğraf makinesine bakıyordu. Saffron Walden’da- ki en büyük cadı meclisini yönettiklerini ve küçük, fallik oyuncaklar kullanarak insanların cinsel gücünü tekrar yerine getirdiklerini iddia ediyorlardı. Gazete, ‘En Utanç Verici İktidarsızlık Anım’ hikâyeleri yazan okuyuculara o oyuncaklardan on tane vereceğini söylüyordu. Newt haberi kesip bir deftere yapıştırdı.</p>

  <p>Kapı boğuk bir gümlemeyle çalındı.</p>

  <p>Newt kapıyı açtığında bir gazete yığınıyla karşılaştı. Gazete yığını, “Kaldır kıçını Er Pulsifer,” diye bağırıp ayak sürüyerek odaya girdi. Gazeteler yere düştü ve arkasından Cadı Avcısı Çavuş Shadwell çıktı. Adam acıyla öksürüp sönmüş sigarasını yeniden yaktı.</p>

  <p>“O adamı izlesen iyi edersin. O da onlardan,” dedi.</p>

  <p>“Kim efendim?”</p>

  <p>“Rahat, Asker. Onu. Şu küçük kaverengi adamı. Bay Sözde - Rajit’i. O korkunç biçemsel büyü şeyi. Küçük sarı tanrının yakuttan kısık gözü. Bissürü kolu olan kadınlar. Topu cadı.”</p>

  <p>“Ama bize gazeteleri bedavaya veriyor Çavuş,” dedi Newt. “Öyle çok eski de değiller.”</p>

  <p>“Vudu da var. Eminim vudu da yapıyordur. Şu Baron Cumartesi için tavuk kurban etmeler. Bilirsin işte, uzun boylu, silindir şapkalı siyah herif. İnsanları ölümden geri getirip, evet, evet, Şabat günü de çalışmaya zorluyor. Vudu bu.” Shadwell düşünceli düşünceli burnunu çekti.</p>

  <p>Newt Shadwell’in ev sahibini vudu büyücüsü olarak hayal etmeye çalıştı. Bay Rajit gerçekten de Şabat günü çalışıyordu. Aslında sessiz tombul karısı ve neşeli tombul çocuklarıyla, ne gün olduğuna aldırmadan yirmi dört saat çalışıyor, meşrubat, beyaz ekmek, tütün, şekerleme, gazete, dergi ve düşündüğünde bile Newt’in gözlerinin yaşartan, üst raflara konulan cinsten porno satarak bölgenin ihtiyaçlarını karşılıyordu. Bay Rajit’in bir tavukla yapabileceği en kötü şey, onu son kullanma tarihi geçtikten sonra satmak olabilirdi.</p>

  <p>“Ama Bay Rajit Bangladeşli ya da Hintli, ya da öyle bir yerden," dedi. "Ben vudunun Batı Hint Adaları’ndan geldiğini sanıyordum.”</p>

  <p>“Aah,” dedi Cadı Avcısı Çavuş Shadwell ve sigarasından bir nefes daha aldı. Ya da almış göründü. Newt onun sigaralarını hiç görmemişti aslında -çünkü sigarasını hep avucunda tutarak içiyordu. Hattâ, bitirdiği zaman izmaritler de ortadan yok oluyordu. “Aah.”</p>

  <p>“Eh, öyle değil mi?”</p>

  <p>“Gizli bilgelik delikanlı. Cadı Avcısı Ordusu’nun özel sırları. Gerçek bi asker olduğunu kanıtladığında gizli gerçeği bilceksin. Bazı vudular <em>hakkaten de</em> Batı Hint Adaları’ndan geliyor olabilir. O kadarını kabul ederim. Ah evet, kabul ederim. Ama <em>en kötüsü.</em> En karanlık türü, işte onun geldigi yerde, mımm...”</p>

  <p>“Bangladeş mi?”</p>

  <p>“luıy! Evet, delikanlı, aynen. Ağzımdan aldın. Bangladeş. Kesinlikle.”</p>

  <p>Shadwell izmaritini yok etti ve sigara kâğıdıyla tütünü göstermeden yeni bir sigara sarmayı başardı.</p>

  <p>“Ee, sen bi şey bulabildin mi Er Newton?”</p>

  <p>“Şey, bu var.” Newton gazete haberini kaldırdı.</p>

  <p>Shadwell gözlerini kısarak baktı. “Ah onlar,” dedi. “Bi dolu saçmalık. Kendilerine cadı mı diyorlarmış? Geçen sene araştırdım onları. Fazilet silahlarım ve bir paket çırayla gittim, kapıyı zorlayıp açtım, içersi tertemizdi. Yalnızca katalogdan arısütü satma işini canlandırmaya çalışıyorlar. Bi dolu saçmalık. Ruhlar kıçlarını ısırsa bile farkına varmazlar. Saçmalık. Ama eskiden böyle değildi evlat.”</p>

  <p>Oturdu ve pis bir termostan kendine bir fincan çay doldurdu.</p>

  <p>“Sana orduya nasıl alındığımı anlattım mı hiç?” diye sordu.</p>

  <p>Newt bunun otur da dinle demek olduğunu anlayıp oturdu ve başını iki yana salladı. Shadwell sarma sigarasını ezik bir Ronson çakmakla yakıp öksürdü.</p>

  <p>“Hücre arkadaşım. Cadı Avcısı Yüzbaşı Ffolkes. Kundaklamadan on sene yemişti. Wimbledon’da bi cadı meclisini yakmış. Hepisinin işini görebilirdi, ama haftanın yanlış günüymüş. İyi adamdı. Bana savaştan bahsetti -Cennetle Cehennem arasındaki büyük savaştan... Bana Cadı Avcısı Ordusu’nun Gizli Sırları’nı açıklayan oydu. Ruhları. Memeleri. Hepsini...</p>

  <p>“Ölüm döşeğinde olduğunun farkındaydı, anlayacağın. Birinin geleneği sürdürmesi gerekiyordu. Tıpkı şimdi senin yaptığın gibi...” Başını iki yana salladı.</p>

  <p>“İşte artık bu kadarız evlat,” dedi. “Bikaç yüz sene önce güçlü olan bizdik. Dünyayla karanlık arasında biz duruyorduk. O ince kırmızı çizgi bizdik. O ateşten ince kırmızı çizgi, anlarsın ya.”</p>

  <p>“Ben sanıyordum ki kiliseler...” diye başladı Newt.</p>

  <p>“Peh!” dedi Shadwell. Newt sözcüğü yazılı olarak görmüştü, ama ilk defa birinin söylediğini duyuyordu. “Kiliseler mi? Onlar ne zaman işe yaradı ki? Bi farkları yok onlardan. Nerdeyse aynı işi yapıyorlar. Kiliselerin Şer Varlık’ı yok etmelerini bekleme, çünkü öyle yaparlarsa dükkanı kapatmaları gerekir. Bi kaplana karşı dikilceksek, avlanmak dediğinde kaplana et atmayı anlayan yol arkadaşlarından hayır gelmez. Yo, evlat. Her şey bize bağlı. Karanlığa karşı.”</p>

  <p>Bir anlığına her şey sessizleşti.</p>

  <p>Newt her zaman insanların içindeki iyiliği görmeye çalışırdı, ama Cadı Avcısı Ordusu’na katıldıktan kısa süre sonra, kumandanı ve ordunun diğer askeri Shadwell’in ancak ters dönmüş bir piramit kadar dengeli bir adam olduğunu anlamıştı. Bu örnekteki 'kısa süre’, beş saniyeden aza tekabül ediyordu. CAO’nun karargahı, büyük olasılıkla nikotinle kaplı olduklarından nikotin rengi duvarları ve büyük olasılıkla sigara külünden oluştuğu için sigara külü renginde zemini olan pis bir odaydı. Yerde kare biçiminde küçük bir halı vardı. Newt onun üzerinde yürümekten kaçınıyordu, çünkü ayakkabıları halıya yapışıyordu.</p>

  <p>Duvarlardan birine Britanya Adaları haritası raptiyelenmişti ve orasına burasına ev yapımı küçük bayraklar iğnelenmiş çoğu, ucuz günü birlik gidiş dönüş bileti uzaklıktaydı Londra’dan.</p>

  <p>Ama Newt istifa etmemişti ve birkaç haftadır çalışıyordu, çünkü, eh, hissettiği dehşet dolu büyülenmişlik, dehşet dolu bir acıma duygusuna, sonra o acıma duygusu da bir tür dehşet dolu sevgiye dönüşmüştü. Shadwell’in bir elli boyunda olduğu ortaya çıkmıştı ve, aslında ne olursa olsunlar, kısa süreli hafızanızda her zaman eski bir yağmurluk olarak kalan şeyler giyiyordu. Yaşlı adamın dişleri kendisinin bile olabilirdi, ama sırf onları başka kimse istemeyeceğinden; o dişlerden teki bile yastığın altına konsa, Diş Perisi değneğini iade ederdi.</p>

  <p>Shadwell şekerli çay, konsantre süt, elle sarılmış sigaralar ve bir tür asık suratlı içsel enerjiyle hayatta kalıyor gibiydi. Onun, ruhunun tüm kaynaklarını ve Emekli İndirim Kartı’nın tüm olanaklarını kullanarak takip ettiği bir Ülkü’sü vardı. Ona derinden inanıyordu. Ülkü’sü bir türbin gibi güç veriyordu ona.</p>

  <p>Newton Pulsifer’in daha önce hiç ülküsü olmamıştı. Bildiği kadarıyla, herhangi bir şeye inanmamıştı da. Utanç vericiydi bu, çünkü bir şeylere inanmayı <em>istemişti.</em> İnancın bazı insanlar için, onları Hayat’ın çalkantılı sularında hayatta tutan bir tür cankurtaran simidi olduğunu fark etmişti. Kendisi de bir yüce Tanrı’ya inanmak isterdi, ama kendini O’na adamadan önce, bir iki noktayı açıklığa kavuşturmak adına O’nunla yarım saat kadar konuşmayı tercih ederdi. Her çeşit kiliseye gidip o mavi ışık çakmasını beklemiş, ama ışık bir türlü gelmemişti. Sonra, resmi bir Ateist olmayı denemiş, ama bu konuda bile o kaya kadar sağlam, kendinden emin iman gücünü edinememişti. Öte yandan, bütün siyasi partiler eşit ölçüde yalancı geliyordu ona. Abone olduğu ekoloji dergisi okuyuculara kendi kendine yeten bahçe şeması verdiğinde ve o şemada ekolojik bir keçiyi ekolojik bir arı kovanının birkaç metre ötesine bağlı halde gösterdiğinde, ekolojiden vazgeçmişti. Newt ninesinin köy evinde çok zaman geçirdiğinden, keçilerle arıların alışkanlıkları hakkında birkaç şey bildiğine inanıyordu ve derginin bir avuç bahçıvan tulumlu manyak tarafından yönetildiği sonucuna varmıştı.</p>

  <p>Sonra Evren’e inanmaya çalışmıştı. Yeterince sağlam bir inanç gibi gelmişti bu, ta ki masum masum, başlıklarında Kaos, Zaman ve Kuantum gibi sözcükler olan yeni kitaplar okumaya başlayana dek. İş alanı, deyim yerindeyse, Evren olan insanların bile ona inanmadığını ve aslında onun gerçekte ne olduğunu, hattâ teorik anlamda var olup olmadığını bilmemekle övündüklerini öğrenmişti.</p>

  <p>Newt’in dolaysız çalışan zihnine göre tahammül edilemez bir şeydi bu.</p>

  <p>Newt Yavrukurtlar’a inanmamıştı, yeterince büyüdüğünde de İzciler’e inanmadı.</p>

  <p>Ama Birleşik Holding (Holdingler) Ltd.’de muhasebeci olarak çalışmanın dünyanın en sıkıcı işi olduğuna inanmaya dünden razıydı.</p>

  <p>Bir insan olarak Newton Pulsifer şöyle görünüyordu: Bir telefon kulübesine girse ve üstünü değiştirse, Clark Kent’e benzeyen bir adam olarak dışarı çıkabilirdi.</p>

  <p>Ama Shadwell’i sevmişti, insanlar genellikle Shadwell’i severdi, ama o bundan rahatsız olurdu.</p>

  <p>Rajitler onu severdi, çünkü eninde sonunda kirasını hep öderdi ve öyle öfkeli, dobra bir ırkçıydı ki, alınıp gücenmek imkânsızdı; Shadwell, sınıf, renk ya da inanç ayrımı yapmadan dünyadaki herkesten nefret ederdi ve kimse için istisna yapacak da değildi.</p>

  <p>Madam Tracy de severdi onu. Newt diğer dairedeki kiracının orta yaşlı, anaç bir kadın olduğunu ve beyefendi misafirlerinin, hâlâ becerebildiği ne katı disiplin varsa o ve bir fincan çay eşliğinde hoş bir sohbet için uğradıklarını öğrendiğinde şaşırmıştı. Bazen Shadwell cumartesi geceleri bir şişe Guinness birayla zaman öldürürken, odalarının arasındaki koridorda durur, “Babil Orrospusu!” gibi şeyler bağırırdı, ama yalnız kaldıkları bir gün kadın Newt’a, her ne kadar gittigi yerlerin içinde Babil’e en yakını Torremolinos olsa bile, bu sözü için adama minnet duyduğunu söylemişti. Bedava reklam gibi bir şey, demişti.</p>

  <p>Kadın öğleden sonra seanslarında Shadwell’in duvara vurmasına ve küfretmesine de aldırmıyordu. Dizleri canını sıktığı için masaya vurma mekanizmasını her zaman çalıştıramıyordu, bu yüzden birkaç boğuk gümleme işine yarıyordu.</p>

  <p>Madam Tracy pazar günleri Shadwell’in kapısına bir parça yemek bırakıyor, soğumasın diye de üstünü tabakla kapıyordu.</p>

  <p>Shadwell’i sevmemek imkânsız, diyordu. Sevgisinin Shadwell üzerindeki etkisine gelince, bunun yerine bir kara deliğe ekmek parçası atmayı da deneyebilirdi.</p>

  <p>Newt diğer kupürleri hatırladı ve hepsini lekeli masanın üzerinde itti.</p>

  <p>“Bunlar ne?” dedi Shadwell kuşkuyla.</p>

  <p>“Doğaüstü olaylar,” dedi Newt. “Doğaüstü olay aramamı söylemiştin. Bugünlerde cadılardan ziyade doğaüstü olaylar var maalesef.”</p>

  <p>“Gümüş mermiylen davşan vuranlar ve ertesi gün köyün kocakarısının topal topal yürüdüğünü fark edenler var mı?” dedi Shadwell umutla.</p>

  <p>“Korkarım ki hayır.”</p>

  <p>“Bi kadın onlara baktıktan sonra mortu çeken inekler?”</p>

  <p>“Hayır.”</p>

  <p>“Ne var o zaman?” dedi Shadwell. Yapış yapış kahverengi dolaba gidip bir kutu konsantre süt çıkardı.</p>

  <p>“Tuhaf şeyler,” dedi Newt.</p>

  <p>Bu işe haftalarını vermişti. Shadwell gazeteleri iyice biriktirmişti, öyle ki bazıları birkaç senelikti. Newt’in oldukça iyi bir hafızası vardı, çünkü yirmi üç senelik ömründe, onu dolduracak pek az şey olmuştu ve bazı ezoterik konularda epey uzmanlaşmıştı.</p>

  <p>“Her gün yeni bir şey oluyor gibi,” dedi Newt dikdörtgen kupürleri karıştırarak. “Nükleer güç tesislerinde tuhaflıklar var ama kimse ne olduğunu bilmiyor. Ve bazı insanlar Kayıp Atlantis Kıtası’nın denizden çıktığını iddia ediyor.” Bunları söylerken, başarılarından gurur duyuyormuş gibi bir hali vardı.</p>

  <p>Shadwell çakısıyla konsantre süt kutusunu deldi. O sırada uzaktan gelen telefon sesine ikisi de aldırmadı. Bütün telefonlar Madam Tracy’yeydi, ki bazıları kesinlikle erkeklere hitap etmiyordu; Newt ilk gün telefona bakmış, soruyu dikkatle dinleyip, “Aslında Mark and Spencer’dan Pamuklu Slip Don,” demişti, bunun üzerine karşıdaki kişi telefonu yüzüne kapamıştı.</p>

  <p>Shadwell konsantre sütü kutusundan emdi. “Ah, bunlar adam gibin doğaüstü olaylar değil ki,” dedi. “Cadılar öyle şeyler yapmaz. Malum, onlar daha çok bir şeyleri batırmaya bayılırlar.”</p>

  <p>Newt ağzını birkaç kez açıp kapadı.</p>

  <p>“Cadılığa karşı mücadelemizde güçlü olcaksak, böyle şeylerle dikkatimizin dağılmasına izin vermek olmaz,” diye devam etti Shadwell. “Daha cadı işi şeyler bulamadın mı?”</p>

  <p>“Ama Atlantis’i korumak için Amerikan askerleri adaya indi,” diye inledi Newt. “Var olmayan bir kıta...”</p>

  <p>“Üzerinde cadı var mıymış?” dedi Shadwell ilk defa bir parça ilgi göstererek.</p>

  <p>“Yazmıyor,” dedi Newt.</p>

  <p>“Aah, o zaman yalnızca politika ve coğrafya meselesi,” dedi Shadwell aldırmazca.</p>

  <p>Madam Tracy kapıdan başını uzatıp, “Huu-huu, Bay Shadwell,” dedi ve Newt’a da cana yakın bir biçimde el salladı. “Telefon sana. Merhaba Bay Newton.”</p>

  <p>“Defol git seni orrospu,” dedi Shadwell pat diye.</p>

  <p>“Pek de kibardır,” dedi Madam Tracy onu umursamadan. “Pazar günü için de hepimize bir parça karaciğer alacağım.”</p>

  <p>“Şeytan ilen yemak yerim daha iyi, pis karı.”</p>

  <p>“Geçen hafta verdiğim tabakları getirirsen çok sevinirim tatlım,” dedi Madam Tracy ve on santimlik topukları üzerinde sallana sallana dairesine, telefon hangi işini kesintiye uğratmışsa o işin başına döndü.</p>

  <p>Shadwell homurdana homurdana telefona giderken Newton ümitsizlik içinde gazete kupürlerine baktı. Stonehenge’deki taşların, manyetik alandaki demir tozları gibi yer değiştirdiğine dair bir haber vardı.</p>

  <p>Telefondaki konuşmaları belli belirsiz duyabiliyordu.</p>

  <p>“Kim? Aa. He. He. Deme? Ne tür bi şey? He. Aynen öyle beyim. Nerdeymiş bu mekân?..”</p>

  <p>Ama gizemli bir biçimde hareket eden taşlar da Shadwell’in ilgi alanına girmiyordu.</p>

  <p>“Tamam, tamam,” diye temin etti Shadwell telefondaki kişiyi. “Heman ilgileniyoruz. En iyi ekibimi yollayacağım. Her an hayırlı haberler gönderebilirim, hiç kuşkun olmasın. İyi günler beyim. Senide Tanrı korusun.” Çengeline asılan ahizenin çınlaması duyuldu, ardından da Shadwell'in, artık mecazi olarak kendini savunmak üzere çömelmemiş olan sesi, “Sevgili oğlummuş! Seni Güneyli nonoş!”<a class="nref" id="n48" href="../Text/footnotes.xhtml#n48d"><sup>{48}</sup></a> dedi.</p>

  <p>Ayak sürüyerek odaya döndüğünde, Newt’a sanki onun neden orada olduğunu unutmuş gibi baktı.</p>

  <p>“Sen ne geveliyodun?” dedi.</p>

  <p>“Bunca doğaüstü olay...” diye başladı Newt.</p>

  <p>“Evet.” Shadwell boş süt kutusunu dalgın dalgın dişlerine vurarak uzaklara bakmaya devam etti.</p>

  <p>“Şey, küçük bir köy var. Son birkaç senedir havalarda tuhaflık varmış,” diye devam etti Newt çaresizlik içinde.</p>

  <p>“Ne? Kurbağa falan mı yağıyomuş?” dedi Shadwell biraz neşelenerek.</p>

  <p>“Hayır. Yalnızca senenin bu zamanına göre havalar son derece normalmiş.”</p>

  <p>“Sen buna doğaüstü mü diyosun?” dedi Shadwell. “Ben öyle doğaüstü olaylar gördüm ki, saçlarını kıpkıvırcık ederdi delikanlı.” Yine kutuyu dişlerine vurmaya başladı.</p>

  <p>“En son ne zaman senenin belli bir zamanına göre havaların normal olduğunu gördün?” dedi Newt hafiften sinirli bir sesle. “Senenin belli bir zamanına göre havaların normal olması hiç de normal değildir Çavuş. Noel’de kar yağmış. En son ne zaman Noel’de kar yağdığını gördün? Ve uzun, sıcak ağustosları? Her sene mi? Ya serin güzleri? Çocukken düşlediğin türden havaları? Beş Kasım’da asla yağmur yağmamasını ve Noel Arifesi’nde her zaman-kar yağmasını?”</p>

  <p>Shadwell'in gözleri daldı. Konsantre süt kutusunu dudaklarına götürürken duraksadı.</p>

  <p>“Ben çocukken asla düş kurmazdım,” dedi sessizce.</p>

  <p>Newt çok derin ve sevimsiz bir çukura doğru kaydığını fark edince zihninde geri geri gitti.</p>

  <p>“Ama bu çok tuhaf,” dedi. “Bir meteoroloji uzmanı ortalamalardan, normlardan, mikro-iklimlerden falan bahsediyor haberde.”</p>

  <p>“O ne demek?” dedi Shadwell.</p>

  <p>“Nedenini bilmiyor demek,” dedi Newt, ne de olsa iş dünyasında geçirdiği seneler içinde birkaç şey kapmıştı. Yan yan Çavuş’a baktı.</p>

  <p>“Cadılar havaları etkileme yetenekleriyle ünlüdürler,” dedi. “Keşiş dergisinde görmüştüm.”</p>

  <p>Ah Tanrım, diye düşündü Newt, ya da bir başka uygun varlık, ne olur bu kül tablasından farksız odada gazete keserek bir akşam daha geçirmeyeyim. Ne olur temiz havaya çıkayım. Almanya’da su kayağı yapmanın CAO dengi her neyse, ne olur onu yapayım.</p>

  <p>“Yalnızca altmış kilometre uzakta,” dedi çekinerek. “Yarın bir uğrayayım diyordum. Kolaçan etmek için, anlarsın ya. Benzini ben öderim.”</p>

  <p>Shadwell düşünceli düşünceli üst dudağını sildi.</p>

  <p>“Şu köy,” dedi, “adı Tadfield olamaz, değil mi?”</p>

  <p>“Evet, öyle Bay Shadwell,” dedi Newt. “Nereden bildin?”</p>

  <p>“Güneyliler şimdi ne oyunlar çeviriyor acep?” dedi Shadwell kendi kendine. Ardından da, “Eeeee,” dedi sesli olarak, “neden olmasın?”</p>

  <p>“Kim oyun çeviriyor Çavuş?” dedi Newt.</p>

  <p>Shadwell onu duymazdan geldi. “Evet. Bir zararı dokunmaz herhal. Benzin paranı ödeyeceğini mi söyledin?”</p>

  <p>Newt başını salladı.</p>

  <p>“O zaman yola çıkmazdan evvel, sabah dokuzda buraya gel.”</p>

  <p>“Ne için?”</p>

  <p>“Fazilet zırhın için.”</p>

  <p>&nbsp;</p>

  <p class="nind"><span class="gir">NEWT ÇIKTIKTAN SONRA</span> telefon yine çaldı. Bu sefer arayan Crowley’ydi ve Aziraphale ile hemen hemen aynı talimatları verdi. Madam Tracy sevinçle arkasında dikilirken, Shadwell sırf âdet yerini bulsun diye talimatları yeniden not aldı.</p>

  <p>“Bir günde iki telefon Bay Shadwell,” dedi kadın. “Küçük ordunuz uygun adım yürüyor olmalı!”</p>

  <p>“Eeeh, yürü git, vebalı kevaşe,” diye mırıldandı Shadwell ve kapıyı çarptı. Tadfield, diye düşündü. Of, n’apalım. Parayı zamanında ödedikleri sürece...</p>

  <p>Cadı Avcısı Ordusu ne Aziraphale ne de Crowley tarafından yönetiliyordu, ama ikisi de onu takdir ediyorlardı, ya da en azından üstlerinin takdir edeceğini biliyorlardı. Ordunun Aziraphale’in aracılar listesinde bulunmasının sebebi onun, eh, <em>Cadı</em> Avcısı Ordusu olmasıydı ve tıpkı ABD’nin kendine anti- komünist diyen herkesi desteklediği gibi, onların da kendine Cadı Avcısı diyen herkesi desteklemesi gerekirdi. Ordunun Crowley’nin listesinde bulunma sebebiyse biraz daha incelikliydi: Shadwell gibi insanların Cehennem’e bir zararları yoktu. Hattâ tam tersi olduğu düşünülüyordu.</p>

  <p>Doğrusunu söylemek gerekirse, Cadı Avcısı Ordusu’nu Shadwell de yönetmiyordu. Shadwell'in maaş defterlerine göre, ordunun başında olan isim Cadı Avcısı General Smith’ti. Onun altında Cadı Avcısı Albaylar Green ve Jones, Cadı Avcısı Binbaşılar Jackson, Robinson ve Smith (bir başka Smith) vardı. Sonra, Cadı Avcısı Binbaşılar Tencere, Konserve, Süt ve Dolap geliyordu, çünkü Shadwell’in kısıtlı hayal gücü bu noktada teklemeye başlamıştı. Ve Cadı Avcısı Yüzbaşılar Smith, Smith, Smith,. Smythe ve Denden. Ayrıca beş yüz Cadı Avcısı Er, Onbaşı ve Çavuş. Çoğunun adı Smith’ti, ama bunun önemi yoktu, çünkü ne Crowley ne de Aziraphale listeyi oraya kadar okumaya zahmet etmiş, sadece parayı ödemekle yetinmişlerdi.</p>

  <p>Ne de olsa, iki tarafın ödediği paranın toplamı senede yalnızca 60 pound ediyordu.</p>

  <p>Shadwell bunu asla bir suç olarak görmüyordu. Askerlik kutsal bir görevdi ve insan elinden geleni yapmalıydı. Hem çeyreklikler eskisi kadar bol gelmiyordu.</p>
</body>
</html>