<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <h1 class="cname">NEIL GAIMAN, TERRY PRATCHETT’A DAİR</h1>

  <p>Tamam.</p>

  <p>1985 Şubat’ıydı, Londra’da bir Çin restoranındaydık ve yazarın ilk röportajıydı. Yazarın temsilcisi birinin onunla konuşmak istediğini öğrendiğinde hem şaşırmış hem sevinmişti (yazarın Büyünün Rengi adlı komik fantazya kitabı daha yeni çıkmıştı), ama yine de genç gazeteciyle bu öğle yemeğini ayarlamıştı. Eski bir gazeteci olan yazarın bir şapkası vardı, ama küçük, siyah deriden bir kasketti, Doğru Düzgün Yazar Şapkası değil. Henüz. Gazetecinin de bir şapkası vardı. Gri bir şeydi, Humphrey Bogart’ın filmlerde taktığına benzer bir şapka, ama gazeteci taktığında Humphrey Bogart’a benzemiyordu: Yetişkin şapkası takmış birine benziyordu. Gazeteci yavaş yavaş, ne kadar çok uğraşırsa uğraşsın, asla şapkasıyla bütünleşen insanlardan olamayacağını anlamaya başlıyordu: Yalnızca kaşındırması ya da uygunsuz anlarda uçup gitmesi yüzünden değil, onu restoranlarda unutması ve sabahın on birinde restoranlara uğrayıp bir şapka bulup bulmadıklarını sormaya epey alışmış olması yüzünden. Çok yakında gazeteci şapkalarla uğraşmayı bırakacak ve onun yerine siyah deri ceket almaya karar verecekti.</p>

  <p>Böylece öğle yemeği yediler ve röportaj, yazarın Yasak Gezegen’de rafları tararkenki fotoğrafıyla birlikte <em>Space Voyager</em> dergisinde yayımlandı, ama en önemlisi, birbirlerini güldürdüklerini ve birbirlerinin düşünce tarzından hoşlandıklarını anladılar.</p>

  <p>İşte o yazar Terry Pratchett’tı, gazeteci de ben. Bir restoranda en son şapka unutmamın üzerinden yirmi sene geçti, Terry’nin kendi içindeki Dogru-Düzgün-Yazar-Şapkalı-Çoksatan-Yazarı’nı keşfetmesinin üzerindense on beş sene.</p>

  <p>Farklı kıtalarda yaşadığımız ve birbirimizin kıtasına gittiğimizde de tüm zamanımızı başka insanlara kitap imzalamakla geçirdiğimizden bugünlerde fazla görüşmüyoruz. En son, bir imza gününden sonra Minneapolis’teki bir suşi büfesinde yemek yedik. Yiyebildiğinizce-yiyin gecesiydi ve suşinizi küçük teknelere koyup size doğru yüzdürdükleri bir yerdi. Bir süre sonra, yiyebildiğinizce-yiyin gecesinden haksızca faydalandığımızı hisseden suşi şefi, küçük teknelere suşi koymayı bıraktı, Sarıkuyruk balığından yapılmış Pisa Kulesi gibi bir şey çıkardı ortaya ve onu bize uzatıp kendisinin eve gideceğini açıkladı.</p>

  <p>O zamandan bu yana pek bir şey değişmedi... yalnızca her şey değişti.</p>

  <p>1985’te fark ettiğim şeyler şunlardı:</p>

  <p>Terry çok şey biliyordu. İnsanların bir şeyleri merak ettiğinde, gidip sorular sorduğunda, dinlediğinde ve okuduğunda edindiği türden bir kafası vardı. Janrı, alanı tanıyacak kadar biliyordu ve janr dışında, ilginç olacak kadar bilgisi vardı.</p>

  <p>Feci zekiydi.</p>

  <p>Eğleniyordu. Ama diğer yandan, Terry o nadir insanlardan biridir, Yazmış Olmaktan ya da Yazar Olmaktan çok Yazmaktan hoşlanan bir yazar, bilgisayar başına oturup, bir şeyler yaratan türden biri. Tanıştığımızda South Western elektrik şirketinin basın yayın sorumlusu olarak çalışıyordu hâlâ. Her gece dört yüz kelime yazıyordu: Ancak bu şekilde hem gerçek bir işte çalışıp hem de kitap yazabiliyordu. Bir sene sonra, bir gece, bir roman bitirdi, ama gecelik çalışma programında yüz kelime daha kalmıştı, bu yüzden daktilosuna yeni bir kâğıt takıp bir sonraki romanın yüz kelimesini yazdı.</p>

  <p>(Tam zamanlı yazar olmak için emekli olduğu gün bana telefon edip, “Emekli olalı yalnızca yarım saat oldu ve o piçlerden nefret etmeye başladım bile,” dedi neşeyle.)</p>

  <p>1985’te aşikar olan bir şey daha vardı: Terry bir bilimkurgu yazarıydı. Zihninin çalışma şekli yüzünden: Her şeyi söküp ayırma ve uyup uymayacağını görmek için farklı şekillerde bir araya getirme eğilimi. Diskdünya’yı işleten motor da buydu -“bir o olmasa da bu olsa ne olurdu” ya da “keşke...” ya da “eğer bu şekilde devam ederse...” sorusu değildi; çok daha incelikli ve tehlikeli, <em>“Gerçekten</em> böyle bir şey olsaydı... bu ne demek olurdu? Her şey nasıl işlerdi? ” sorusu.</p>

  <p>Nicholls-Clute’un Bilimkurgu Ansiklopedisinde bir ahşap baskı vardı: Başını dünyanın arkasına, gökyüzünün ötesine uzatmış ve evren makinesini çalıştıran dişlileri, tekerlekleri ve makineleri gören bir adam resmi. Terry Pratchett kitaplarında karakterler bunu yapar işte, karakterler bazen fareler, bazen küçük kızlar da olsa. Bir şeyler öğrenen kişiler. Zihinlerini açan kişiler.</p>

  <p>Böylece, benzer bir mizah anlayışına, benzer kültürel referanslara sahip olduğumuzu keşfettik; aynı az bilinen kitapları okumuştuk ve birlikteyken, Victoria çağında yazılmış tuhaf referans kitaplarına atıfta bulunmaktan hoşlanıyorduk.</p>

  <p>Tanışmamızdan birkaç sene sonra, 1988’de, Terry ile ben birlikte bir kitap yazdık. Richmal Crompton’ın William kitaplarının parodisi olarak başladı. Ona Deccal Wiliiam adını verdik, ama roman bu parodiyi hızla aşıp bambaşka bir şeye dönüştü ve biz de ona <em>Kıyamet Gösterisi</em> dedik. Dünyanın sonu ve hepimizin nasıl öleceği hakkında komik bir romandı. Terry’yle çalışırken, bir tür ortaçağ loncasında ustasının yanında zanaatın inceliklerini öğrenen kalfa gibi hissettim kendimi. O, romanlarını tasarlarken tıpkı katedral kemeri inşa eden bir lonca ustası gibi hareket ediyor. Bu işte bir sanat var elbette, ama bu iyi bir inşaatçı olmanın sonucu. Üstelik ne için planlandıysa -insanların hikâyeyi okumasını, gülmesini, hattâ muhtemelen düşünmesini sağlamak- onu yapan bir şey inşa etmekten alınan keyif de var. (Romanı şu şekilde yazdık: Ben geceleri yazıyordum. Terry sabah erkenden yazıyordu. Öğleden sonra uzun telefon konuşmaları yapıyor, yazdıklarımız arasındaki en iyi kısımları okuyorduk birbirimize ve sonra olacakları konuşuyorduk. Asıl hedef birbirimizi güldürmekti. Birbirimize disketler yolluyorduk, çünkü daha e-posta icat edilmemişti. Bir gece modem kullanarak ülkenin bir yerinden diğerine, doğrudan bilgisayarlar arasında, 300/75 hızında metin göndermeye çalıştık, çünkü o zamanlarda e-posta icat edilmişse bile, kimse bize söylememişti. Başardık da. Ama posta servisini kullanmak daha hızlıydı.)</p>

  <p>Terry çok uzun zamandır profesyonel olarak yazıyor, zanaatını geliştiriyor ve sessizce, bu işte gitgide daha iyi oluyordu. Karşısına çıkan en büyük sorunsa, kusursuzluk: Terry bu işi çok kolaymış gibi gösteriyor. Haliyle, sorunlar yaratabiliyor bu. İnsanlar zanaatın bu işin neresinde olduğunu anlamıyor. Bir işi olduğundan daha zor göstermek daha akıllıcadır, tüm jonglörlerin bildiği bir numara.</p>

  <p>İlk günlerde, eleştirmenler onu merhum Douglas Adams’a benzetiyordu, ama sonra Douglas’ın kitap yazmaktan kaçındığı hevesle, Terry yazmaya devam etti. Şimdi, bir Pratchett romanının biçimsel kurallarından adamın muhteşem üretkenliğine kadar bir karşılaştırma yapılacaksa, ancak P. G. Wodehouse ile yapılabilir. Ama genellikle gazeteler, dergiler ve eleştirmenler onu kimseyle karşılaştırmıyor. O bir kör noktada varlığını sürdürüyor, çünkü aleyhine olan iki şey var: Komiğin önemsizle eşanlamlı görüldüğü bir dünyada komik kitaplar yazıyor ve yazdığı kitaplar fantazya -daha doğrusu, onlar Diskdünya’da geçiyor, uzayda gezinen bir kaplumbağanın sırtındaki dört filin üstünde duran yassı bir dünyada. Bu mekânda Terry Pratchett her şeyi yazabilir, sert suç romanlarından siyasi vampir parodilerine, çocuk kitaplarına kadar. Lafı gelmişken, o çocuk kitapları çok şeyi değiştirdi. Terry <em>Muhteşem Maurice ve Değişmiş Fareleri</em> adlı fareli köyün kavalcısı romanıyla Britanya’da kütüphaneciler tarafından verilen saygın Carnegie Medal ödülünü kazandı, ki Carnegie, gazetecilerin bile saygı duyması gereken bir ödüldür. (Buna rağmen gazeteciler Terry’nin ödül alırken yaptığı konuşmayı sevinçle yanlış anladılar ve onu J. K. Rowling, J. R. R. Tolkien ve fantazyayı yerden yere vurmakla suçladılar, halbuki konuşma fantastik kurgunun gerçek büyüsü hakkındaydı.)</p>

  <p>Son kitapları Terry’yi yeni bir ruh hali içinde gösteriyor -<em>Gece Nöbeti</em> ve <em>Canavar Alayı</em> kitapları daha karanlık, daha derin, insanların insanlara neler yapabildikleri hakkında daha öfkeli, insanların insanlar için neler yapabildikleri konusunda daha gururlu. Ve evet, kitaplar hâlâ komik, ama artık esprilerin peşinden sürüklenmiyor: Artık kitaplar hikâyenin ve karakterlerin peşinden sürükleniyor. Satir sık sık kurguda insan olmadığı şeklinde anlaşılır, bu yüzden Terry’ye satirist demekten çekiniyorum. O bir Yazar ve onların sayısı pek az var. Kendine yazar diyen çok kişi var, karıştırmayın, ikisi aynı şey değil.</p>

  <p>Kişisel olarak Terry samimi, azimli ve komiktir. Pratiktir. Yazmaktan, özellikle de kurgu yazmaktan hoşlanır. Çoksatan kitapların yazarı olması iyi bir şey: Böylece dilediği kadar çok yazabiliyor. Muzlu daiquiri konusunda ciddiydi, ama onu son gördüğümde onun otel odasında birlikte buzlu şarap içtik ve bir yandan da dünyanın halinin ne olacağı hakkında konuştuk.</p>
</body>
</html>