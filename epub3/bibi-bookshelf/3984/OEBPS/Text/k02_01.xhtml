<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <p>&nbsp;</p>


  <p>&nbsp;</p>


  <p>&nbsp;</p>

  <p class="nind"><span class="gir">EVREN’İN YARADILIŞI</span> hakkındaki -tabii eğer evren gerçekten de gayri resmi bir biçimde, öylesine başlayıvermiş değil de, yaratılmışsa- geçerli teorilere göre, evren bugünden on, yirmi milyar sene önce ortaya çıkmıştır. Aynı hesaba göre dünyanın dört buçuk milyar yaşında olduğu düşünülür.</p>

  <p>Bu tarihler yanlıştır.</p>

  <p>Ortaçağ Yahudi âlimleri Yaradılış tarihini İÖ 3760 olarak belirlemiştir. Bu tarih, Yunan Ortodoks din bilimcilere göre İÖ 5508’e kadar gider.</p>

  <p>Bu tahminler de yanlıştır.</p>

  <p>Başpiskopos James Usher’ın (1580-1656), 1654 yılında yayımlanan <em>Annales Veteris et Novi Teslamenti</em><a class="nref" id="n2" href="../Text/footnotes.xhtml#n2d"><sup>{2}</sup></a> adlı eserine göre, Yeryüzü ve Gökyüzü İÖ 4004’te yaratılmıştır. Usher’ın yardımcılarından biri hesabı daha da detaylandırmış, Yeryüzü’nün İÖ 21 Ekim 4004 Pazar günü, sabah tam 9:00’da yaratıldığını, çünkü Tanrı’nın sabah erkenden, henüz dinlenmiş hissederken iş görmekten hoşlandığını zaferle ilan etmiştir.</p>

  <p>Bu da doğru değildir. Gerçek saatten yaklaşık on beş dakika sapmaktadır.</p>

  <p>Şu dinozor fosilleri meselesi, paleontologların henüz kavrayamadığı bir şakadır yalnızca.</p>

  <p>İki şeyi kanıtlar bu:</p>

  <p>İlk olarak, Tanrı son derece gizemli ve dolaylı biçimlerde hareket eder. Tanrı evrenle zar atmaz; Kendisi’nin tasarladığı esrarengiz bir oyun oynamaktadır ve diğer oyuncuların<a class="nref" id="n3" href="../Text/footnotes.xhtml#n3d"><sup>{3}</sup></a> bakış açısına göre muğlak ve karmaşık bir pokere benzeyen bu oyunu siz zifiri karanlık bir odada, boş kartlarla, her şeyinizi ortaya koyarak, size kuralları söylemeyen ve <em>devamlı</em> gülümseyen bir krupiyeyle oynamaktasınız dır.</p>

  <p>İkinci olaraksa, Yeryüzü Terazi burcudur.</p>

  <p><em>Tadfield Gazetesi</em>'nin ‘Günlük Falınız’ köşesine göre, bu tarihçenin başladığı gün Terazi burcunu bekleyenler şunlardı:</p>

  <div class="quote">
     <p><img width="4.5%" height="4.5%" alt="libra" src="../Images/libra.svg"/> TERAZİ. 24 Eylül - 23 Ekim.</p>

    <p>Bugün kuvvetten düşmüş ve hep aynı döngüyü yaşıyormuş gibi hissediyor olabilirsiniz. Eviniz ve ailenizle ilgili meseleler gündemde, ama sorunlar havada kalmış. Gereksiz risklerden kaçının. Bir dostunuz sizin için önemli. Önemli kararları, önünüzdeki yolu görebildiğiniz bir güne erteleyin. Bugün mideniz hassas olabilir, salatadan kaçının. Beklenmedik bir yerden yardım görebilirsiniz.</p>
  </div>

  <p>Bu, her açıdan doğruydu. Salata meselesi dışında.</p>

  <p>&nbsp;</p>

  <p class="gir">KARANLIK VE FIRTINALI BİR GECE DEĞİLDİ.</p>

  <p>Öyle olmalıydı, ama hava böyledir işte, ne yaparsınız. Tam da Büyük Eser'ini bitirmiş, masada yatarken işe yarar bir fırtına bulabilen her çılgın biliminsanına karşılık, dingin yıldızların altında aylak aylak oturan düzinelerce başkası varken, Igor’a fazla mesai yazılır.</p>

  <p>Ama sisin (ve ardından gelen yağmurla birlikte yedi derece birden düşen hava sıcaklığının) içinizi sahte bir güvenlik hissiyle doldurmasına izin vermeyin. Ilık bir gece olması, dışarıda karanlık güçler olmadığı anlamına gelmez. Karanlık güçler her zaman dışarıdadır. Onlar <em>her yerdedir.</em></p>

  <p>Her zaman. Asıl mesele de budur.</p>

  <p>Bahsettiğimiz bu karanlık güçlerden ikisi, harap mezarlıkta sinsi sinsi bekliyorlardı. Biri tıknaz ve kamburunu çıkarmış, diğeri zayıf ve tehditkar görünümlü iki gölge. Birinci sınıf sinsiler, öyle ki, Bruce Springsteen ‘Sinsi Doğmuş’<a class="nref" id="n4" href="../Text/footnotes.xhtml#n4d"><sup>{4}</sup></a> diye bir şarkı yapsa, albüm kapağına bu ikisini koyarlardı. Bir saattir sislerin içinde bekliyorlar, ama kendilerini yormadan hareket ediyorlardı; gerekirse gecenin geri kalanı boyunca da bekleyebilirlerdi, hattâ şafak sökerken son bir sinsice bekleme patlamasına yetecek kadar da huysuz tehditkarlıkları kalırdı.</p>

  <p>Yirmi dakika sonra içlerinden biri konuştu: “Hay ağzına edeyim. <em>Saatler önce</em> gelmiş olmalıydı.”</p>

  <p>Hastur’du bu. Bir Cehennem Dükü.</p>

  <p>&nbsp;</p>

  <p class="nind"><span class="gir">SAVAŞLAR, VEBA SALGINLARI</span>, ani teftişler gibi pek çok olgunun Şeytan’ın İnsanoğlu’nun işlerine karışmasının kanıtı olduğu öne sürülmüştür, ama demonoloji uzmanları ne zaman bir araya gelse, esas M25 Londra çevreyolunun bunun bir numaralı kanıtı olduğu konusunda aynı kanıya varırlar.</p>

  <p>Elbette ki asıl yanılgıları, o sefil yolun sırf her gün üzerinde yaşanan inanılmaz katliam sahneleri ve ürettiği stresten dolayı şerir olduğunu varsaymaktır.</p>

  <p>Aslında yeryüzünde pek az kişinin bildiği bir gerçek vardır: M25 çevreyolu, Kadim Mu medeniyetindeki Kara Tarikat’ın dilinde bulunan <em>Odegra</em> simgesi şeklindedir ve ‘Dünyaları Yutan Koca Yaratığa Selam Olsun’ anlamına gelir. O yolun yılankavi kavşaklarının tozunu attıran binlerce araba, dua çarklarını döndüren su etkisi yapar ve durmaksızın ürettikleri düşük oktanlı şer dumanları kilometreler genişliğindeki bir alanın metafizik atmosferini kirletir.</p>

  <p>Crowley’nin dikkate değer başarılarından biriydi bu. Yolu yaptırması <em>seneler</em> almıştı ve üç bilgisayar korsanlığı, iki haneye tecavüz ve küçük bir rüşvetin yanı sıra, diğer şeylerin başarısız olduğu ıslak bir gece, çamurlu bir çayırda bata çıka yürüyerek yer işaretlerini birkaç doğaüstü-açıdan-inanılmaz- ölçüde-önemli metre uzağa kaydırması gerekmişti. Crowley elli kilometre uzunluğundaki ilk trafik sıkışıklığını izlerken, başarıyla kotarılmış kötü bir işin yaşattığı o harika duyguyu tecrübe etmişti.</p>

  <p>Bu başarı ona övgü kazandırmıştı.</p>

  <p>Crowley şu anda Slough kasabasının doğusunda bir yerde, yüz seksenle yol almaktaydı. Görünüşünde pek şeytani bir taraf yoktu, en azından klasik standartlara göre. Ne boynuzları ne de kanatları vardı. Best <em>of Queen</em> kaseti dinlediğini itiraf etmek gerekirdi, ama bundan herhangi bir sonuç çıkaramazdınız, çünkü iki haftadan uzun süre arabada bıraktığınız bütün kasetler dönüşüm geçirerek Best <em>of Queen</em> albümü olurdu. Kafasından geçenler de pek şeytani değildi. Aslında, şu anda Moey ile Chandon’ın<a class="nref" id="n5" href="../Text/footnotes.xhtml#n5d"><sup>{5}</sup></a> kim olduğunu merak ediyordu.</p>

  <p>Siyah saçlı, çıkık elmacık kemikli Crowley yılan derisi ayakkabılar giyiyordu, ya da muhtemelen ayakkabı giyiyor ve diliyle gerçekten tuhaf şeyler yapabiliyordu -ve kendini kaybettiğinde tıslıyordu.</p>

  <p>Bir de, gözlerini pek sık kırpmıyordu.</p>

  <p>1926 model siyah bir Bentley sürüyordu ve arabanın ilk sahibiydi. Ona gerçekten iyi bakmıştı.</p>

  <p>Geç kalmasının sebebi, yirminci yüzyılda bol bol eğleniyor olmasıydı. Yirminci yüzyıl, onyedinciden daha iyi, on dördüncüden ise <em>çok</em> daha iyiydi. Zaman’ın iyi taraflarından biri, derdi Crowley hep, geçtikçe beni on dördüncü yüzyıldan daha da uzaklaştırması. Tanrı’nın -Fransızcasının kusuruna bakmazsanız- yarattığı en kanlı, en sıkıcı yüzyıldı. Yirminci yüzyıl ise sıkıcının tam tersiydi. Aslında, dikiz aynasında yanıp sönen mavi ışık, hayatını daha da ilginçleştirmek isteyen iki adamın son elli saniyedir onu takip etmekte olduğunu anlatıyordu ona.</p>

  <p>Saatine baktı. Denizin derinliklerindeyken dünyanın yirmi bir başkentinde saatin kaç olduğunu bilmek isteyen zengin derin su dalgıçları için tasarlanmış saatlerden biriydi bu.<a class="nref" id="n6" href="../Text/footnotes.xhtml#n6d"><sup>{6}</sup></a></p>

  <p>Bentley gürleyerek bir sonraki rampayı aştı, köşeyi iki tekerlek üzerinde dönerek yapraklarla kaplı bir yola daldı. Mavi ışık da peşinden geldi.</p>

  <p>Crowley içini çekti, bir elini direksiyondan kaldırıp yarı dönerek, omzunun üzerinden anlaşılması güç bir hareket yaptı.</p>

  <p>Polis arabası, içindeki polisleri hayretten hayrete sürükleyerek yavaşlayıp dururken, mavi ışık soldu. Ama motor kapağını açıp da motorun neye dönüştüğünü gördüklerinde polislerin yaşayacakları hayretin yanında hiçbir şeydi bu.</p>

  <p>&nbsp;</p>

  <p class="nind"><span class="gir">MEZARLIKTA, UZUN BOYLU İBLİS</span> Hastur, sinsilik konusunda ondan daha başarılı olan kısa boylu iblise bir izmarit uzattı.</p>

  <p>“Bir ışık görüyorum,” dedi, “işte geliyor, gösterişçi piç.”</p>

  <p>“Sürdüğü şey de ne öyle?” diye sordu Ligur.</p>

  <p>“Otomobil. Atsız araba,” diye açıkladı Hastur. “Sen buraya son geldiğinde daha icat edilmemişlerdi galiba. Genel kullanıma açılmamıştı da diyebilirsin.”</p>

  <p>“En son hatırladığım, arabanın önünden kırmızı bayraklı bir adamın yürümesi gerekiyordu,”<a class="nref" id="n7" href="../Text/footnotes.xhtml#n7d"><sup>{7}</sup></a> dedi Ligur.</p>

  <p>“O zamandan bu zamana epey gelişmiş herhalde.”</p>

  <p>“Şu Crowley neye benziyor?” dedi Ligur.</p>

  <p>Hastur tükürdü. “Epeydir burada,” dedi. “Başlangıç’tan beri. Artık buranın yerlisi oldu da denebilir, içinde telefon olan bir araba sürüyor.”</p>

  <p>Ligur düşündü. Çoğu iblis gibi o da teknolojiden pek anlamazdı ve bu yüzden tam, kesin bir ton kablo gerekiyordur, gibi bir şey söylemeye hazırlanırken Bentley mezarlık kapısında durdu.</p>

  <p>“Güneş gözlüğü de takıyor,” dedi Hastur alayla, “lazım olmadığı zamanlarda bile.” Sonra sesini yükseltti. “Şeytan’a selam olsun.”</p>

  <p>“Şeytan’a selam olsun,” diye tekrarladı Ligur.</p>

  <p>“Selam,” dedi Crowley el sallayarak. “Geciktiğim için özür dilerim, ama Denham’da A40’ın nasıl olduğu malum. Chorley Koruluğu’na sapıp kestirmeden gelmeye çalıştım, sonra...”</p>

  <p>“Madem şimdi hepimiz buradayız,” dedi Hastur anlamlı anlamlı, “Günün Amelleri’ni saymamız gerek.”</p>

  <p>“Tabii. Ameller,” dedi Crowley, senelerdir ilk defa kiliseye gelen ve hangi, kısımlarda ayağa kalkması gerektiğini hatırlamayan biri gibi suçlu suçlu.</p>

  <p>Hastur boğazını temizledi.</p>

  <p>“Ben bir rahibi baştan çıkardım,” dedi. “Sokakta yürürken, güneş altında güzel kızlar gördü ve ben de o anda zihnine Kuşku tohumları ektim. Müdahale etmeseydim kesin aziz olurdu, ama on sene sonra bizimdir.”</p>

  <p>“İyiymiş,” dedi Crowley.</p>

  <p>“Ben de bir siyasetçiyi yoldan çıkardım,” dedi Ligur. “Minik bir rüşvetin kimseye zararı dokunmayacağını düşünmesini sağladım. Bir sene sonra o da bizim tarafımıza geçmiş olur.”</p>

  <p>Hastur ile Ligur beklenti içinde ona bakınca Crowley geniş geniş gülümsedi.</p>

  <p>“Buna bayılacaksınız,” dedi.</p>

  <p>Gülümsemesi daha da genişledi ve onlarla bir sır paylaşırcasına konuştu.</p>

  <p>“Ben öğle yemeği molası sırasında Londra’nın merkezindeki bütün cep telefonu hatlarını kırk beş dakika boyunca kilitledim."</p>

  <p>Gelip geçen arabaların vınlamaları dışında ortama bir sessizlik çöktü.</p>

  <p>“Evet?” dedi Hastur. “Sonra ne oldu?”</p>

  <p>“Bakın, bu hiç de kolay değildi, tamam mı?” dedi Crowley.</p>

  <p><em>“Hepsi</em> bu mu?” dedi Ligur.</p>

  <p>“Bakın, millet...”</p>

  <p>“Peki, efendimize tam olarak nasıl yeni ruhlar kazandıracak bu?” dedi Hastur.</p>

  <p>Crowley kendini topladı.</p>

  <p>Onlara ne diyebilirdi ki? Yirmi bin insanın feci öfkelendiğini mi? Şehrin dört bir yanında tıkanan caddelerin sesini duyabildiğinizi mi? Sonra gidip hınçlarını sekreterlerinden, trafik polislerinden falan çıkardıklarını, <em>onların da</em> başkalarına sataştıklarını mı? Hepsinin kin dolu kötülükler yaptıklarını ve, asıl güzeli de, o <em>kötülükleri kendilerinin tasarladıklarını</em> mı? Hem de günün geri kalanı boyunca. Başlattığı şeyin bulaşıcı etkisinin haddi hesabı yoktu. Bu sayede Crowley kılını bile kıpırdatmadan, binlerce ruhun hafif bir kir tabakasıyla kaplanmasını sağlamıştı.</p>

  <p>Ne var ki, Hastur ve Ligur gibi iblislere bunu anlatamazdınız. Hiçbiri on dördüncü yüzyıl zihniyetinden sıyrılamamıştı henüz. Tek bir ruhu ele geçirmek için senelerce uğraşıyorlardı. Evet, kabul etmek gerekir ki, yaptıkları <em>iyi zanaatkarlıktı, </em>ama bugünlerde farklı düşünmeye mecburdunuz. Büyük değil, geniş düşünme zamanıydı. Artık yeryüzünde beş milyar insan yaşıyordu ve o lanet şeyleri teker teker ele geçiremezdiniz; çabalarınızı genişletmeniz gerekiyordu. Ama Ligur ve Hastur gibi iblislerin kafası bunu almazdı. Mesela, Galler televizyonu gibi bir şeyi asla düşünemezlerdi onlar. Ya da katma değer vergisini. Ya da Manchester’ı.</p>

  <p>Crowley Manchester’dan özellikle memnundu.</p>

  <p>“Mevcut Güçler tatmin olmuş görünüyor,” dedi. “Zaman değişiyor. Ee, ne oldu?”</p>

  <p>Hastur bir mezar taşının arkasına uzandı.</p>

  <p>“Bu oldu,” dedi.</p>

  <p>Crowley sepete baktı.</p>

  <p>“Ah,” dedi. “Olamaz."</p>

  <p>“Oldu bile,” dedi Hastur sırıtarak.</p>

  <p>“Ne <em>çabuk</em>?”</p>

  <p>“Evet.”</p>

  <p>“Peki, şey, bana düşen de?.."</p>

  <p>“Evet,” dedi Hastur keyfini çıkararak.</p>

  <p>“Neden ben?” dedi Crowley çaresizce. “Beni tanırsın Hastur, malum, benim alanım değil bu...”</p>

  <p>“Ah, ama öyle, öyle,” dedi Hastur. “Senin alanın. Başrol senin. Al şunu. Zaman değişiyor.”</p>

  <p>“Evet,” dedi Ligur sırıtarak. “Her şeyden önce, zamanın sonu geliyor.”</p>

  <p>“Neden ben?”</p>

  <p>“En beğenilen iblis olduğun ortada,” dedi Hastur hain hain. “Halbuki Ligur böyle bir şans için canını verirdi.”</p>

  <p>“Kesinlikle,” dedi Ligur. Daha doğrusu başka birinin canını, diye düşündü. Can bulmak zor değildi; iyi bir canı israf etmenin hiç gereği yoktu.</p>

  <p>Hastur yağmurluğunun kirli derinliklerinden bir not defteri çıkardı.</p>

  <p>“İmzala. Burayı,” dedi sözcükler arasında korkunç bir ara vererek.</p>

  <p>Crowley dalgın dalgın iç ceplerini yoklayıp bir dolmakalem çıkardı. Zarif ve mat siyah kalem hız sınırını aşabilirmiş gibi görünüyordu.</p>

  <p>“Güzel kalem,” dedi Ligur.</p>

  <p>“Su altında yazabiliyor,” diye mırıldandı Crowley.</p>

  <p>“Kimbilir daha neler yapacaklar,” dedi Ligur düşünceli düşünceli.</p>

  <p>“Her ne ise, çabuk yapsalar iyi olacak," dedi Hastur. “Hayır. A. J. Crowley olarak değil, gerçek adınla imzalayacaksın."</p>

  <p>Crowley hüzünle başını salladıktan sonra kâğıdın üzerine karmaşık, kargacık burgacık bir simge çizdi. Simge karanlıkta kırmızı kırmızı parlayıp sonra söndü.</p>

  <p>“Ne yapacağım şimdi ben bununla?” dedi.</p>

  <p>“Talimatları daha sonra alacaksın.” Hastur kaşlarını çattı. “Neden endişeleniyorsun Crowley? Bunca senedir hazırlandığımız an gelmek üzere! ”</p>

  <p>“Evet. Haklısın,” dedi Crowley. Birkaç dakika önce Bentley’den inen dinç adama hiç benzemiyordu şimdi; yüzünde ürkek bir ifade vardı.</p>

  <p>“Ebedi zafer anımız bizi bekliyor!”</p>

  <p>“Ebedi. Ya,” dedi Crowley.</p>

  <p>“Ve o görkemli kaderin aracı sen olacaksın!”</p>

  <p>“Araç. Evet,” diye mırıldandı Crowley. Sepeti, her an patlayabilirmiş gibi tuttu. Bir açıdan, birazdan olacak şey tam da buydu aslında.</p>

  <p>“Şey. Tamam,” dedi. “Ben, ıı, gideyim madem. Değil mi? Yapayım da bitsin. Bitmesini istediğimden değil elbette,” diye ekledi telaşla, Hastur’un onun hakkında kötü rapor yazması durumunda neler olabileceğini bilerek. “Ama beni bilirsiniz. Hevesli bir tipimdir.”</p>

  <p>Kıdemli iblisler sessiz kaldı.</p>

  <p>“Ben kaçtım,” diye geveledi Crowley. “Sizinle daha sonra... görüşürüz. Şey. İyi. Harika. <em>Ciao."</em></p>

  <p>Bentley kayarak karanlıkta kaybolurken Ligur, “O da ne demek?” dedi.</p>

  <p>“İtalyanca,” dedi Hastur. “Sanırım ‘yiyecek’ anlamına geliyor.”</p>

  <p>“Tuhaf bir veda sözüymüş.” Ligur uzaklaşan arka farlara baktı. “Ona güveniyor musun?”</p>

  <p>“Hayır,” dedi Hastur.</p>

  <p>“Peki,” dedi Ligur ve, iblisler birbirine güvenmeye başlasa amma da tuhaf olurdu, diye geçirdi aklından.</p>

  <div style="text-align: center;">
 <img width="15%" alt="divider" src="../Images/divider.svg"/>
  </div>

  <p>&nbsp;</p>
  <p class="nind"><span class="gir">AMERSHAM’IN DOĞUSUNDA</span> bir yerde Crowley gecenin içinde hızla yol alırken gelişigüzel bir kaset seçti ve yoldan çıkmamaya çalışarak kırılgan plastik kutusundan çıkardı. Gelip geçen farların ışığında baktığında, elindekinin Vivaldi’nin <em>Dört </em>Mevsim’i olduğunu gördü. Yatıştırıcı bir müzik, ihtiyaç duyduğu şey tam da buydu işte.</p>

  <p>Kaseti Blaupunkt marka teybe koydu.</p>

  <p>“Hasiktirhasiktirhasiktirhasiktetir. Neden şimdi? Neden ben?” diye mırıldandı tanıdık Queen müziği arabayı doldururken.</p>

  <p>Aniden Freddy Mercury onunla konuşmaya başladı:</p>

  <p><em>ÇÜNKÜ SEN BUNU HAK ETTİN CROWLEY.</em></p>

  <p>Crowley alçak sesle bir takdis salladı. İletişim için elektronik yöntemler kullanmak onun fikriydi ve bu sefer Aşağı’sı fikri uygulamayı kabul etmiş, ama her zaman olduğu gibi yanlış anlamıştı. Crowley onları Cellnet abonesi olmaya ikna edebileceğini ummuştu, ama onlar, Crowley o anda her ne dinliyorsa araya girip şarkıyı kullanarak konuşuyorlardı.</p>

  <p>Crowley yutkundu.</p>

  <p>“Çok teşekkür ederim efendimiz,” dedi.</p>

  <p><em>SANA BÜYÜK İNANÇ BESLİYORUZ CROWLEY.</em></p>

  <p>“Teşekkür ederim efendimiz.”</p>

  <p><em>BU ÖNEMLİ CROWLEY.</em></p>

  <p>“Biliyorum, biliyorum.”</p>

  <p><em>BÜYÜK AN GELDİ CROWLEY.</em></p>

  <p>“Bana bırakın efendimiz.”</p>

  <p><em>YAPTIĞIMIZ ŞEY DE BU CROWLEY. SORUN ÇIKARSA, İŞİN İÇİNDEKİ HERKES BÜYÜK ACI ÇEKECEK. SEN BİLE, CROWLEY. ÖZELLİKLE DE SEN.</em></p>

  <p>“Anladım efendimiz.”</p>

  <p><em>TALİMATLARIN ŞUNLAR CROWLEY.</em></p>

  <p>Aniden bildi. Bundan nefret ediyordu. Adam gibi anlatsalar olmazdı sanki, ama yok, illa ki o soğuk bilgi yumağını doğrudan zihnine sokuvereceklerdi. Bir hastaneye gitmesi gerekiyordu.</p>

  <p>“Beş dakika sonra orada olurum efendimiz, hiç sorun değil.”</p>

  <p><em>GÜZEL. Küçük bir silueti var adamın soytarı soytarı fandango yapar mısın...</em><a class="nref" id="n8" href="../Text/footnotes.xhtml#n8d"><sup>{8}</sup></a></p>

  <p>Crowley direksiyona vurdu. Şimdiye kadar işler gayet tıkırındaydı, son birkaç yüzyıldır her şey avucunun içindeydi ne güzel. Ama siz dünyanın kontrolünüz altında olduğunu sanırken, birden Kıyameti sırtınıza yıkıverirler... bu hep böyledir. Büyük Savaş, Son Savaş. Cennet’e karşı Cehennem, üç raunt, bir Düşüş, teslim olmak yok. O kadar. Sonra dünya diye bir şey olmayacaktı. Dünyanın sonunun anlamı buydu. Dünya mı, o da ne? Yalnızca sonsuz Cennet ya da, kimin kazandığına bağlı olarak, sonsuz Cehennem. Crowley hangisinin daha kötü olacağına karar veremiyordu.</p>

  <p>Eh, tanımı gereği, <em>Cehennem</em> daha kötüydü elbette. Ama Crowley Cennet’in nasıl bir yer olduğunu hatırlıyordu ve Cehennemle bir sürü ortak noktası vardı. İkisinde de doğru düzgün içki bulamıyordunuz mesela. Üstüne üstlük Cennet’te- ki can sıkıntısı, Cehennem’de bulabileceğiniz heyecan kadar kötüydü neredeyse.</p>

  <p>Ne var ki, bu işten sıyrılmanın yolu yoktu. Eğer iblisseniz, özgür irade diye bir şey söz konusu değildi.</p>

  <p>... Bırakmam seni asla <em>(bıraksana)...</em></p>

  <p>Eh, en azından bu sene kopmayacaktı kıyamet. Birtakım işleri halletmeye vakti olacaktı. Öncelikle, uzun vadeli hisseleri satacaktı.</p>

  <p>Arabayı burada, bu karanlık, ıslak, boş yolda dur dursa, sepeti alıp sallaya sallaya fırlatsa ne olacağını merak etti.</p>

  <p>Dehşet! Olacağı buydu işte.</p>

  <p>Crowley eskiden melekti. Aslında düşmek istememişti; yanlış kişilerle takılmıştı sadece.</p>

  <p>Bentley karanlığa atıldı. Yakıt göstergesi sıfırdaydı, hem de altmış senedir. İblis olmak o kadar da kötü değildi işin doğrusu. Benzine para ödemeniz gerekmiyordu mesela. Crowley arabanın deposunu yalnızca bir kez, 1967 senesinde doldurmuştu, zaten bunu da benzin alanlara araba camına yapıştırılan mermi deliği çıkartması verdikleri için yapmıştı; o zamanlar bayılırdı böyle çıkartmalara.</p>

  <p>Arka koltukta, sepetin içindeki şey, yeni doğmuş bebeklerin hava saldırısı alarmına benzeyen bir feryat koparıp ağlamaya başladı. Tiz. Sözsüz. Ve <em>eski.</em></p>

  <div style="text-align: center;">
 <img width="15%" alt="divider" src="../Images/divider.svg"/>
  </div>

  <p>&nbsp;</p>
  <p class="nind"><span class="gir">KESİNLİKLE GÜZEL BİR HASTANE</span>, diye düşündü Bay Young. Rahibeler olmasa sessiz de olurdu.</p>

  <p>Rahibeleri pek severdi, ama bunun Katoliklikle alakası yoktu. Hayır, mesele kiliseye gitmekten kaçınmak olduğunda Bay Young’ın gitmekten kaçındığı kilise, ayakları sıkıca yere basan, İngiliz Kilisesi’ne bağlı St. Cecil ve Melekler kilisesiydi, ve başka bir kiliseye gitmekten kaçınmayı aklına bile getirmezdi. Diğer kiliselerin hepsi yanlış kokuyordu: Düşük sınıftan olanlar için yer cilası, Yüksek sınıftan olanlar için kuşku uyandırıcı buhur kokuları. Bay Young, ruhunun deri koltuğunun derinliklerinde, Tanrı’nın bu tür şeyler yüzünden mahcup olduğunu biliyordu.</p>

  <p>Yine de, tıpkı Kurtuluş Ordusu’nu görmekten hoşlandığı gibi, etrafta rahibeler görmekten de hoşlanıyordu. Her şeyin <em>yolunda</em> olduğunu, bir yerlerde insanların dünyayı ekseni üzerinde tuttuğunu hissettiriyorlardı.</p>

  <p>Ama bu, Aziz Beryl’in Çenebaz Tarikatı’yla ilk deneyimiydi.<a class="nref" id="n9" href="../Text/footnotes.xhtml#n9d"><sup>{9}</sup></a> Deirdre onlarla bir yardım derneği aracılığıyla tanışmıştı. Yardım derneğinin üyeleri muhtemelen kaba Güney Amerikalılarla savaşan başka kaba Güney Amerikalılar ve kilisenin temizlenmesi için kilise müdavimlerini organize etmek gibi doğru düzgün rahip işleriyle iştigal etmek yerine savaşanları kışkırtmayı tercih eden rahiplerdi.</p>

  <p>Mesele şuydu ki, rahibeler sessiz olmalıydı. Şekilleri bu işe uygundu, tıpkı müzik setlerinin test edildiği odalardaki şu sivri sivri şeylere benziyorlardı. Rahibelerin durmaksızın gevezelik etmemesi lazımdı.</p>

  <p>Piposunu tütünle doldurdu -eh, adına tütün deseler de, bildiği o eski tütünlerle uzaktan yakından alakası yoktu- ve rahibelerden birine erkekler tuvaletinin yerini sorsa ne olacağını merak etti. Muhtemelen Papa bir protesto yollardı. Sıkıntılı sıkıntılı kıpırdandı ve saatine baktı.</p>

  <p>Gene de haklarını vermek lazımdı: Rahibeler en azından doğumda hazır bulunması konusunda ayak diremişlerdi. Deirdre doğuma onun da katılmasını istiyordu. Yine bir şeyler okumuştu, ilk bebeklerini ellerine alacaklardı ve Deirdre bunun iki insanın birlikte yaşayabileceği en mutlu paylaşım olacağını ilan etmişti bile. Okuyacağı gazeteleri kendisinin seçmesine izin verirsen olacağı buydu. Bay Young, içinde Yaşam Tarzı’ ya da ‘Seçenekler’ gibi sayfalar olan gazetelere güvenmezdi.</p>

  <p>Eh, mutlu paylaşımlara itiraz filan etmiyordu zaten. Mutlu paylaşımlarda bir problem yoktu. Muhtemelen dünyanın daha fazla mutlu paylaşıma ihtiyacı vardı. Ama Bay Young, bunun Deirdre’nin tek başına yaşayabileceği bir mutlu paylaşım olduğunu açık seçik ifade etmişti.</p>

  <p>Rahibeler de onunla aynı fikirdeydi. Babanın işe karışması için bir sebep görememişlerdi. Aslında düşününce, diye geçirdi aklından Bay Young, rahibelere kalsa, babanın sürecin herhangi <em>bir</em> anında işe karışmamasını tercih ederler.</p>

  <p>Sözde tütünü pipoya tıkmayı bitirdiğinde, bekleme odasının duvarındaki, kendi rahatı için sigara içmemesi gerektiğini söyleyen küçük tabelaya dik dik baktı. Kendi rahatı için, gidip verandada dikilmeye karar verdi. Orada, kendi rahatı için arkasını kullanabileceği bir çalı varsa çok daha iyiydi.</p>

  <p>Boş koridorlardan geçip yağmurun yıkadığı ve erdemli çöp tenekeleriyle dolu avluya açılan kapıyı buldu.</p>

  <p>Ürperdi ve elleriyle perdeleyerek piposunu yaktı.</p>

  <p>Kadınların başına belli bir yaştan sonra geliyordu bu. Yirmi beş seneyi masum masum yaşadıktan sonra, aniden gidip, ayak kısımları kesilmiş pembe çoraplar giyerek şu robot hareketlerini andıran egzersizlerden yapmaya başlıyorlar ve sizi geçinmek için hiç çalışmak zorunda kalmamış olmakla suçluyorlardı. Hormonlar falan devreye giriyordu herhalde.</p>

  <p>Kocaman, siyah bir Bentley çöp tenekelerinin yanında kayarak durdu. Siyah gözlüklü genç bir adam, elinde bebek taşıma çantasına benzeyen bir şeyle yağmurun içine fırladı ve yılan gibi kıvrak hareketlerle kapıya yöneldi.</p>

  <p>Bay Young piposunu ağzından çıkardı. “Farlarını açık unuttun,” dedi.</p>

  <p>Adam farlar umurunda bile değilmiş gibi boş boş baktı ona ve elini arabaya doğru gelişigüzel salladı. Farlar söndü.</p>

  <p>“Kullanışlı bir özellikmiş,” dedi Bay Young. “Kızılötesi, değil mi?”</p>

  <p>Adamın ıslak görünmediğini fark ederek biraz şaşırdı. Bebek taşıma çantası da dolu gibiydi.</p>

  <p>“Doğum başladı mı?” dedi adam.</p>

  <p>Baba olduğunun bu kadar kolay anlaşılması Bay Young’ı gururlandırdı.</p>

  <p>“Evet,” dedikten sonra, “beni dışarı çıkardılar,” diye ekledi minnetle.</p>

  <p>“Ne çabuk? Ne kadar zamanımız kaldığını biliyor musun?”</p>

  <p>Biz mi, diye düşündü Bay Young. Anlaşılan, babaların ebeveyn olarak sorumlulukları olduğuna inanan bir doktordu.</p>

  <p>“Sanırım, ıı, hâlâ doğum yapıyoruz,” dedi Bay Young.</p>

  <p>“Hangi doğumhane?” dedi adam telaşla.</p>

  <p>“Üç numaradayız,” dedi Bay Young. Ceplerini yokladı ve geleneklere uyarak yanında getirdiği ezik paketi çıkardı.</p>

  <p>“Bir püro paylaşalım mı mutlu mutlu, ne dersin?” dedi.</p>

  <p>Ama adam gitmişti bile.</p>

  <p>Bay Young paketi cebine itinayla geri koyup düşünceli düşünceli piposuna baktı. Şu doktorların her zaman acelesi vardı. Tanrı’nın yarattığı her saniye çalışıyorlardı.</p>

  <div style="text-align: center;">
 <img width="15%" alt="divider" src="../Images/divider.svg"/>
  </div>

  <p>&nbsp;</p>
  <p class="nind"><span class="gir">BİR BEZELYE</span> ve üç bardakla yapılan, takip etmesi oldukça zor bir numara vardır. Şu anda, bir avuç bozukluktan daha fazlası uğruna buna benzer bir oyun başlamak üzere.</p>

  <p>El çabukluğunu takip edebilmeniz adına metnin akışını biraz yavaşlatacağız.</p>

  <p>Bayan Deirdre Young üç numaralı doğumhanede doğuruyor. Sapsarı saçlı bir erkek bebeği olacak. Ona Bebek A diyelim.</p>

  <p>Amerika Kültür Ataşesi’nin karısı Bayan Harriet Dowling ise dört numaralı doğum hane de ve sapsarı saçlı bir erkek bebek doğurmak üzere. Onun da adı Bebek B olsun.</p>

  <p>Rahibe Mary Çalçene, doğduğundan beri imanlı bir Satanist. Çocukken Sabbat Okulu’na gitti. El yazısı ve karaciğer konularında hep siyah yıldızlarla ödüllendiriliyordu. Çenebaz Tarikatı’na katılacağı söylendiğinde itaat etti, çünkü bu konuda yeteneği vardı ve dostlar arasında olacağını biliyordu. Yeteneğini keşfedebileceği bir alan bulabilseydi çok zeki olduğu anlaşılırdı, ama uzun zaman önce, kendi tabiriyle, aklı bir karış havada birinin hayatının daha kolay olduğunu fark etmişti. Şu anda Mary Çalçene’ye sapsarı saçlı bir bebek teslim ediliyor. Ona, Düşman, Kralları Yok Eden, Dipsiz Çukurun Meleği, Ejder denen Yüce Yaratık, Bu Dünyanın Prensi, Yalanların Babası, Şeytan’ın Dölü ve Karanlığın Efendisi diyelim.</p>

  <p>Dikkatle izleyin. Oda oda dolaşıyorlar...</p>

  <p>“Bu o mu?” dedi Rahibe Mary bebeğe bakarak. “Gözleri tuhaf olur sanmıştım. Kırmızı ya da yeşil. Ya da mini mini toynakçıklar falan. Ya da kıpır kıpır bir kuyruk.” Konuşurken bebeği döndürdü. Boynuzları da yoktu. Şeytan’ın çocuğu uğursuz bir şekilde normal görünüyordu.</p>

  <p>“Evet, bu o,” dedi Crowley.</p>

  <p>“Düşünsene, kucağımda Deccal’ı tutuyorum,” dedi Rahibe Mary. “Ve Deccal’a banyo yaptırıyorum. Mini mini ayak parmakçıklarını sayarmışım, aman da aman...”</p>

  <p>Şimdi, kendine ait bir dünyada kaybolmuş, çocukla doğrudan konuşuyordu. Crowley elini kadının yüzünün önünde salladı. “Hey! Hey! Rahibe Mary?"</p>

  <p>“Affedersiniz efendim. Ama çok tatlı bir şey bu. Babasına benziyor mu? Aman da babacığına benziyor muymuş bu...”</p>

  <p>“Hayır,” dedi Crowley sertçe. “Şimdi, senin yerinde olsam doğumhaneye dönerdim.”</p>

  <p>“Büyüdüğü zaman beni hatırlar mı dersiniz?” dedi Rahibe Mary efkarla, koridorda yavaş yavaş uzaklaşırken.</p>

  <p>“Dua et ki hatırlamasın,” dedi Crowley ve oradan tüydü.</p>

  <p>Rahibe Mary gece vakti, Düşman, Kralları Yok Eden, Dipsiz Çukurun Meleği, Ejder denen Yüce Yaratık, Bu Dünyanın Prensi, Yalanların Babası, Şeytan’ın Dölü ve Karanlığın Efendisi’ni kollarında sıkıca tutarak hastane koridorlarından geçti. Boş bir bebek yatağı bulup bebeği yatırdı.</p>

  <p>Bebek agulayınca Rahibe Mary onu gıdıkladı.</p>

  <p>Kapıda anaç bir kadın belirdi. “Rahibe Mary, burada ne işin var? Dört numaralı doğumhanede olman gerekmiyor muydu?”</p>

  <p>“Efendi Crowley dedi ki...”</p>

  <p>“Sen iyi bir rahibe ol ve işine bak. Babaya rastladın mı? Bekleme odasında yoktu.”</p>

  <p>“Ben yalnızca Efendi Crowley’yi gördüm ve o da bana dedi ki...”</p>

  <p>“Eminim demiştir,” dedi Rahibe Grace Dududilli sertçe. “Sanırım gidip o sefil adamı bulsam iyi olacak. Sen gel de anneye göz kulak ol, tamam mı? Kadın biraz yorgun, ama bebek iyi.” Rahibe Grace duraksadı. “Neden göz kırpıyorsun? Gözüne bir şey mi oldu?”</p>

  <p>“Biliyorsun!” diye tısladı Rahibe Mary aksi aksi. “Bebekler. Değiş tokuş...”</p>

  <p>“Doğru, doğru. Zamanı gelince. Ama babanın ortalıklarda dolaşmasına izin vermemeliyiz. Bir şeyler görür mörür, kötü olur. O yüzden sen burada kalıp bebeğe göz kulak ol, tamam mı canım?” dedi Rahibe Grace ve cilalı zeminde hızla uzaklaştı.</p>

  <p>Rahibe Mary tekerlekli bebek yatağını iterek doğumhaneye girdi.</p>

  <p>Bayan Young yorgun olmaktan öte, derin uykudaydı. Yüzünde, bu sefer ortalıklarda koşuşturma işini başkalarının yapacağını bilen birinin memnuniyet dolu ifadesi vardı. Tartılmış, isim etiketi takılmış olan Bebek A yanında uyuyordu. Yardımsever biri olarak yetiştirilmiş Rahibe Mary etiketi çıkarıp kopyaladı ve kopyayı getirdiği bebeğe taktı.</p>

  <p>Bebekler birbirine benziyordu. İkisi de küçüktü ve tenleri pençe pençe kızarmıştı. Tıpkısı olmasa da, Winston Churchill’e benziyorlardı.</p>

  <p>Şimdi, diye düşündü Rahibe Mary, güzel bir çay içebilirim.</p>

  <p>Tarikatın çoğu üyesi, tıpkı anne babaları ve onlardan önce de büyükanne ve büyükbabaları gibi, eski moda Satanistlerdi. Bu şekilde yetiştirilmişlerdi ve işin özüne inerseniz, o kadar da kötü kalpli değildiler, insanların çoğu kötü kalpli değildir zaten. Yalnızca kendilerini yeni fikirlere kaptırırlar; mesela asker çizmeleri giyip insanları vururlar ya da beyaz çarşaflara bürünüp insanları linç ederler ya da batik boyama kot pantolon giyip insanlara gitar çalarlar, insanlara yeni bir giyim tarzı verin, yürekleri ve zihinleri de hiç tereddütsüz ardından gelecektir. Hem, Satanist olarak yetiştirilme, olayı sıradan bir şeye dönüştürüyordu. Yalnızca cumartesi geceleri yaptığınız bir şeydi bu bir kere. Geri kalan günlerde, tıpkı diğerleri gibi, hayatınızı olabildiğince iyi yaşamaya çalışırdınız. Dahası, Rahibe Mary hemşireydi -hemşireler, inançları ne olursa olsun, öncelikle hemşiredir ve hemşirelik daha ziyade saatinizi baş aşağı takmak, acil durumlarda sakin kalmak ve bir fincan çay içmeye can atmaktan ibarettir. Rahibe Mary bir an önce birinin geleceğini umuyordu; işin önemli kısmını halletmişti ve artık çayını içmek istiyordu.</p>

  <p>Tarihteki pek çok zafer ve trajedinin insanların özünde iyi ya da kötü olmasından değil, insan olmasından kaynaklandığını bilmek, insanları anlamaya yardımcı olacaktır.</p>

  <p>Kapı çalındı. Rahibe Mary kapıyı açtı.</p>

  <p>“Daha bitmedi mi?” diye sordu Bay Young. “Ben babayım. Koca. Her neyse, ikisi de.”</p>

  <p>Rahibe Mary Amerika Kültür Ataşesi’nin Blake Carrington ya da J. R. Ewing’e<a class="nref" id="n10" href="../Text/footnotes.xhtml#n10d"><sup>{10}</sup></a> benzemesini beklemişti. Bay Young televizyonda gördüğü Amerikalılara benzemiyordu, belki kaliteli cinayet filmlerindeki babacan şerif dışında.<a class="nref" id="n11" href="../Text/footnotes.xhtml#n11d"><sup>{11}</sup></a> Adam tam bir hayal kırıklığıydı. Rahibe Mary onun kazağını da pek beğenmemişti.</p>

  <p>Hayal kırıklığını bastırıp, “Aaaa, evet,” dedi. “Tebrikler. Eşiniz uyuyor, zavallıcık çok yorgun.”</p>

  <p>Bay Young onun omzunun üzerinden bebeklere bakıp, “İkiz mi oldu?” dedi. Elini piposuna doğru götürürken bir an duraksadı. “İkiz mi? Kimse bana ikizler hakkında bir şey söylemedi.”</p>

  <p>“Ah, hayır!” dedi Rahibe Mary telaşla. “Sizinki <em>bu.</em> Diğeri... şey... başkasının. Yalnızca Rahibe Grace gelene kadar göz kulak oluyorum. Hayır,” diye tekrarladı, Düşman, Kralları Yok Eden, Dipsiz Çukurun Meleği, Ejder denen Yüce Yaratık, Bu Dünyanın Prensi, Yalanların Babası, Şeytan’ın Dölü ve Karanlığın Efendisi’ni göstererek, “sizinki kesinlikle bu. Başından toynakçıklarına kadar -ki toynağı yok aslında,” diye ekledi telaşla. Bay Young gözlerini bebeğe çevirdi.</p>

  <p>“Hı, evet,” dedi kuşkuyla. “Bana çekmiş. Her şey, ıı, yerli yerinde mi?”</p>

  <p>“Ah, evet,” dedi Rahibe Mary. “O gayet normal bir çocuk. Hem de çok, çok normal.”</p>

  <p>Bir an uyuyan bebeğe baktılar.</p>

  <p>“Pek aksanınız yok,” dedi Rahibe Mary. “Uzun zamandır mı buradasınız?”</p>

  <p>“Yaklaşık on senedir,” dedi Bay Young şaşkın şaşkın. “Ofis taşınınca, malum, ben de yer değiştirmek zorunda kaldım.” Rahibe Mary, “Her zaman çok heyecan verici bir iş olmalı diye düşünmüşümdür,” deyince Bay Young gururlandı; maliyet muhasebesinin heyecan verici taraflarını herkes takdir etmezdi.</p>

  <p>“Önceki iş yeriniz epey farklı olmalı,” diye devam etti kadın.</p>

  <p>“Sanırım,” dedi, daha önce bunun üzerine pek kafa yormamış olan Bay Young. Hatırlayabildiği kadarıyla Luton kasabası Tadfield’a epey benziyordu. Evlerle tren istasyonu arasında aynı türden çalı çitler vardı. Ve aynı türden insanlar.</p>

  <p>“Mesela daha yüksek binalar,” dedi Rahibe Mary çaresizlik içinde.</p>

  <p>Bay Young ona bakakaldı. Yüksek olarak düşünebildiği tek bina, Alliance ve Leicester binasıydı.</p>

  <p>“Herhalde bol bol da bahçe partisi oluyordur.”</p>

  <p>Ah. Bay Young rahibenin neden bahsettiğini gayet iyi biliyordu, zira Deirdre bu tür konularda pek hevesliydi.</p>

  <p>“Çok,” dedi şevkle. “Deirdre hepsine reçel yapar. Ben de genelde Beyaz Fil’e<a class="nref" id="n12" href="../Text/footnotes.xhtml#n12d"><sup>{12}</sup></a> yardım ederim.”</p>

  <p>Rahibe Mary, Buckingham Sarayı sosyetesinin bu yönünü hiç bilmiyordu, ama kafasındaki Buckingham Sarayı imajına kesinlikle uyuyordu.</p>

  <p>“Herhalde hediyedir,” dedi. “Nüfuzlu yabancıların ona çeşit çeşit hediye verdiğini okumuştum.”</p>

  <p>“Efendim?”</p>

  <p>“Kraliyet Ailesi’nin büyük hayranıyım anlayacağınız.”</p>

  <p>“Ah, ben de öyle,” dedi Bay Young, bu çalkantılı bilinç akışının üzerindeki yeni buz kütlesine minnetle atlayarak. Evet, konu asiller olduğunda, hangi sularda yüzdüğünüzü iyi bilirdiniz. Pek tabii ki, has asiller, el sallama ve köprü açılışı yapma alanlarında ağırlık sahibidir. Bütün gece diskoda eğlendikten sonra paparazzilerin üzerine kusmazlar.<a class="nref" id="n13" href="../Text/footnotes.xhtml#n13d"><sup>{13}</sup></a></p>

  <p>“Ne güzel,” dedi Rahibe Mary. “Ben de sizin gibilerin onları pek sevmediğini sanırdım. Hani, şu ayaklanıp çay takımlarını ırmağa filan atma meselesi vardı ya?”</p>

  <p>Tarikatın, 'Aklından geçenleri her zaman söyle’ buyruğundan cesaret alarak gevezeliğe devam etti. Anlattıklarının hiçbiri Bay Young’ın ilgi alanına girmiyordu ve bu konuda endişelenecek mecali de yoktu. Muhtemelen dindar bir yaşam insanları tuhaflaştırıyordu. Bayan Young’ın uyanmasını diledi. Sonra Rahibe Mary’nin gevezelikleri arasında bir sözcük zihninde bir umut ışıltısı uyandırdı.</p>

  <p>“Bir yerlerden çay bulabilme imkânımız var mı acaba?” diye sordu.</p>

  <p>“Tüh,” dedi Rahibe Mary eliyle ağzını kapayarak, “nasıl da unuttum?”</p>

  <p>Bay Young cevap vermedi.</p>

  <p>“Hemen bakarım,” dedi Rahibe Mary. “Ama isterseniz kahve de getirebilirim. Üst katta şu otomatik kahve makinelerinden var.”</p>

  <p>“Çay lütfen,” dedi Bay Young.</p>

  <p>Rahibe Mary neşeyle, “Vay vay, gerçekten yerlilere ayak uydurmuşsunuz,” dedi telaşla oradan ayrılırken.</p>

  <p>Bir uyuyan kadın ve iki uyuyan bebekle baş başa kalan Bay Young sandalyeye çöktü. Evet, evet, rahibeler her gün çok erken kalkıp, sık sık dizüstü çökmekten böyle tuhaf davranıyor olmalıydılar. İyi insanlardı elbette, ama akılları pek yerinde değildi. Bir seferinde Ken Russell’ın rahibelerle ilgili bir filmini görmüştü. Burada <em>o</em> tür şeylere dair işaret yoktu, ama diğer yandan, ateş olmayan yerden duman çıkmazdı, değil mi?</p>

  <p>İçini çekti.</p>

  <p>O anda Bebek A uyandı ve sağlam bir feryat kopardı.</p>

  <p>Bay Young ağlayan bir bebeği yatıştırmayalı çok olmuştu. Eskiden de bu konuda başarılı olduğu söylenemezdi. Sör Winston Churchill’e her zaman saygı duymuştu ve onun küçük versiyonlarının popolarını pışpışlamak kaba kaçarmış gibi geliyordu.</p>

  <p>“Dünyaya hoşgeldin,” dedi bitkinlik içinde. “Zamanla alışacaksın, merak etme.”</p>

  <p>Bebek ağzını kapadı ve karşısındaki adam serkeş bir generalmiş gibi dik dik baktı.</p>

  <p>Tam o sırada Rahibe Mary çayla birlikte içeri girdi. Satanist ya da değil, bir tabak bulup, üzerine birkaç bisküvi dizmeyi de akıl etmişti. Karışık bisküvi paketlerinin dibinde bulunabilecek türden bisküvilerdi bunlar. Bay Young’ınki pembeydi ve üzerine beyaz şekerle kardan adam resmi çizilmişti.</p>

  <p>“Sizde bunlardan yok sanırım,” dedi Rahibe Mary. “Siz bunlara kurabiye diyorsunuz. Bizse <em>bis-kü-vi</em>.”</p>

  <p>Bay Young, kendisinin de, Luton’daki diğer insanların da ona bisküvi dediğini söylemek için ağzını açmıştı ki, nefes nefese kalmış bir başka rahibe içeri daldı.</p>

  <p>Kadın, Rahibe Mary’ye baktı, Bay Young’ın pentagramın içine hiç ayak basmamış biri olduğunu anlayınca Bebek A’yı gösterip göz kırpmakla yetindi.</p>

  <p>Rahibe Mary başını sallayıp göz kırparak yanıt verdi.</p>

  <p>İkinci rahibe tekerlekli yatağı içindeki bebeği alıp götürdü. İnsan iletişimi söz konusu olduğunda, göz kırpma farklı farklı anlamlara gelebilir. Göz kırparak çok şeyi anlatabilirsiniz. Mesela yeni rahibenin göz kırpışı şöyle diyordu:</p>

  <p><em>Ne cehennemdeydin? Bebek B doğdu, değiş tokuşu yapmaya hazırız, ama sen kalkmış Düşman, Kralları Yok Eden, Dipsiz Çukurun Meleği, Ejder denen Yüce Yaratık, Bu Dünyanın Prensi, Yalanların Babası, Şeytan’ın Dölü ve Karanlığın Efendisi'ni yanlış odaya getirmişsin, bu da yetmezmiş gibi bir de çay içiyorsun. Farkında olmayabilirsin, ama ben az daha vuruluyordum!</em></p>

  <p>Öte yandan, Rahibe Mary’nin göz kırpışı ise şu anlama geliyordu: <em>İşte, Düşman, Kralları Yok Eden, Dipsiz Çukurun Meleği, Ejder denen Yüce Yaratık, Bu Dünyanın Prensi, Yalanların Babası, Şeytan‘ın Dölü ve Karanlığın Efendisi burada, ama şimdi seninle konuşamam, çünkü şu yabancı yanımızda.</em></p>

  <p>Gelgelelim Rahibe Mary diğer rahibenin göz kırpışını şu şekilde anlamıştı:</p>

  <p><em>Aferin, Rahibe Mary -demek bebekleri kendi başına değiştirdin. Simdi bana fazlalık bebeği göster de, alıp götüreyim ve seni</em></p>

  <p><em>Amerika Kültür Ataşesi Ekselansları ile birlikte çay içmek üzere yalnız bırakayım.</em></p>

  <p>Dolayısıyla, kendi göz kırpışı da şu anlama geliyordu; <em>Al bakalım tatlım; bu Bebek B, şimdi onu götür ve beni Ekselansları ile sohbet etmek üzere yalnız bırak. Neden onca ayna yüzeyli yüksek binalar yaptıklarını öğrenmek istemişimdir hep.</em></p>

  <p>Bu gizli saklı sevgi gösterileri karşısında feci utanmış olan Bay Young, sözsüz iletişimin inceliklerinden tamamen bihaber, şu şekilde düşünüyordu: Bay Russell neden bahsettiğini biliyormuş, orası kesin.</p>

  <p>Bayan Dowling’in odasındaki, onu gittikçe artan bir huzursuzlukla izleyen Gizli Servis görevlileri olmasa, diğer rahibe, Mary’nin hatasını fark edebilirdi belki. Huzursuzluğun sebebi, Gizli Servis görevlilerinin uzun dökümlü cüppeler giymiş, uzun dökümlü başlıklar takmış insanlara belli tepkiler vermek üzere eğitilmiş olmaları ve şu anda çakışan sinyaller almalarıydı. Çakışan sinyallerle boğuşan insanlar, eline silah verilecek en güvenilir insanlar değildir, özellikle de az önce doğal doğuma tanık olmuşlarsa, çünkü doğal doğum, dünyaya yeni vatandaşlar getirmenin Amerikanvari yöntemi değildi kesinlikle. Üstüne üstlük, görevliler bu binada ayinler yapıldığını duymuşlardı.</p>

  <p>Bayan Young uyandı.</p>

  <p>“Ona bir isim seçtiniz mi?” dedi Rahibe Mary sinsice.</p>

  <p>“Hı?” dedi Bay Young. “Ah. Hayır, seçmedik. Kız olsa, annemin adı olan Lucinda’yı verecektik. Ya da Germaine. Bu da Deirdre’nin seçimiydi.”</p>

  <p>“Wormwood<a class="nref" id="n14" href="../Text/footnotes.xhtml#n14d"><sup>{14}</sup></a> güzel bir isim,” dedi rahibe, klasikleri hatırlayarak. “Ya da Damien<a class="nref" id="n15" href="../Text/footnotes.xhtml#n15d"><sup>{15}</sup></a>. Damien çok tutulan bir isim.”</p>

  <p>&nbsp;</p>
  <p class="nind"><span class="gir">ANATHEMA<a class="nref" id="n16" href="../Text/footnotes.xhtml#n16d"><sup>{16}</sup></a> ARAÇ</span> -din konularında pek bilgili olmayan annesi sözcüğe okuduğu bir yazıda rastlamış ve harika bir kız ismi olduğuna karar vermişti- sekiz buçuk yaşındaydı ve yorganının altında, elinde fenerle Kitap’ı okuyordu.</p>

  <p>Diğer çocuklar okuma yazmayı elma, top, hamam böceği gibi resimlerle süslenmiş rengarenk okuma kitaplarından öğrenirdi. Ama Araç ailesi için geçerli değildi bu. Anathema okuma yazmayı Kitap’tan öğrenmişti.</p>

  <p>Bu kitabın içinde elmalarla toplar yerine, kazıkta yakılırken yüzü neşeyle parlayan Agnes Çatlak’ın on sekizinci yüzyıldan kalma güzel bir ahşap baskı resmi vardı.</p>

  <p>Anathema’nın öğrendiği ilk sözcük <em>dakik</em> olmuştu. Sekiz buçuk yaşındaki pek az insan <em>dakik</em> sözcüğünün aynı zamanda ‘hassas’ anlamına da geldiğini bilirdi, ama Anathema o nadir insanlardan biriydi.</p>

  <p>Öğrendiği ikinci sözcük <em>kat’i</em> idi.</p>

  <p>Sesli olarak okuduğu ilk cümle ise:</p>

  <p>“Sana buyuruyom ve kelâmım ilen seni vazifelendiriyom. Dördi binip sürcek ve dahi Dört kişi binip sürcek ve Üçi Gökkubbe’de beraber sürcek ve Bir tenesi alevler içünde sürcek; ve onlara hiçbi şey mâani olmıycak: ne balık, ne rahmet, ne yol, ne Şeytan, ne Melek. Ve sen dahi orda haazır buluncaksın Anathema.</p>

  <p>Anathema kitapta kendisi hakkındaki kısımları okumaya bayılıyordu.</p>

  <p>(Doğru pazar gazetelerini okuyan ilgili ebeveynlerin satın aldığı, başkahraman olarak kendi çocuklarının isimlerinin yazılı olduğu kitaplar vardır. Bunun amacı çocukların kitaba ilgi göstermesini sağlamaktır. Anathema’nın durumunda, Kitap’ta yalnızca kendisi yoktu -ve olan kısımları da şimdiye kadar doğru çıkmıştı- aynı zamanda annesiyle babası, büyükanneleriyle büyükbabaları ve on yedinci yüzyıla kadar ki tüm ataları vardı.</p>

  <p>Anathema o noktada, kitabın <em>onun</em> çocuklarından, ya da aslında önündeki on bir senenin ötesinde hiçbir şeyden bahsetmediğini göremeyecek kadar küçük ve benmerkezciydi. Sekiz buçuk yaşındaysanız, on bir sene koca bir ömür demektir ve Kitap’a inanmak gerekirse, gerçekten de öyle olacaktı.)</p>

  <p>Soluk bir yüzü, siyah gözleri ve siyah saçları olan Anathema zeki bir çocuktu. İnsanları huzursuz etmek gibi bir özelliğe sahipti -sağlam bir aile mirası. Bir de haddinden fazla psişikti ki, bunu da büyük-büyük-büyük-büyük-büyük annesinden miras almıştı.</p>

  <p>Adeta büyümüş de küçülmüştü Anathema. Öğretmenlerinin onu azarlamaya cesaret edebildiği tek kusuru imlasıydı ve o da berbat değil, 300 sene eskiydi.</p>


  <p>&nbsp;</p>

  <p class="nind"><span class="gir">RAHİBELER SİNSİ</span> bir bahaneyle (“Onu tartacağız tatlım, kanun gereği bunu yapmamız lazım.”) Bebek A’yı götürüp hemen ardından Bebek B’yi getirerek, Ataşe’nin karısıyla Gizli Servis görevlilerinin burunlarının dibinde bebekleri değiştirdiler.</p>

  <p>Kültür Ataşesi Thaddeus J. Dowling birkaç gün önce acilen Washington’a çağrılmış, ama doğum süresince telefonda Bayan Dowling’in deneyimini paylaşmış, onun nefes egzersizlerine yardımcı olmuştu.</p>

  <p>Hoş, diğer hatta yatırım danışmanıyla konuşuyor olması bazen sorun yaratmıştı tabii; hattâ bir ara karısını yirmi dakika boyunca beklemeye almak zorunda bile kalmıştı.</p>

  <p>Ama önemi yoktu.</p>

  <p>Bir bebeklerinin olması, iki insanın yaşayabileceği en mutlu deneyimdi ve Ataşe bunun tek saniyesini bile kaçırmayacaktı.</p>

  <p>Zaten Gizli Servis görevlilerinden biri tüm doğumu videoya çekmişti.</p>


  <p>&nbsp;</p>

  <p class="nind"><span class="gir">GENELDE ŞER</span> uyumaz ve dolayısıyla neden başkalarının uyuması gerektiğini de anlamaz. Ama Crowley uykuyu severdi, ona göre dünyanın zevklerinden biriydi bu. Özellikle de ağır yemeklerden sonra. On dokuzuncu yüzyıl boyunca uyumuştu mesela. Uykuya ihtiyacı olduğundan değil, sırf keyif aldığından.<a class="nref" id="n17" href="../Text/footnotes.xhtml#n17d"><sup>{17}</sup></a></p>

  <p>Dünyanın zevklerinden biri. Eh, henüz zamanı varken o zevklerin ciddi ciddi tadını çıkarmaya başlasa iyi olacaktı.</p>

  <p>Bentley gecenin içinde gürleyerek doğuya doğru yol aldı.</p>

  <p>Kavramsal olarak Kıyamet’e bir itirazı yoktu. Biri ona neden koskoca yüzyıllarını insanoğlunun işlerine burnunu sokarak geçirdiğini sorsa, “Ah, Kıyamet’i başlatmak ve Cehennem’in zaferi için,” derdi. Ama onu getirmeye çalışmak ayrı şeydi, onun gerçekten olmasıysa apayrı şey.</p>

  <p>Crowley dünyanın sonu geldiğinde orada olacağını her zaman bilse de -sonuçta o bir ölümsüzdü ve başka seçeneği yoktu- bunun çok sonraları gerçekleşeceğini ummuştu.</p>

  <p>Böyle bir umuda kapılmasının nedeni, insanlardan epey hoşlanmış olmasıydı. Ne var ki, iblisler için büyük bir kusurdu bu.</p>

  <p>Ah, onların kısa ömürlerini acılarla doldurmak için elinden geleni ardına koymamıştı, ne de olsa işi buydu, ama Crowley’nin bulduğu yollar onların kendi kendilerine tasarladıklarıyla boy ölçüşemezdi bile. İnsanlar doğal bir kötülük yeteneğine sahipti. Bir şekilde yaradılışları böyleydi sanki. Binlerce küçük yolla kendilerine düşman olan bir dünyaya doğuyorlar, sonra enerjilerinin çoğunu onu daha da kötüleştirmeye adıyorlardı. Crowley zaman geçtikçe, doğal kötülük ortamı içinde göze çarpacak şeytani işler uydurmakta güçlük çekmeye başlamıştı. Son bin sene içinde kimbilir kaç sefer Aşağı’ya şuna benzer bir mesaj göndermek geçmişti içinden: Bakın, artık boş versek de olur, Cehennem’in yedi katını kapatıp buraya taşınalım; onlara, kendilerinin zaten yapmadığı hiçbir şey yapamayız, ki onlar bizim aklımızın ucundan bile geçmeyecek şeyler yapıyorlar ve bu genellikle elektrotları da içeriyor. Bizde eksik olan onlarda bol bol var. Onlarda hayal gücü var. Bir de elektrik, elbette.</p>

  <p>Hattâ içlerinden biri bu mesele hakkında bir şeyler de yazmıştı... “Boşaldı Cehennem ve saçıldı tüm şeytanlar ortalığa.”<a class="nref" id="n18" href="../Text/footnotes.xhtml#n18d"><sup>{18}</sup></a></p>

  <p>Crowley, İspanyol Engizisyonu için takdirname almıştı. O sırada <em>gerçekten</em> İspanya’daydı ve genellikle iyi mahallelerdeki meyhanelerde takılıyordu. Takdirname gelene kadar engizisyondan haberi bile yoktu. Orada neler yapıldığını görmeye gitmiş, sonrasındaysa bir hafta sarhoş gezmişti.</p>

  <p>Şu Hieronymus Bosch. Amma tuhaf adamdı.</p>

  <p>Ve tam da siz onların Cehennem’den çok, çok daha habis olduklarına karar verdiğinizde, Cennet’in hayal edemeyeceği kadar hayırsever kesiliveriyorlardı. Hattâ genellikle her iki durumda da başrolde aynı kişi oluyordu. Şu özgür irade dedikleri lanet şey yüzündendi elbette.</p>

  <p>Aziraphale bir seferinde ona açıklamaya çalışmıştı. Asıl mesele, demişti -1020 senesi civarlarıydı, o küçük Anlaşma’yı yaptıkları vakit- tüm mesele, bir insanın sırf kendi istediği için İyi ya da Kötü olabilmesi. Buna karşın Crowley ve elbette kendisi gibilerin mizaçları en baştan belirlenmişti. İnsanlar, tamamen kötü olma seçenekleri yoksa, asla tamamen iyi olamazdılar.</p>

  <p>Crowley bunu bir süre düşünmüş ve 1023 senesi civarında, Dur bir dakika, demişti, bu yalnızca herkes hayata eşit koşullar altında başlarsa geçerli olur, tamam mı? Savaş bölgesinin ortasında, çamurdan yapılmış bir barakada hayata başlamış birinin, şatoda doğmuş biri kadar iyi olmasını bekleyemezsin.</p>

  <p>Ah, demişti Aziraphale, iyi bir noktaya parmak bastın. Ne kadar aşağıdan başlarsan, karşına o kadar çok fırsat çıkar.</p>

  <p>Saçmalık, demişti Crowley.</p>

  <p>Hayır, demişti Aziraphale, esrarengizlik.</p>

  <p>Aziraphale. O bir Düşman’dı elbette. Ama altı bin senedir düşman oldukları göz önüne alınınca bir açıdan dost sayılırdılar.</p>

  <p>Crowley uzanıp araç telefonunu aldı.</p>

  <p>İblis olmak, özgür iradeniz olmaması anlamına geliyordu. Ne var ki insanların arasında çok vakit geçirdiğinizde ister istemez bir iki şey kapıyordunuz.</p>

  <p>&nbsp;</p>

  <p class="nind"><span class="gir">BAY YOUNG</span>, Damien ve Wormwood isimlerini pek sevmemişti. Rahibe Mary Çalçene’nin önerdiği, Cehennem’in yarısında ve Hollywood’un Altın Yılları’nın çoğunda kullanılan diğer isimleri de.</p>

  <p>“Eh,” dedi Rahibe Mary sonunda, azıcık incinmiş bir sesle, “Bence Errol’da yanlış bir taraf yok. <em>Cary'di</em> de.<a class="nref" id="n19" href="../Text/footnotes.xhtml#n19d"><sup>{19}</sup></a> ikisi de çok güzel Amerikan isimleri.”</p>

  <p>“Ben daha... şey... geleneksel bir isim düşünmüştüm,” diye açıkladı Bay Young. “Bizim ailede her zaman güzel, basit isimler tercih edilmiştir.”</p>

  <p>Rahibe Mary gülümsedi. “Doğru. Bana sorarsanız eski isimler her zaman en iyisidir.”</p>

  <p>“Düzgün bir İngiliz ismi, tıpkı İncil’dekiler gibi,” dedi Bay Young. “Matthew, Mark, Luke ya da John,” dedi düşünceli düşünceli. Rahibe Mary irkildi. “Yalnız, bunlar hiçbir zaman güzel İncil isimleri gibi gelmemiştir bana,” diye ekledi Bay Young. “Daha çok kovboy ve futbolcu isimleri gibi.”</p>

  <p>“Saul<a class="nref" id="n20" href="../Text/footnotes.xhtml#n20d"><sup>{20}</sup></a> güzel,” dedi Rahibe Mary bir deneme daha yaparak. <em>“Çok da</em> eski moda bir şey istemiyorum,” dedi Bay Young. “Ya da Kabil. Kabil daha çağdaş bir isim,” diye ısrar etti Rahibe Mary.</p>

  <p>“Hımm.” Bay Young emin olamıyor gibiydi.</p>

  <p>“Ya da... eh, Âdem de bir seçenek,” dedi Rahibe Mary ve, bu kabul edilebilir olmalı, diye geçirdi aklından.</p>

  <p>“Âdem mi?” dedi Bay Young.</p>

  <div style="text-align: center;">
 <img width="15%" alt="divider" src="../Images/divider.svg"/>
  </div>

  <p>&nbsp;</p>
  <p class="nind"><span class="gir">SATANİST RAHİBELERİN</span> fazlalık olan Bebek B’yi gizlice evlatlık verdiklerini düşünmek hoş olurdu. Onun normal, mutlu, güleç, hareketli ve coşkulu bir çocuk olarak büyüdüğünü, ardından da normal ve halinden memnun bir yetişkin olarak yaşadığını.</p>

  <p>Belki de öyle oldu.</p>

  <p>Siz onun ortaokulda dilbilgisi yarışmasında ödül aldığını düşünün; üniversitede sıradan, ama mutlu seneler geçirdiğini; Tadfield ve Norton İnşaat Kooperatifi’nin muhasebe bölümünde çalıştığını; güzel karısını. Muhtemelen birkaç çocuk da hayal etmek istersiniz, bir de hobi -antika motosiklet tamirciliği belki ya da tropik balık yetiştiriciliği.</p>

  <p>Bebek B’nin başına <em>başka</em> neler gelebileceğini bilmek istemezsiniz.</p>

  <p>Zaten biz sizin versiyonunuzu daha çok sevdik.</p>

  <p>Muhtemelen ürettiği tropik balıklar için ödül de kazanacak.</p>

  <p>&nbsp;</p>

  <p class="nind"><span class="gir">SURREY, DORKING’DEKİ</span> küçük bir evin yatak odasından ışık geliyordu.</p>

  <p>İnce ve gözlüklü Newton Pulsifer on iki yaşındaydı ve saatler önce yatmış olması gerekiyordu.</p>

  <p>Ama annesi oğlunun bir dâhi olduğuna kanaat getirmişti ve ‘deneylerini’ yapabilmesi için yatma saatinden sonra da ayakta kalmasına izin veriyordu.</p>

  <p>Şimdiki deneyi, annesinin oynaması için verdiği eski mi eski lambalı radyonun fişini değiştirmekti. Kendisinin gururla ‘çalışma tezgahı’ dediği şeyin başında oturmuştu. Köhne masa tel kangalları, piller, küçük ampuller ve hiç gerektiği gibi çalışmamış olan kristal radyo alıcısı yapma araçlarıyla kaplıydı. Lambalı radyoyu çalıştırmayı başaramamıştı, hoş o aşamaya hiç gelememişti zaten.</p>

  <p>Hafiften yamuk üç model uçak, pamuk ipliklerle yatak odasının tavanına asılmıştı. Üstünkörü bakıldığında bile, onların titiz, dikkatli, ama aynı zamanda model uçak yapmaktan anlamayan birinin elinden çıktığı anlaşılırdı. Newton modellerinin hepsiyle korkunç gurur duyuyordu, hattâ kanatlarını beceremediği Spitfire’la bile.</p>

  <p>Burnunun ucuna kayan gözlüğü yukarı itti, gözlerini kısarak fişe baktı ve tornavidayı bıraktı.</p>

  <p>Bu sefer umutluydu; <em>Erkek Çocukların Pratik Elektronik Kitabı, Elektrikle Yapabileceğiniz Yüz Bir Güvenli ve Eğitici Şey</em> kitabının beşinci sayfasındaki, fiş değiştirmekle ilgili talimatların hepsini tamamlamıştı. Doğru renkteki kabloları doğru pimlere tutturmuş, voltajın doğru olup olmadığını kontrol etmiş, her şeyi birbirine vidalamıştı. Şimdilik sorun yoktu.</p>

  <p>Fişi prize taktı. Sonra prizin düğmesine bastı.</p>

  <p>Evdeki bütün ışıklar söndü.</p>

  <p>Newton gururla gülümsedi; bu işte gittikçe ustalaşıyordu. Son seferinde tüm Dorking’in elektrikleri sönmüştü ve elektrik idaresinden bir adam gelip annesiyle ciddi bir konuşma yapmıştı.</p>

  <p>Newton elektrikle ilgili her şeye şiddetli ve kesinlikle karşılıksız bir aşk duyuyordu. Okulda bir bilgisayarları vardı ve yarım düzine çalışkan öğrenci derslerden sonra kalıp, delikli kartlarla bir şeyler yapıyordu. Bilgisayardan sorumlu öğretmen, Newton’in onlara katılma yakarışları karşısında sonunda pes ettiğinde, Newton’in bilgisayara küçük bir kart sokması yetmişti. Bilgisayar kartı çiğnemiş, sonra boğulup ölmüştü.</p>

  <p>Newton geleceğin bilgisayar sektöründe olduğundan emindi ve gelecek kapıyı çaldığında yeni teknolojinin önünde hazır bekliyor olacaktı.</p>

  <p>Ne var ki, geleceğin bu konuda başka fikirleri vardı. Hepsi Kitap’ta yazılıydı.</p>

  <p>&nbsp;</p>
  <p class="nind"><span class="gir">ÂDEM, DİYE DÜŞÜNDÜ BAY YOUNG.</span> Kulağa nasıl geldiğini anlamak için yüksek sesle söyledi. “Âdem.” Hımm...</p>

  <p>Başını eğip, Düşman, Kralları Yok Eden, Dipsiz Çukurun Meleği, Ejder denen Yüce Yaratık, Bu Dünyanın Prensi, Yalanların Babası, Şeytan’ın Dölü ve Karanlığın Efendisi’nin altın rengi saçlarına baktı.</p>

  <p>“Biliyor musunuz,” dedi bir süre sonra, “Âdem ona yakışacak bence.”</p>

  <div style="text-align: center;">
 <img width="15%" alt="divider" src="../Images/divider.svg"/>
  </div>

  <p>&nbsp;</p>

  <p class="giris">KARANLIK YE FIRTINALI BİR GECE DEĞİLDİ.</p>

  <p>Karanlık ve fırtınalı gece iki gün sonra oldu, Bayan Dowling ile Bayan Young bebekleriyle birlikte binadan ayrıldıktan yaklaşık dört saat sonra. Epey karanlık ve fırtınalı bir geceydi; gece yarısından sonra, fırtına zirveye ulaştığında, Çenebaz Tarikatı Manastırı’na yıldırım düştü ve malzeme odasının çatısını tutuşturdu.</p>

  <p>Olayda kimse ciddi bir biçimde yaralanmasa da yangın birkaç saat sürdü ve bina oldukça hasar gördü.</p>

  <p>Kundakçı yakındaki tepede durmuş, yükselen alevleri izliyordu. Uzun boylu ve ince yapılı bir Cehennem Dükü’ydü bu. Aşağı’ya geri dönmeden önce yapması gereken son şeyi de yapmıştı işte.</p>

  <p>Gerisini Crowley’ye bırakabilirdi.</p>

  <p>Hastur eve döndü.</p>

  <p>&nbsp;</p>

  <p class="nind"><span class="gir">AZIRAPHALE TEKNİK OLARAK</span> Başmelek’ti, ama bugünlerde insanlar bu konuyla dalga geçip duruyorlardı.</p>

  <p>Aslında, ne o ne de Crowley birbirlerinin arkadaşlığını tercih ederdi, ama ikisi de erkekti, ya da en azından erkek suretindeydiler, ikisi de bu dünyadandı ve şimdiye dek Anlaşma ikisinin de işine yaramıştı. Hem, altı bin senedir gördüğünüz, değişmeyen tek yüze alışmayıp da ne yapacaktınız.</p>

  <p>Anlaşma çok basitti, hattâ o kadar basitti ki, baş harfinin büyük yazılmasını bile hak etmiyordu; büyük harf meselesi sırf çok uzun zamandır geçerli olmasından ileri geliyordu. Üstlerinden çok uzakta, zor koşullar altında yalnız başına çalışan ajanların, yakındaki rakipleriyle uzaktaki müttefiklerinden daha fazla ortak noktaları olduğunu fark ettiklerinde vardıkları sağduyulu anlaşmalardan biriydi. Birbirlerinin işlerine karışmamayı içeren bu sessiz Anlaşma’ya göre, ne zafer kazanacak ne de mağlup olacaklar, ikisi de efendilerine, sinsi ve bilgili rakipleri karşısında ne büyük adımlar attıklarını gösterebileceklerdi.</p>

  <p>Bunun sonucunda, Crowley Manchester’ı geliştirirken, Aziraphale de rahat rahat Shropshire’ı yaratmıştı. Crowley Glasgow’u almıştı, Aziraphale ise Edinburgh’u (Milton Keynes’in<a class="nref" id="n21" href="../Text/footnotes.xhtml#n21d"><sup>{21}</sup></a> sorumluluğunu üstlenmemiş olsalar da, ikisi de şehri kişisel başarıları olarak raporlamışlardı).</p>

  <p>Sağduyu gerektirdiğinde, birbirlerine destek çıkmak bile onlara doğal gelmişti elbette. İkisi de melekti ne de olsa. Birinin acil bir baştan çıkarma için hazır Hull’a gitmişken, kasabanın diğer yanına uğrayıp, küçük bir standart ilahi esriklik anı da yaratması mantıklıydı. Neticede bunun da bir şekilde yapılması gerekiyordu; sağduyulu davrandıklarında kendilerine daha fazla boş zaman kalıyor, masraflar da azalıyordu.</p>

  <p>Aziraphale bazen bundan dolayı vicdan azabı çekmiyor değildi, ama yüzyıllar boyunca insanlıkla haşır neşir olmak Crowley gibi onu da etkilemişti, tabii aksi istikamette.</p>

  <p>Dahası, Yetke Sahipleri, iş görüldüğü sürece, kimin hangi İŞİ yaptığına aldırmıyormuş gibi görünüyorlardı.</p>

  <p>Şu anda, Aziraphale St. James Parkı’ndaki ördek havuzunun kenarında, Crowley’nin yanında duruyordu. Birlikte ördekleri besliyorlardı.</p>

  <p>St. James Parkı’ndaki ördekler başkalarına çaktırmadan buluşan gizli ajanların elinden ekmek yemeye o kadar alışmışlardı ki, kendi Pavlov tepkilerini geliştirmişlerdi. Bir St. James Parkı ördeğini laboratuvarda kafese koyun ve ona iki adam resmi gösterin -genellikle birinin üzerinde kürk yakalı palto olur, diğeri ise koyu renk palto giyer ve atkı takar- ördeğin hemen başını beklentiyle kaldırdığını göreceksiniz. Ağzının tadını bilen ördekler özellikle Rus Kültür Ataşesi’nin esmer ekmeğini tercih ederken, farklı tatlara açık olanlar MI9’un başkanının attığı bira mayası sosu sürülmüş Hovis marka ekmeğini arardı.</p>

  <p>Aziraphale hırpani görünüşlü bir erkek ördeğe ekmek kabuğu attı, ördek ekmeği kapıp daldı.</p>

  <p>Melek, Crowly'e döndü.</p>

  <p>“Gerçekten ama,” diye mırıldandı.</p>

  <p>“Pardon,” dedi Crowley. “Kendimi kaybettim bir an.” Ördek öfke içinde yüzeye çıktı.</p>

  <p>“Elbette, bir şeyler döndüğünü biliyorduk,” dedi Aziraphale. “Ama bu tür şeyler Amerika’da olur sanıyordum. Böyle şeyler için oraya gidiyorlar.”</p>

  <p>“Yine de yapabilirler,” dedi Crowley kasvetle. Düşünceler içinde parkın kenarındaki Bentley’e baktı. Biri arabanın arka tekerleğine kelepçe takıyordu.</p>

  <p>“Ah, evet. Şu Amerikan diplomat,” dedi melek. “Pek gösterişli birine benziyor. Sanki Kıyamet bir tür sinema gösterisiymiş de onu mümkün olduğunca çok ülkeye satmak istiyormuşsun gibi.”</p>

  <p>“Bütün ülkelere,” dedi Crowley. “Yeryüzüne ve oradaki tüm krallıklara.”</p>

  <p>Aziraphale son ekmek parçasını ördeklere attı. Ördekler onları bırakıp, Bulgar askeri ataşesi ile Cambridge kravatı takmış sinsi görünüşlü adamı taciz etmeye gittiler.</p>

  <p>Aziraphale kesekâğıdını çöp tenekesine atıp Crowley’ye döndü ve, “Biz kazanacağız elbette,” dedi.</p>

  <p>“Bunu istemezsin,” dedi iblis.</p>

  <p>“Neden istemeyecekmişim bakalım?”</p>

  <p>“Dinle,” dedi Crowley çaresizlik içinde, “sizin tarafta kaç müzisyen vardır sence, hı? Birinci sınıf müzisyen demek istiyorum.”</p>

  <p>Aziraphale şaşaladı.</p>

  <p>“Eh, sanın m...” diye başladı.</p>

  <p>“İki,” dedi Crowley. “Elgar ve Lizst. Hepsi bu. Geri kalanların hepsi bizde. Beethoven, Brahms, tüm Bachlar, Mozart, hepsi. Sonsuzluğu Elgar’la birlikte geçirdiğini hayal edebiliyor musun?”</p>

  <p>Aziraphale gözlerini yumup, “Hem de rahatlıkla," diye inledi.</p>

  <p>“İşte bu,” dedi Crowley zaferle şişinerek. Aziraphale’in zayıf noktasını biliyordu. “CD’ler yok. Albert Hall yok. Yaz konserleri yok. Glyndbourne yok. Gece gündüz semavi ezgiler sadece.”</p>

  <p>“Esrarengiz,” diye mırıldandı Aziraphale.</p>

  <p>“Tuzsuz yumurta gibi, demiştin. Ha, bu arada tuz ve yumurta da yok tabii. Dereotu soslu, çeşnili somon da yok. Herkesin seni tanıdığı küçük sevimli restoranlar yok. <em>Daily Telegraph</em> bulmacası yok. Küçük antikacılar yok. Kitapçılar da yok. İlgi çekici eski baskılar yok. Özellikle de” -Crowley Aziraphale’in ilgi alanı haznesinin dibini kazıdı- “Regency dönemi gümüş enfiye kutuları yok...”</p>

  <p>“Ama biz kazandığımızda hayat daha iyi olacak!” dedi melek boğuk bir sesle.</p>

  <p>“Ama o kadar ilginç olmayacak. Bak, haklı olduğumu biliyorsun. Ben bir yabayla ne kadar mutlu olursam, sen de arpla o kadar mutlu olursun.”</p>

  <p>“Bizim arp çalmadığımızı biliyorsun.”</p>

  <p>“Biz de yaba kullanmıyoruz. Bir şeyi açıklamak için o örnekleri verdim.”</p>

  <p>Birbirlerine baktılar.</p>

  <p>Aziraphale zarif, bakımlı ellerini açtı.</p>

  <p>“Benim halkım bunun gerçekleşecek olmasından çok mutlu, malum. Her şeyin anlamı bu. Son büyük sınav. Alevden kılıçlar, Dört Atlı, kan denizleri, tüm bu can sıkıcı mesele.” Omuzlarını silkti.</p>

  <p>“Sonra ‘Oyun Bitti, Yeni Jeton Atın’ mı?” dedi Crowley. “Bazen ifade tarzını anlamakta güçlük çekiyorum.”</p>

  <p>“Denizleri oldukları haliyle seviyorum ben. Bunun olması gerekmiyor. Sırf doğru işleyip işlemediklerini görmek için her şeyi yok ederek sınaman gerekmiyor.”</p>

  <p>Aziraphale yine omuzlarını silkti.</p>

  <p>“Esrarengiz bilgelik böyle bir şey maalesef.” Melek ürperdi ve paltosuna sarındı. Şehrin üzerinde kurşuni bulutlar toplanıyordu.</p>

  <p>“Sıcak bir yere gidelim,” dedi.</p>

  <p>“Bana mı söylüyorsun?” dedi Crowley surat asarak.</p>

  <p>Bir süre ciddi bir sessizlik içinde yürüdüler.</p>

  <p>“Sana hak vermediğimden değil,” dedi melek, çimenlerin üzerinde yürürlerken. “Yalnızca, itaatsizlik etmeye iznim yok. Bunu biliyorsun.”</p>

  <p>“Benim de,” dedi Crowley.</p>

  <p>Aziraphale ona yan yan baktı. “Ah, hadi ama,” dedi, “sen bir iblissin.”</p>

  <p>“Evet. Ama benim halkım itaatsizliği yalnızca kavramsal olarak beğenir. <em>Bireysel</em> itaatsizlikleri feci cezalandırırlar.”</p>

  <p>“Nefislerine karşı itaatsizlik gibi mi?”</p>

  <p>“Aynen öyle. Bilsen şaşardın. Ya da belki şaşmazdın. Sence ne kadar zamanımız var?” Crowley elini Bentley’e doğru salladı ve arabanın kapı kilitleri açıldı.</p>

  <p>“Her kehanet farklı bir şey söylüyor,” dedi Aziraphale yolcu koltuğuna geçerken. “Yüzyıl bitmeden olacağı kesin, ama önce birtakım olaylara tanık olabiliriz. Geçen milenyum kahinler doğruluktan ziyade kafiyeye önem veriyorlardı.”</p>

  <p>Crowley kontak anahtarına işaret etti ve anahtar döndü.</p>

  <p>“Ne?” dedi.</p>

  <p>“Bilirsin,” dedi melek yardım etmek istercesine, “Ve Sonra Gelecek Dünyanın Sonu, falan-filan-falan Ayının Onu.’ Ya da On biri, On İkisi, falan bir şey. Dört’le uyaklı çok sözcük olmadığından, muhtemelen yaşamak için iyi bir gün.”</p>

  <p>“Peki ne tür vakalar?”</p>

  <p>“İki kafalı buzağılar, gökyüzünde işaretler, geri geri uçan kazlar, balık yağmurları. O tür şeyler işte. Deccal’ın varlığı nedensellik yasasının doğal sürecini etkiler.”</p>

  <p>“Hım.”</p>

  <p>Crowley Bentley’i vitese taktı, ama sonra bir şey hatırlayıp parmaklarını şıklattı.</p>

  <p>Tekerlek kelepçesi yok oldu.</p>

  <p>“Öğle yemeği yiyelim,” dedi. “Sana yemek borcum var zaten. Ne zamandan kalmıştı?..”</p>

  <p>“Paris, 1793,” dedi Aziraphale.</p>

  <p>“Ah, evet. Dehşet Devri. Sizinkilerden miydi, bizimkilerden mi?”</p>

  <p>“Sizin değil miydi?”</p>

  <p>“Hatırlamıyorum. Ama oldukça iyi bir restorandı.”</p>

  <p>Afallamış trafik polisinin önünden geçerlerken, polisin defteri bir anda kavrulup kül olunca Crowley hayrete düştü.</p>

  <p>“Bunu yapmaya niyetim olmadığından gayet eminim,” dedi.</p>

  <p>Aziraphale kızardı.</p>

  <p>“Ben yaptım,” dedi. “Onları senin halkının icat ettiğini düşünmüşümdür hep.”</p>

  <p>“Gerçekten mi? Biz <em>de</em> sizin fikriniz olduğunu sanıyorduk.”</p>

  <p>Crowley dikiz aynasından dumanlara baktı.</p>

  <p>“Hadi,” dedi. “Ritz’e gidelim.”</p>

  <p>Crowley rezervasyon yaptırmaya zahmet etmemişti. Onun dünyasında, masa ayırtmak başkalarının meselesiydi.</p>

  <p>&nbsp;</p>
  <p class="nind"><span class="gir">AZİRAPHALE KİTAP KOLEKSİYONU YAPIYORDU.</span> Kendine karşı tamamen dürüst olsa, kitap dükkanının yalnızca koleksiyonunu saklamak için kullandığı bir yer olduğunu kabul ederdi. Bir yandan tipik sahaf imajını korurken, diğer yandan müşterilerin kitap satın almasını önlemek için, fiziksel şiddet dışında her yönteme başvuruyordu. Pis rutubet kokusu, dik dik bakmalar, gelişigüzel açılış saatleri... bu konuda oldukça başarılıydı.</p>

  <p>Uzun zamandır kitap topluyordu ve tüm koleksiyoncular gibi bir uzmanlık alanı vardı.</p>

  <p>İkinci bin yılın son birkaç yüz yılındaki olayları kapsayan altmıştan fazla kehanet kitabı vardı. Wilde’in kitaplarının ilk baskılarına meraklıydı. Ayrıca isimlerini içindeki dizgi hatalarından alan eksiksiz bir Kötü Şöhretli İnciller koleksiyonu vardı.</p>

  <p>Örneğin Günahkar İncil, dizgi hatası yüzünden, I. Korintliler bölümünde, ‘Günahkârların, Tanrı’nın Egemenliğini miras alacağını bilmez misiniz?’ diyordu. Barker ve Lucas tarafından 1632 senesinde basılmış olan Ahlaksız İncil’deyse yedinci emir, olumsuzluk eki unutulduğu için, ‘Zina edeceksin,’ diyordu. Bunların dışında Azletme İncili, Pekmez İncili, Ayakta Duran Balıklar İncili, Charing Cross İncili ve diğerleri vardı. Aziraphale hepsine sahipti. Hattâ aralarında en nadir olanı, 1651’de Bilton ve Scaggs adındaki Londralı bir yayıncının bastığıydı.</p>

  <p>Bu İncil yayınevi için üç büyük yayıncılık felaketinin ilki olmuştu.</p>

  <p>Kitap Sıçacam Bole işin içine İncili olarak biliniyordu. Dizgicinin fazlasıyla uzun hatası, eğer ona hata denebilirse tabii, Hezekiel kitabında 48. bölüm, 5. ayette yer alıyordu.</p>

  <ol>
    <li> <em> Aşer’e bir pay verilecek; sınırı Dan’ın doğudan batıya uzanan sınırına bitişik olacak.</em> </li>

    <li> <em> Naftali’ye bir pay verilecek; sınırı Aşer’in doğudan batıya uzanan sınırına bitişik olacak.</em> </li>

    <li> <em> Manaşşe’ye bir pay verilecek; sınırı Naftali’nin doğudan batıya uzanan sınırına bitişik olacak.</em> </li>

    <li> <em> Sıçacam böyle işin içine. Dizgi yapmaktan bıktım usandım. Biltonn Efendi beyefendi meyefendi değil ve Scagges Efendi de cebinde akrep olan bir bostan korkuluğu işte. Size söylüyorum, böyle güzel bir günde bir gram aklı olan çıkar güneş altında dolaşır, benim gibi bu eski, küflü Boktan Atölye’de bütün gün tıkılıp kalmaz.</em> </li>

    <li> <em> Ruben’e bir pay verilecek; sınırı Efrayim’in doğudan batıya uzanan sınırına bitişik olacak.</em><a class="nref" id="n22" href="../Text/footnotes.xhtml#n22d"><sup>{22}</sup></a> </li>
  </ol>

  <p>Bilton ve Scaggs'in ikinci yayıncılık felaketi 1643’te gerçekleşmişti. Büyük şans eseri ünlü ‘Kayıp Dört Yapraklık Kitaplar’dan birini bulmuşlardı -ikiye katlanmış yapraklar halinde hiç basılmamış ve edebiyatçılarla tiyatroseverler için artık tamamen kaybolmuş olan üç Shakespeare oyunu. Bugün oyunların yalnızca isimlerini biliyoruz. Bilton ve Scaggs’in buldukları, Shakespeare’in ilk oyunuydu: <em>Robîne Hoode, yada Sherwoode Ormanı</em> Komedyası.<a class="nref" id="n23" href="../Text/footnotes.xhtml#n23d"><sup>{23}</sup></a></p>

  <p>Bay Bilton kitap için neredeyse altı gine ödemişti ve sırf ciltli baskısıyla bunun neredeyse iki katını kazanabileceğine inanıyordu.</p>

  <p>Ama sonra onu kaybetmişti.</p>

  <p>Bilton ve Scaggs’in üçüncü yayıncılık felaketi, aslında ikisinin de tam olarak anlamadığı bir olaydı. Kime sorsanız, kehanet kitaplarının deli gibi sattığını söylerdi. Nostradamus’un <em>Yüzyıllar</em> adlı kitabı üçüncü baskısını yapmıştı ve orijinal Nostradamus olduklarını iddia eden beş Nostradamus da başarılı imza günleri yapıyordu. Ve Shipton Ana’nın <em>Kehanet</em> Derlemesi peynir ekmek gibi satıyordu.</p>

  <p>Londralı bütün büyük yayınevleri -sekiz taneydiler- en az bir Kehanet Kitabı basmıştı. Kitapların hiçbirinin gerçeklikle uzaktan yakından alakası yoktu, ama muğlak ve genellemelerle dolu metinleri onları çok popüler yapıyordu. Binlerce, on binlerce satıyorlardı.</p>

  <p>“Para basacağız!”<a class="nref" id="n24" href="../Text/footnotes.xhtml#n24d"><sup>{24}</sup></a> dedi Bay Bilton Bay Scaggs’e. “Halk bu saçmalıklara deli oluyor! Hemen kocakarının tekinin yazdığı bir kehanet kitabı basmalıyız!”</p>

  <p>Ertesi sabah müsvedde kapılarındaydı; yazarın zamanlaması, her zaman olduğu gibi, kusursuzdu.</p>

  <p>Ne Bay Bilton ne de Bay Scaggs farkında olsa da, onlara gönderilen müsvedde, üç yüz kırk küsur sene içinde insanlık tarihinde gerçekleşecek olayları doğrulukla tahmin eden tek kehanet kitabıydı ve Kıyamet’le sonuçlanacak bütün olayları titizlikle ve doğrulukla anlatıyordu. Hem de en küçük detayına kadar.</p>

  <p>Bilton ve Scaggs tarafından 1655 Eylül’ünde, tam da Noel alışverişlerinin başladığı zamanda basıldı,<a class="nref" id="n25" href="../Text/footnotes.xhtml#n25d"><sup>{25}</sup></a> fakat İngiltere’de kelepire çıkan ilk kitap oldu.</p>

  <p>Evet, hiç satmadı.</p>

  <p>Üzerine ‘Köyümüzün Yazarı’ yazılmış karton parçasıyla birlikte sergilendiği halde Lancashire’daki küçük dükkanda bulunan tek kopyayı bile alan çıkmadı.</p>

  <p>Kitabın yazarı Agnes Çatlak buna hiç şaşırmadı; hoş, onu şaşırtmak zaten çok zordu.</p>

  <p>Hem, çok satsın, ondan para, hattâ ün kazansın diye yazmamıştı kitabı. Bir yazarın hakkı olan bedelsiz tek yazar kopyası için yazmıştı.</p>

  <p>Kitabın satılmamış yüzlerce kopyasına ne olduğunu kimse bilmiyordu. Müzelerde ya da özel koleksiyonlarda da bulunmuyordu. Kitabın kopyası Aziraphale’de bile yoktu ve onu bakımlı ellerinde tutabilme düşüncesi bile dizlerini titretirdi.</p>

  <p>Dünyada Agnes Çatlak’ın kehanet kitabından yalnızca bir kopya kalmıştı aslında.</p>

  <p>O da Crowley ile Aziraphale’in güzel bir öğle yemeğinin tadını çıkardıkları yerden yaklaşık altmış kilometre uzaktaydı ve, mecazi konuşmak gerekirse, az önce geri sayıma başlamıştı.</p>

  <div style="text-align: center;">
 <img width="15%" alt="divider" src="../Images/divider.svg"/>
  </div>

  <p>&nbsp;</p>

  <p class="nind"><span class="gir">SAAT ÜÇTÜ.</span> Deccal on beş saattir yeryüzündeydi ve o on beş saatte bir melekle bir iblis sağlam içmişlerdi.</p>

  <p>Aziraphale’in Soho’daki loş, hırpani sahafının arka odasında karşı karşıya oturuyorlardı.</p>

  <p>Soho’daki çoğu sahafın arka odaları olur ve arka odaların çoğu nadir ya da en azından çok pahalı kitaplarla doludur. Aziraphale’in kitaplarının illüstrasyonları yoktu, eski kahverengi ciltleri ve çıtırdayan sayfaları vardı. Hiç seçeneği kalmamışsa, bunlardan birini satardı bazen.</p>

  <p>Ara sıra koyu renk takım elbiseli ciddi adamlar uğrar, büyük nezaketle, belki dükkanı satmak isteyebileceğini, böylece dükkanın bölgeye daha uygun türden bir perakende mağazasına dönüştürülebileceğini söylerlerdi. Bazen para teklif ederlerdi, elli paundluk pis banknotlardan oluşan koca koca desteler. Ya da bazen onlar konuşurken siyah güneş gözlüklü başka adamlar başlarını iki yana sallayarak dükkanda dolaşır, kâğıdın ne kadar kolay yandığı, buranın nasıl da bir yangın tuzağı olduğuna dair yorumlar yaparlardı.</p>

  <p>Aziraphale başını sallar, gülümser, bir düşüneceğini söylerdi. Sonra adamlar giderler ve bir <em>daha hiç geri gelmezlerdi.</em></p>

  <p>Melek olmanız, aptal olmanız gerektiği anlamına gelmiyordu.</p>

  <p>Ortalarındaki masa şişelerle kaplıydı.</p>

  <p>“Mesele şu ki,” dedi Crowley, “mesele şu ki. Mesele şu.” Aziraphale’e odaklanmaya çalıştı.</p>

  <p>“Mesele şu,” deyip bir mesele düşünmeye çalıştı.</p>

  <p>“Anlatmaya çalıştığım mesele,” dedi neşelenerek, “yunuslar. Mesele bu.”</p>

  <p>“Bir tür balık,” dedi Aziraphale.</p>

  <p>“Yoyoyoyo,” dedi Crowley parmağını sallayarak. “Memeli. Bildiğin memeli. Fark şu...” Crowley zihnindeki bataklığa daldı ve farkı hatırlamaya çalıştı. “Fark şu ki, onlar...”</p>

  <p>“Suyun dışında mı çiftleşiyorlar?” diye tahmin yürüttü Aziraphale.</p>

  <p>Crowley alnını kırıştırdı. “Sanmam. Yok bu değil, eminim.</p>

  <p>Yavruları hakkında bir şeydi. Her neyse.” Kendini toparladı. “Mesele şu ki. Mesele şu. Beyinleri.”</p>

  <p>Şişeye uzandı.</p>

  <p>“Beyinlerine ne olmuş?” dedi melek.</p>

  <p>“Büyük. Mesele bu. Büyüklüğü. Büyük. Koca beyinlerinin büyüklüğü. Sonra bir de balinalar var. Beyinkent, inan bana. Koskoca lanet deniz beyinlerle dolu.”</p>

  <p>“Kraken,” dedi Aziraphale dalgın dalgın kadehine bakarak. Crowley düşünce treninin önüne direk devrilmiş gibi uzun uzun, donuk donuk baktı ona.</p>

  <p>“Ha?”</p>

  <p>“Çok büyük bir herif,” dedi Aziraphale. “Derin suların gümbürtülerinin altında uyuyor. Tonlarca dev, sayısız alkler... olgler... büyük lanet deniz yosunlarının altında, anlasana işte. En sonda, deniz kaynadığında yüzeye çıkması gerekiyor.”</p>

  <p>“Öyle mi?”</p>

  <p>“Kesin.”</p>

  <p>“Al işte,” dedi Crowley arkasına yaslanarak. “Koca deniz kaynıyor, bizim zavallı yunuslar yahni oluyor ve kimse bunu takmıyor. Goriller de aynı. Eyvah, diyorlar, gökyüzü kızardı, yıldızlar yere yağıyor, bugünlerde muzlara bir şey mi katıyorlar acaba? Derken...”</p>

  <p>“Gorillerin yuva yaptığını biliyor muydun?” dedi melek, bir içki daha doldurmaya çalışıp da üçüncü denemesinde kadehi tutturmayı başarırken.</p>

  <p>“Yok artık.”</p>

  <p>“Vallahi. Bir filmde görmüştüm. Yuva yapıyorlar.”</p>

  <p>“O dediğin kuşlar,” dedi Crowley.</p>

  <p>“Yuva,” diye üsteledi Aziraphale.</p>

  <p>Crowley ısrar etmekten vazgeçti.</p>

  <p>“Neyse ne,” dedi. “İrili ufaklı bütün yaratıklar. Pardon, irili. İri ve ufak. Hepsinin de beyni var. Ama sonra, <em>daaaan</em>.”</p>

  <p>“Ama <em>sen</em> de bunun bir parçasısın,” dedi Aziraphale. “İnsanları baştan çıkarıyorsun. Hem de epey ustasın.”</p>

  <p>Crowley kadehini güm diye masaya indirdi. “O ayrı. Evet demeleri gerekmiyor. Esrarengiz kısım da bu, değil mi? Senin tarafın uydurmuştu, insanları sınamak lazım. Ama ölümüne değil.”</p>

  <p>“Tamam. Tamam. Ben de bundan o kadar hoşlanmıyorum, ama sana söyledim. Verilen emirlere idaat... itaast... uymam lazım. Melegem men.”</p>

  <p>“Cennet’te tiyatro yok,” dedi Crowley. “Üstelik çok az film var.”</p>

  <p>“Beni baştan çıkarmaya çalışma,” dedi Aziraphale sefil bir biçimde. “Sana söyledim, seni ihtiyar yılan.”</p>

  <p>“Bir düşün ama,” dedi Crowley amansızca. “Sonsuzluğun ne olduğunu biliyorsun, değil mi? Sonsuzluğun ne olduğunu? Demek istediğim, sen sonsuzluğun ne olduğunu biliyor musun? Evrenin sonunda koskoca bir dağ var, tamam mı, bin beş yüz metre yüksekliğinde, ve her bin senede bir şu küçük kuş...”<a class="nref" id="n26" href="../Text/footnotes.xhtml#n26d"><sup>{26}</sup></a></p>

  <p>“Hangi küçük kuş?” dedi Aziraphale kuşkuyla.</p>

  <p>“Sana anlatmaya çalıştığım şu küçük kuş. Her bin senede bir...”</p>

  <p>“Her bin senede bir aynı küçük kuş mu?”</p>

  <p>Crowley bir an duraksadıktan sonra, “Evet,” dedi.</p>

  <p>“Kuş epey yaşlıymış desene.”</p>

  <p>“Tamam. Her bin senede bir şu kuş uçup...”</p>

  <p>“... aksaya aksaya...”</p>

  <p>“... <em>uçup</em>, ta evrenin sonundaki o dağa gidiyor ve gagasını orada bileyliyor...”</p>

  <p>“Dur bir dakika. Bu imkânsız. Burayla evrenin sonu arasında bir ton...” Melek elini savurdu. “Bir ton lanet şey var yahu.”</p>

  <p>“Ama yine de oraya gidiyor,” diye direndi Crowley.</p>

  <p>“Nasıl?”</p>

  <p>“Fark etmez!”</p>

  <p>“Uzay gemisi kullanabilir,” dedi melek. .</p>

  <p>Crowley biraz yatıştı. “Evet,” dedi. “Olabilir. Her neyse, bu kuş...”</p>

  <p>“Yalnız, bahsettiğimiz yer evrenin sonu,” dedi Aziraphale. “Bu yüzden, diğer uca senin torunlarının torunlarının varıyor olması lazım. Onlara şey demek lazım, Bakın, dağa vardığınızda, yapmanız gereken şey...” Duraksadı. “Ne yapmaları gerekiyordu?”</p>

  <p>“Gagasını dağda bileylemesi,” dedi Crowley. “Sonra geri uçacak...”</p>

  <p>“... uzay gemisinde...”</p>

  <p>“Ve bin sene sonra gelip yine yapacak,” dedi Crowley hemen.</p>

  <p>Bir anlık sarhoş sessizliği oldu.</p>

  <p>“Sırf gaga bileylemek için onca çaba,” dedi Aziraphale düşünceler içinde.</p>

  <p>“Dinle,” dedi Crowley telaşla, “mesele şu ki, kuş dağı aşındırıp yok ettiğinde, tamam mı, o zaman...”</p>

  <p>Aziraphale ağzını açtı. Crowley onun kuş gagaları ile granit dağların farklı sertlik oranları hakkında yorum yapacağını biliyordu, bu yüzden aceleyle devam etti.</p>

  <p>“... o zaman bile Neşeli <em>Günler filmini izlemeyi</em> bitirmemiş <em>olacaksın.</em> ”</p>

  <p>Aziraphale donakaldı.</p>

  <p>“Ve filmden <em>zevk alacaksın,"</em> dedi Crowley amansızca. “Gerçekten alacaksın.”</p>

  <p>“Sevgili dostum...”</p>

  <p>“Başka seçeneğin olmayacak.”</p>

  <p>“Dinle..."</p>

  <p>“Cennet zevksiz bir yer.”</p>

  <p>“Bak şimdi...”</p>

  <p>“Tek bir suşi restoranı bile olmayacak.”</p>

  <p>Meleğin aniden ciddileşen yüzünden bir acı ifadesi geçti. “Bununla sarhoşken başa çıkamam,” dedi. “Ben ayılacağım.”</p>

  <p>“Ben de.”</p>

  <p>Alkol kanlarını terk ederken ikisi de ürperdi. Doğrulup, daha derli toplu oturdular. Aziraphale kravatını düzeltip, “ilahi planlara müdahale edemem,” dedi hırıltılı bir sesle.</p>

  <p>Crowley düşünceli bir ifadeyle kadehine bakıp içkisini tazeledi.</p>

  <p>“Şeytani olanlar?” dedi.</p>

  <p>“Efendim?”</p>

  <p>“Eh, şeytani bir plan olması lazım, değil mi? Biz yapıyoruz. Benim tarafım.”</p>

  <p>“Ah, ama o da genel ilahi planın parçası,” dedi Aziraphale. “Senin tarafın, esrarengiz ilahi planın parçası olmayan hiçbir şey yapamaz,” diye ekledi böbürlenerek.</p>

  <p>“Sen öyle san!”</p>

  <p>“Hayır, bu bir...” Aziraphale sinirle parmaklarını şıklattı. “Şu şey. Onun için hoş bir tabirin vardı senin. Son gülen... neydi?”</p>

  <p>“Son gülen iyi güler.”</p>

  <p>“Hah, işte o.”</p>

  <p>“Eh... eğer eminsen...” dedi Crowley.</p>

  <p>“Hiç kuşkum yok.”</p>

  <p>Crowley sinsi sinsi baktı.</p>

  <p>“O zaman engellemenin de, yanılıyorsam söyle, planın gerçekleşmesini engellemenin de ilahi planın parçası olmadığını bilemezsin. Demek istediğim, her fırsatta Şerir Varlık’ın oyunlarını engellemen gerekiyor, değil mi?”</p>

  <p>Aziraphale duraksadı.</p>

  <p>“O da var evet.”</p>

  <p>“Bir oyun görürsün ve engellersin. Haksız mıyım?”</p>

  <p>“Genel olarak haklısın. Aslında, engelleme işini kendileri yapsın diye insanları teşvik ediyorum. Esrarengizlik prensibi yüzünden, malum.”</p>

  <p>“Tamam. Tamam. O zaman senin tek yapman gereken engellemek. Çünkü, eğer bir şey biliyorsam,” dedi Crowley telaşla, “o da bu doğumun yalnızca bir başlangıç olduğu. Önemli olan çocuğun nasıl yetiştirildiği. Çocuğun üzerindeki etkiler. Aksi halde, çocuk güçlerini kullanmayı asla öğrenemez.” Duraksadı. “En azından, planlandığı şekilde kullanmayı.”</p>

  <p>“Bizimkilerin seni engellememe bir şey demeyeceğinden eminim,” dedi Aziraphale düşünceli düşünceli. “Umurlarında bile olmaz.”</p>

  <p>“Doğru. Kanatların kabarır artık.” Crowley meleğe teşvik edercesine gülümsedi.</p>

  <p>“Ama Şeytani bir biçimde yetiştirilmezse çocuğa ne olur?” dedi Aziraphale.</p>

  <p>“Muhtemelen hiçbir şey. Çocuk hiçbir şeyin farkında olmaz.”</p>

  <p>“Ama genetik..."</p>

  <p>“Bana genetik deme. Genetiğin konuyla ne alakası var?” dedi Crowley. “Şeytan’a bak. Melek olarak yaratılmış, ama büyüyünce Yüce Düşman olmuş. Ha, genetik konusuna gireceksen, çocuğun büyüyüp melek olacağını da söyleyebilirsin. Ne de olsa, babası eski günlerde Cennet’te gerçekten önemli biriydi. Sırf babası şeytana <em>dönüştüğü</em> için onun da şeytan olacağını söylemek, kuyruğu kesilen bir farenin kuyruksuz fareler doğuracağını söylemekten farksız. Hayır. Asıl önemli olan yetiştirilme tarzı. Lafıma güven.”</p>

  <p>“Ama hiç Şeytani etki olmadan büyürse...”</p>

  <p>“Eh, en kötü ihtimalle Cehennem her şeye en baştan başlamak zorunda kalır. Ve Yeryüzü on bir sene daha kazanmış olur. Bunun da bir değeri olmalı, değil mi?”</p>

  <p>Aziraphale yine düşünceli görünüyordu.</p>

  <p>“Çocuğun doğası gereği kötü olmadığını söylüyorsun, öyle mi?” dedi yavaşça.</p>

  <p>“Kötülük potansiyeli var. Ama iyilik potansiyeli de var galiba. Şu biçimlendirilmeyi bekleyen koskocaman, kudretli <em>potansiyel</em> meselesi işte,” dedi Crowley. Omuzlarını silkti. “Her neyse, neden iyilik ve kötülükten bahsediyoruz ki? Onlar yalnızca tarafları tarif eden sözcükler. <em>Biz</em> neyin ne olduğunu biliyoruz.”</p>

  <p>Melek, “Sanırım denemeye değer,” deyince, Crowley cesaret verircesine başını salladı.</p>

  <p>“Anlaştık mı?” dedi elini uzatarak.</p>

  <p>Melek uzatılan eli ihtiyatla sıktı.</p>

  <p>“Azizlerden daha ilginç olacağı kesin,” dedi.</p>

  <p>“Hem, uzun vadede çocuğun kendi iyiliğine olacak,” dedi Crowley. “Onun vaftiz babaları gibi olacağız. Dini eğitimini gözeteceğimizi de söyleyebilirsin.”</p>

  <p>Aziraphale gülümsedi.</p>

  <p><em>“Vaftiz babası</em> demek,” dedi. “Olur şey değil.”</p>

  <p>“Yok, yok, o kadar kötü sayılmaz,” dedi Crowley, “zamanla alışıyorsun.”</p>

  <div style="text-align: center;">
 <img width="15%" alt="divider" src="../Images/divider.svg"/>
  </div>

  <p>&nbsp;</p>

  <p class="nind"><span class="gir">ONU KIZIL OLARAK BİLİYORLARDI.</span> O sıralar silah satıyordu, ama bu da eğlencesini kaybetmeye başlamıştı artık. Bir işi çok uzun süre yapmazdı. En fazla üç, bilemediniz dört yüz sene. Tekdüzeliğe alışmak iyi değildi.</p>

  <p>Saçları kestane rengiydi -ne kızıl ne de kahverengi; koyu, parlak bakır rengi- ve beline dökülen bukleleri uğruna erkekler cinayet işleyebilirdi, ki erkekler o saçlar uğruna cinayet işlemişti de. Ürkütücü, turuncu gözleri vardı. Yirmi beş yaşında gösteriyordu ve hep de öyle göstermişti.</p>

  <p>Muhtelif silahlarla dolu, kir pas tutmuş, tuğla kırmızısı bir kamyonu vardı ve o kamyonu dünyanın bütün sınırlarından geçirebilmek gibi inanılmaz bir yeteneğe sahipti. Önemsiz bir iç savaş yaşamakta olan küçük bir Batı Afrika ülkesine doğru yol alıyordu. Eğer şansı varsa, satacağı silahlar küçük iç savaşı büyük bir iç savaşa dönüştürebilirdi. Ne var ki, kamyon onun onaramayacağı şekilde bozulmuştu.</p>

  <p>Neyse ki şimdilerde makineler konusunda ustalaşmıştı.</p>

  <p>O sırada bir şehrin<a class="nref" id="n27" href="../Text/footnotes.xhtml#n27d"><sup>{27}</sup></a> ortasındaydı. Söz konusu şehir son üç bin senedir barış içinde yaşayan Kumbolaya’nın başkentiydi. Son otuz senedirse Sör-Humphrey-Clarksonya olarak biliniyordu, ama ülkede hiçbir maden yatağı olmadığından ve stratejik önemi bir muzunkiyle karşılaştırılabileceğinden, yersiz bir telaşla kendi kendini yöneten bir ülkeye dönüşme yolunda hızla ilerlemekteydi. Kumbolaya fakirdi belki, ve kesinlikle sıkıcıydı, ama barış severdi. Birbirleriyle çok iyi anlaşan muhtelif kabileleri uzun zaman önce kılıçlarını eritip saban demirine dönüştürmüştü; en son kavga 1952’de, sarhoş bir öküz sürücüsüyle aynı ölçüde sarhoş bir öküz hırsızı arasında çıkmıştı, insanlar hâlâ o kavgayı konuşuyorlardı.</p>

  <p>Kızıl Afrika sıcağında esnedi. Geniş siperlikli şapkasıyla yüzünü yelledi ve işe yaramaz kamyonu tozlu sokakta bırakıp bir bara girdi.</p>

  <p>Bir kutu bira aldı, başına dikti, sonra barmene sırıttı. “Kamyonum bozuldu,” dedi. “Burada tamir işlerine kim bakar?” Barmen geniş geniş, beyaz dişlerini göstere göstere sırıttı. Kadının birasını içme tarzından etkilenmişti. “O işlerle Nathan ilgilenir hanımefendi. Ama kendisi kayınbabasının çiftliğine bakmaya Kaounda’ya gitti.”</p>

  <p>Kızıl bir bira daha aldı. “Demek öyle. Nathan. Ne zaman döner biliyor musun?”</p>

  <p>“Belki gelecek hafta. Belki iki hafta sonra, sevgili hanımefendiciğim. Nathan tam bir serseridir.”</p>

  <p>Öne eğildi.</p>

  <p>“Yalnız mı yolculuk ediyorsun hanımefendi?” dedi.</p>

  <p>“Evet.”</p>

  <p>“Tehlikeli olabilir. Bugünlerde etrafta tuhaf insanlar dolanıyor. Kötü adamlar. Buralı değiller.”</p>

  <p>Kızıl kusursuz kaşını kaldırdı.</p>

  <p>Adam sıcağa rağmen ürperdi.</p>

  <p>“Uyarı için teşekkür ederim,” diye mırıldandı Kızıl tatlı tatlı. Sesi, tıpkı uzun çimenlerin arasında pusuya yatmış, önünden genç ve taze bir canlının sallana sallana geçmesini bekleyen ve sadece seyiren kulakları görünen bir hayvanın sesine benziyordu.</p>

  <p>Şapkasını eğerek adama selam verdi ve dışarı çıktı.</p>

  <p>Sıcak Afrika güneşi bastırıyordu; silah, cephane ve mayınlarla dolu kamyonu yolda bekliyordu.</p>

  <p>Kızıl kamyona baktı.</p>

  <p>Üzerine bir akbaba konmuştu. Son beş yüz kilometredir Kızılla yolculuk ediyordu. Akbaba sessizce geğirdi.</p>

  <p>Kızıl yolda çevresine bakındı: Köşede iki kadın sohbet ediyordu; bir satıcı rengarenk kabaklardan oluşan bir yığının önünde bezgin bezgin oturmuş, sinekleri kovalıyordu; birkaç çocuk tozların içinde tembel tembel oyun oynuyorlardı.</p>

  <p>“Aman boşversene,” dedi sessizce. “Güzel bir tatil iyi giderdi zaten.”</p>

  <p>O gün çarşambaydı.</p>

  <p>Cuma geldiğinde şehir tehlikeli bölge haline gelmişti.</p>

  <p>Sonraki salı Kumbolaya ekonomisi çökmüş, yirmi bin insan ölmüş (barmen de aralarındaydı, pazar yerindeki barikatlara saldıran asiler tarafından vurulmuştu), yaklaşık yüz bin kişi yaralanmış ve Kızılın muhtelif silahları üretim amaçlarına uygun olarak kullanılmıştı. Akbabaya gelince, o da damar tıkanıklığından ölmüştü.</p>

  <p>Kızıl son trenle ülkeden ayrılmaktaydı. Hayatında bir değişiklik yapma vaktinin geldiğini hissediyordu. Çok uzun zamandır silah ticaretiyle uğraşıyordu ve değişikliğe ihtiyacı vardı. Yeni fırsatlar vaat eden bir değişikliğe. Kendini gazete muhabiri olarak hayal etti. Neden olmasın? Şapkasıyla yellendi ve bacak bacak üstüne attı.</p>

  <p>Trenin ilerisinde kavga çıktı. Kızıl sırıttı. İnsanlar hep onun uğruna, onun çevresinde dövüşürdü; aslına bakılırsa, epey hoşuna gidiyordu bu.</p>

  <p>&nbsp;</p>

  <p class="nind"><span class="gir">KUZGUN’UN SİYAH SAÇLARI</span>, kısa siyah sakalı vardı ve holding kurmaya karar vermişti.</p>

  <p>Muhasebecisiyle içki içiyordu.</p>

  <p>“Ne durumdayız Frannie?" diye sordu.</p>

  <p>“Şimdiye kadar on iki milyon kopya satıldı. İnanabiliyor musun?”</p>

  <p>New York’ta, Beşinci Cadde, 666 numaranın en üst katındaki Altıların Tepesi adlı restoranda içiyorlardı. Kuzgun bundan oldukça keyif alıyordu. Restoranın pencerelerinden tüm New York’u görebiliyordunuz; geceleri, New York’un geri kalanı binanın dört cephesini süsleyen dev kırmızı 666 tabelalarını görebiliyordu. Elbette yalnızca sıradan bir kapı numarasıydı. Saymaya başlarsanız, sonunda bu numaraya gelirdiniz. Ama gülümsemek gerekiyordu işte.</p>

  <p>Kuzgun ile muhasebecisi, Greenwich Village’daki bir restorandan gelmişlerdi; küçük, pahalı ve seçkin bu restoranda tamamıyla <em>nouvelle</em> bir menü sunuluyordu: Kare şeklinde porselen tabağa estetik bir biçimde yerleştirilmiş bir taze fasulye, bir bezelye ve bir dilim tavuk göğsü.</p>

  <p>Kuzgun Paris’e son gidişinde icat etmişti bunu.</p>

  <p>Muhasebecisi etle sebzeleri elli saniyeden kısa sürede silip süpürmüş, yemeğin geri kalanını ise tabağına, çatal bıçağına ve zaman zaman da, tatlarının neye benzediğini merak edermiş gibi, masasındaki diğer kişilere bakarak geçirmişti, ki kafasından geçen de tam olarak buydu. Muhasebecinin aklındakiler Kuzgun’u çok eğlendirmişti.</p>

  <p>"On iki milyon, ha? Çok iyi.”</p>

  <p><em>“Harika."</em></p>

  <p>“O zaman holding oluyoruz. Voliyi vurma zamanı geldi demek? Ben California derim. Fabrikalar, restoranlar ve gerekli olan her şey. Yayıncılık tarafı bizde kalır, ama portföyü çeşitlendirmek lazım. Öyle değil mi?”</p>

  <p>Frannie başını salladı. “Bana uyar Kuzgun. Bizim ihtiyacımız olan...” Bir iskelet sözünü kesti. Dior elbisesi giymiş ve bronz teni kafatasının narin kemiklerinin üzerinde yırtılacak gibi gerilmiş iskeletin uzun sarı saçları ve kusursuz bir şekilde boyanmış dudakları vardı -tıpkı dünyanın dört bir köşesinde, annelerin elleriyle işaret ederek, “Sebze yemezsen <em>böyle</em> olursun işte,” dedikleri kişiye benziyordu; kıtlık çeken halklara yardım için tasarlanmış, tarz sahibi bir poster gibiydi.</p>

  <p>New York’un en ünlü top modeli olan iskelet elinde bir kitap tutuyordu. “Ah, affedersiniz Bay Kuzgun,” dedi. “Böldüğüm için beni bağışlarsınız umarım, ama kitabınız hayatımı değiştirdi, şey, acaba benim için onu imzalayabilir misiniz?” Yalvaran çökük gözlerinde gösterişli bir makyaj vardı.</p>

  <p>Kuzgun zarifçe başını sallayıp kitabı aldı.</p>

  <p>Kadının onu tanıması şaşırtıcı değildi, çünkü kitabın parlak kapağındaki fotoğraftan Kuzgun’un koyu gri gözleri bakıyordu. Yemeksiz <em>Diyet: incelerek Güzelleşin,</em> diyordu kitabın adı; Yüzyılın Diyet Kitabı/</p>

  <p>“Adınız nasıl yazılıyor?” diye sordu.</p>

  <p>“Sherryl. iki R, bir Y, bir L.”</p>

  <p>“Bana çok eski bir dostumu hatırlatıyorsunuz,” dedi Kuzgun, başlık sayfasına hızla ve dikkatle bir şeyler yazarken. “Buyrun. Kitabımı beğendiğinize sevindim. Hayranlarımla tanışmaktan her zaman mutluluk duyarım.”</p>

  <p>Kitaba şunları yazmıştı:</p>

  <p><em>Sherryl,</em></p>

  <p><em>Bir ölçek buğday bir dinara, üç ölçek arpa bir dinara.</em></p>

  <p><em>Ama zeytinyağına, şaraba zarar verme.</em></p>

  <p>&nbsp;</p>


  <p>Vahiy, <em>6:6</em></p>

  <p><em>Dr.</em> Kuzgun <em>Kara</em></p>

  <p>&nbsp;</p>

  <p>“İncil’den bir alıntı,” dedi kadına.</p>

  <p>Kadın kitabı saygıyla kapattı ve Kuzgun’a teşekkür ederek, onun kendisi için ne ifade ettiğini, hayatını gerçekten, ama gerçekten değiştirdiğini anlatarak geri geri uzaklaştı.</p>

  <p>Kuzgun doktor olduğunu iddia ettiği halde, tıp diploması almamıştı, çünkü doktor olduğunu iddia etmeye başladığı günlerde üniversite yoktu, ama kadının açlıktan ölmek üzere olduğunu görebiliyordu. Ona en fazla iki ay veriyordu. <em>Yemeksiz.</em> Kilo probleminizi çözün. Sonsuza dek.</p>

  <p>Frannie aç aç dizüstü bilgisayarını tıkırdatıyor, Kuzgun’un Batı Dünyası’nın yemek alışkanlıklarını dönüştürmesinde bir sonraki aşamayı planlıyordu. Bilgisayarı ona Kuzgun hediye etmişti. Çok, çok pahalıydı, çok güçlüydü ve ultra-inceydi. Kuzgun ince şeyleri severdi.</p>

  <p>“İlk adım olarak satın alabileceğimiz bir Avrupa şirketi var -Holding (Holdingler) Ltd. Böylece Lichtenstein vergi sistemine dahil olacağız. Şimdi, eğer nakit akışını Cayman adaları aracılığıyla Luxembourg’a yönlendirir, oradan da İsviçre’ye nakledersek, fabrikaların bedelini...”</p>

  <p>Kuzgun onu dinlemeyi bırakmıştı. Küçük, seçkin restoranı düşünüyordu. Bunca zengin insanı hiç bu kadar aç görmediği geçti aklından.</p>

  <p>Kuzgun’un yüzünde, işlerin tıkırında gittiğini gösteren cinsten sahici ve dürüst bir sırıtış belirdi. Asıl olaya kadar, çok zarif uğraşlarla zaman öldürüyordu yalnızca. Zaman, ve bazen de insan.</p>

  <div style="text-align: center;">
 <img width="15%" alt="divider" src="../Images/divider.svg"/>
  </div>

  <p>&nbsp;</p>

  <p class="nind"><span class="gir">ONA BAZEN BEYAZ DİYORLARDI,</span> ya da Ak, Blanc, Albus, Tebeşir, Weiss, Kar veya diğer yüz isimden biri. Solgun bir teni, açık sarı saçları ve açık gri gözleri vardı. İlk bakışta yirmilerinde gösteriyordu ve kimse ona ikinci kez bakmıyordu.</p>

  <p>Kesinlikle akılda kalmazdı.</p>

  <p>İki meslektaşının aksine, asla uzun zaman tek bir meslekle uğraşmazdı.</p>

  <p>Bir sürü ilginç yerde bir sürü ilginç iş yapmıştı.</p>

  <p>(Çernobil Nükleer Santrali’nde, Windscale’de, Three Mile Adası’nda çok önemli olmayan küçük işlerle uğraşmıştı.)</p>

  <p>Bir dizi bilimsel araştırma kurumunda önemsiz, ama değerli bir eleman olarak çalışmıştı.</p>

  <p>(Benzin motorunun, plastiğin, kolay açılabilir konserve kutusunun tasarımlarına yardım etmişti.)</p>

  <p>Elinden her iş gelirdi.</p>

  <p>Kimse onu fark etmezdi. Göze çarpmayan tiplerdendi; etkisi birikerek artardı. Şöyle etraflıca düşündüğünüzde, bir şeylerle uğraşıyor, bir yerlerde çalışıyor olması gerektiğini anlardınız. Sizinle konuşmuş bile olabilirdi. Ama Bay Beyaz’ı unutmak kolaydı.</p>

  <p>Şu anda Tokyo’ya doğru yol alan bir petrol tankerinde miço olarak çalışıyordu.</p>

  <p>Kaptan, kamarasında sarhoştu. İkinci kaptan pruvadaydı. Onun yardımcısı mutfaktaydı. Mürettebat bu kadardı; gemi neredeyse tamamen otomatik işliyordu. İnsanların yapabileceği pek iş yoktu.</p>

  <p>Gelin görün ki, biri kaptan köprüsündeki ACİL DURUM KARGO TAHLİYESİ düğmesine basacak olsa, otomatik sistem denize muazzam miktarda siyah, yapış yapış bir madde boca ederdi: Bölgedeki kuşlar, balıklar, bitkiler, hayvanlar ve insanlar için yıkıcı etkileri olacak milyonlarca ton ham petrol. Elbette düzinelerce bozulması imkânsız kilit ve kesinlikle güvenilir yedek güvenlik sistemleri vardı, ama boşversenize, onlar her zaman vardı zaten.</p>

  <p>Sonradan bunun kimin hatası olduğu konusunda feci bir tartışma yaşansa da, mesele çözümsüz kaldı. Suç herkese eşit dağıtıldı ve ne kaptan, ne ikinci kaptan, ne de onun yardımcısı bir daha çalıştı.</p>

  <p>Tuhaftır, kimsenin aklına Miço Beyaz gelmedi. O, içlerinde yosun öldürücü zehir olan paslı metal fıçılarla tıka basa dolu buharlı bir mavnayla Endonezya yolunu yarılamıştı bile.</p>

  <p>&nbsp;</p>

  <p class="nind"><span class="gir">ONLARDAN BİR TANE DAHA VARDI.</span> Kumbolaya’daki meydandaydı. Restoranlardaydı. Balıkların içinde, havada, yosun zehri fıçılarındaydı. Yollarda, evlerde, saraylarda, inlerdeydi.</p>

  <p>Hiçbir yerde yabancı değildi ve ondan kurtulmak imkânsızdı. En yetkin olduğu işi yapıyordu, hattâ onu tanımlayan şey işiydi.</p>

  <p>Beklemiyor, çalışıyordu.</p>

  <p>&nbsp;</p>

  <p class="nind"><span class="gir">HARRIET DOWLING</span> bebeğiyle birlikte evine döndü. Rahibe Mary’den daha ikna edici olan Rahibe Faith Keçiinadı’nın tavsiyesi üzerine ve kocasından da telefonla onay aldıktan sonra bebeğinin adını Warlock<a class="nref" id="n28" href="../Text/footnotes.xhtml#n28d"><sup>{28}</sup></a> koymuştu.</p>

  <p>Kültür Ataşesi bir hafta sonra eve döndüğünde, bebeğin hık demiş, kendi burnundan düşmüş olduğunu ilan edip sekreterinden <em>The Lady</em> dergisine dadı ilanı vermesini istedi.</p>

  <p>Crowley bir Noel televizyonda <em>Mary Poppins’i</em> izlemişti (Crowley’nin televizyon sektörünün sahne arkasında da parmağı vardı; her zaman övünerek bahsettiği icatlardan biri yarışma programlarıydı). Oluşacağı kesin dadı kuyruğundan kurtulmanın etkili ve inanılmaz şık bir yolu olarak fırtına çıkarmayı ya da onları Kültür Ataşesi’nin Regent’s Park’taki evinin önüne yığmayı düşündü.</p>

  <p>Ancak daha sonra metro greviyle yetindi, böylece görüşme günü geldiğinde kapıda tek bir dadı bekliyordu.</p>

  <p>Kadının üzerinde tüvit etek ceket, kulağında mütevazı inci küpeler vardı. Hal ve tavırları <em>ben dadıyım</em> diyordu, ama bunu Amerikan filmlerindeki İngiliz uşaklarınki gibi sakin bir tonda söylüyordu. Ardından hafifçe öksürüyor ve bazı dergilerde belirsiz, ama tuhaf biçimde aşikar ilanlar veren türden bir dadı olduğunu mırıldanıyordu.</p>

  <p>Düz ayakkabılarıyla araba yolundaki çakıl taşlarını gıcırdata gıcırdata kapıya yaklaşırken, çenesinden beyaz salyalar akan gri bir köpek sessizce yanında yürüyordu. Köpeğin kırmızı parıltılar saçan gözleri aç aç etrafa bakıyordu.</p>

  <p>Kadın kalın ahşap kapıya ulaştığında küçük bir tebessüm etti. Ardından zili çaldı ve kasvetli bir <em>dong</em> sesi yükseldi. Geleneksel okuldan<a class="nref" id="n29" href="../Text/footnotes.xhtml#n29d"><sup>{29}</sup></a> dedikleri türden bir uşak açtı kapıyı. “Ben Dadı Ashtoreth,” dedi kadın. “Bu da,” diye devam etti, yanındaki gri köpek kemikleri nereye gömeceğine karar vermeye çalışırmış gibi dikkatle uşağı süzerken, “Rover.”</p>

  <p>Köpeği bahçede bırakıp içeri girdi. Harika geçen görüşmenin ardından Bayan Dowling dadıyı bebeğe götürdü.</p>

  <p>Dadı Ashtoreth sevimsiz sevimsiz güldü. “Ne tatlı çocuk. Gün gelecek sizden, üç tekerlekli bisiklet isteyecek.”</p>

  <p>Tesadüfe bakın ki, o akşam malikane personeline yeni biri daha katıldı. Adam bahçıvandı ve işinde şaşırtıcı ölçüde becerikli olduğu ortaya çıktı. Bunun nasıl olabildiğine kimse akıl erdirememişti, çünkü adam ne eline kürek alıyor, ne de bahçeyi aniden dolduran ve her fırsatta üzerine konan kuş sürülerinden kurtulmak için bir şey yapıyordu. O sadece gölgede oturuyor ve bahçe çiçeğe duruyordu.</p>

  <p>Warlock yürüme çağına geldiğinde, dadısı izinli olduğu öğleden sonraları her ne yapıyorsa onu yapmaya gittiği zamanlar çıkıp bahçıvanı ziyaret etmeye başladı.</p>

  <p>“Bu, Sümüklüböcek Kardeş,” diyordu bahçıvan ona, “bu küçük yaratık da Patates Kurdu Kardeş. Hayatın zengin ve bereketli yollarında yürürken, tüm canlı varlıklara sevgi ve saygı göstermeyi unutma Warlock.”</p>

  <p>“Dadım di yo ki, yaşıyan şeyley yannısca benim topuumun altında eşilmeye layıkmış Bay Fyancis,” dedi küçük Warlock, Sümüklüböcek Kardeş’i okşayıp sonra elini dikkatle Kurbağa Kermit baskılı tulumuna silerek.</p>

  <p>“Sen o kadını dinleme,” diyordu Francis. “Sen beni dinle.” Geceleri, Dadı Ashtoreth Warlock’a ninniler söylüyordu.</p>

  <p><em>Dandini dandini dastana </em></p>

  <p><em>Danalar girmiş bostana </em></p>

  <p><em>Ez bostancı tüm ulusları</em></p>

  <p><em>Efendimiz Şeytan’ın hükümranlığı altına sok bütün dünyayı</em></p>

  <p>&nbsp;</p>

  <p>Yada</p>

  <p>&nbsp;</p>

  <p><em>Bu küçük kuş Hades'e gitmiş</em></p>

  <p><em>Bu küçük kuş evde kalmtş</em></p>

  <p><em>Bu küçük kuş buharları tüten çiy insan eti yemiş</em></p>

  <p><em>Bu küçük kuş bakirelerin ırzına geçmiş</em></p>

  <p><em>Bu küçük kuş da ölü cesetlerin üzerinden</em></p>

  <p><em>en tepeye tırmanmış.</em></p>

  <p>&nbsp;</p>

  <p>“Bahçıvan Fyancis Biyadey diyo ki, eydemli olmalıymışım ve tüm canlı vaylıklayı sevmeliymişim,” diyordu Warlock.</p>

  <p>“Sen o insanı dinleme tatlım,” diye fısıldıyordu dadı, onu küçük yatağına yatırırken. “Sen beni dinle.”</p>

  <p>İşte böyle sürüp gitti.</p>

  <p>Anlaşma kusursuzca işliyordu. Durum berabereydi. Dadı Ashtoreth çocuğa küçük bir üç tekerlekli bisiklet aldı, ama onu evin içinde sürmeye ikna edemedi. Aynca çocuk Rover’dan korkuyordu.</p>

  <p>Arka plandaysa Crowley ile Aziraphale otobüs tepelerinde, sanat galerilerinde, konserlerde buluşup yaptıklarını birbirlerine anlatıyor ve gülümsüyorlardı.</p>

  <p>Warlock altı yaşına geldiğinde dadısı Rover’ı da yanına alarak evden ayrıldı; bahçıvan aynı gün istifasını verdi. İkisi de giderken, geldikleri günkü kadar hevesli görünmüyorlardı.</p>

  <p>Bu ayrılıkların ardından Warlock’un hayatına iki eğitmen girdi.</p>

  <p>Bay Harrison ona Hun Hükümdarı Attila’yı, Vlad Drakula’yı ve insan Ruhunda içkin Olan Karanlığı<a class="nref" id="n30" href="../Text/footnotes.xhtml#n30d"><sup>{30}</sup></a> öğretti, insanların yüreklerini ve zihinlerini avucuna almasını sağlayacak, kalabalıkları galeyana getirecek söylevler vermeyi öğretmeye çalıştı.</p>

  <p>Bay Cortese ise ona Florence Nightingale’i,<a class="nref" id="n31" href="../Text/footnotes.xhtml#n31d"><sup>{31}</sup></a> Abraham Lincoln’ü ve sanatı takdir etmeyi öğretti. Özgür iradeyi, özveriyi ve ‘Sana Yapılmasını İstemediğin Şeyi Başkalarına Yapmama’yı öğretmeye çalıştı.</p>

  <p>İkisi de çocuğa Vahiy Kitabı’ndan pasajlar okudu.</p>

  <p>Tüm çabalarına rağmen Warlock ne yazık ki matematiğe eğilim gösterdi. Gelişimi iki eğitmenini de memnun etmiyordu.</p>

  <p>Warlock on yaşına geldiğinde beyzboldan hoşlanmaya başladı; bu işten anlayanlar dışında herkes için ilk halinden farksız başka plastik oyuncaklara dönüşebilen plastik oyuncakları seviyordu; pul koleksiyonu yapıyordu; muz aromalı çiklet seviyordu; çizgi romanlarla çizgi filmlerden hoşlanıyordu ve BMX bisikletine tapıyordu.</p>

  <p>Crowley endişeliydi.</p>

  <p>British Museum’un, Soğuk Savaş’ın tüm bitkin piyadelerine bir başka sığınak olan kafeteryasında oturmuşlardı. Sollarında, baston yutmuş gibi oturan, takım elbiseli iki Amerikalı bir evrak çantası dolusu inkar edilebilir doları ufak tefek, güneş gözlüklü, siyahi bir kadına teslim ediyordu. Sağdaki masada MI7’nin başkan yardımcısıyla KGB’nin yerel örgüt yöneticisi çay ve çörek fişinin kimde kalacağı konusunda tartışıyordu.</p>

  <p>Sonunda Crowley, son on senedir düşünmeye bile cesaret edemediği şeyi dile getirdi.</p>

  <p>“Bana sorarsan,” dedi rakibine, “çocuk fazla <em>normal.” </em>Aziraphale ağzına bir parça şeytan yumurtası<a class="nref" id="n32" href="../Text/footnotes.xhtml#n32d"><sup>{32}</sup></a> atıp bir yudum kahve aldı ve ardından kâğıt peçeteyle dudaklarını sildi.</p>

  <p>“Benim iyi etkim sayesinde,” dedi gülümseyerek. “Daha doğrusu, haklarını vermek lazım, küçük ekibim sayesinde.” Crowley başını iki yana salladı. “Onu da hesaba kattım. Bak... şimdiye kadar dünyayı kendi arzularına göre biçimlendirmeye çalışmaya başlamalıydı. Kendi suretinde şekillendirmek olarak da düşünebilirsin. Eh, aslında çalışmak değil. Hiç farkında bile olmadan yapmalıydı. Buna dair <em>herhangi</em> bir ipucu gördün mü?”</p>

  <p>“Eh, hayır, ama...”</p>

  <p>“Şimdiye kadar ham güç odağı olmalıydı. Oldu mu?”</p>

  <p>“Eh, fark ettiğim kadarıyla olmadı, ama...”</p>

  <p>“Çocuk fazla normal.” Crowley parmaklarını masanın üzerinde tıkırdattı. “Bundan hiç hoşlanmadım. Bir sorun var. Bir türlü çözemediğim bir sorun.”</p>

  <p>Aziraphale Crowley’nin melek pastasından<a class="nref" id="n33" href="../Text/footnotes.xhtml#n33d"><sup>{33}</sup></a> bir dilim aldı. “Eh, çocuk büyüyor. Ve, elbette, hayatına semavi nüfuz da oldu.”</p>

  <p>Crowley içini çekti. “Umarım cehennem tazılarıyla nasıl başa çıkacağını biliyordur, benim asıl endişem bu.”</p>

  <p>Aziraphale tek kaşını kaldırdı. “Cehennem tazıları mı?”</p>

  <p>“On birinci doğum gününde. Dün gece Cehennem’den mesaj aldım.” Mesaj, Crowley en sevdiği televizyon dizilerinden birini, Altın Kızlar’ı izlerken gelmişti. Rose, çok kısa birkaç cümleyle aktarılabilecek mesaj için on dakika konuşmuştu ve cehennem mesajı bittiğinde Crowley dizinin en önemli kısmını kaçırmıştı. “Ona destek olacak ve onu tehlikelere karşı koruyacak bir cehennem tazısı gönderiyorlar. Ellerindeki en büyüğünü.”</p>

  <p>“İnsanlar aniden ortaya çıkan iri, siyah bir köpek hakkında konuşmaz mı? Her şeyden önce de çocuğun annesiyle babası?” Crowley aniden ayağa kalktı ve bu arada, Majesteleri’nin Antikalarının Koruyucusu’yla hararetli hararetli konuşmakta olan Bulgar Kültür Ataşesi’nin ayağına bastı. “Kimse sıradışı <em>bir şey</em> fark etmeyecek. Gerçek bu, melek. Genç Warlock, kendisi bilsin ya da bilmesin, o gerçeklikle istediğini yapabilir.”</p>

  <p>“Ne zaman gelecek peki? Şu bahsettiğin köpek? İsmi var mı?”</p>

  <p>“Söyledim ya. On birinci doğum gününde. Öğleden sonra üçte. Köpek onu kendiliğinden bulacak. İsmini çocuğun koyması gerekiyor. İsmini onun koyması çok önemli. Böylelikle köpeğe bir amaç verilmiş olacak. Mesela adı Katil olabilir, ya da Dehşet, Gece Gezgini.”</p>

  <p>“Sen orada olacak mısın?” diye sordu melek kayıtsızca. “Hayatta kaçırmam,” dedi Crowley. “Umarım çocukta <em>o kadar da büyük</em> bir sorun yoktur. Zaten köpeğe nasıl tepki vereceğini göreceğiz. Oradan anlarız neyin ne olduğunu. <em>Umarım </em>onu geri gönderir ya da ondan korkar. Ona isim verirse, işimiz biter. Tüm güçlerini kazanır ve işte o zaman Kıyamet köşe başında demektir.”</p>

  <p>“Bence,” dedi Aziraphale şarabını yudumlayarak (ki az önce tadı hafiften sirke gibi olan bir Beaujolais’den, oldukça makul, ama epey şaşırmış bir 1875 Chateau Lafitte’e dönüşmüştü şarap), “bence seninle orada görüşeceğiz.”</p>
</body>
</html>