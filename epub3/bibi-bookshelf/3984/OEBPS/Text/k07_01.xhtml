<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <p>&nbsp;</p>


  <p>&nbsp;</p>


  <p>&nbsp;</p>

  <p class="nind"><span class="gir">SAAT ON BUÇUK GİBİ</span> gazeteci çocuk pazar gazetelerini Yaseminli Kulübe’nin kapısına getirdi. Orayı bulana kadar üç tur yapmıştı.</p>

  <p>Gazeteler paspasa düşerken çıkan gümlemeler Newton Pulsifer’i uyandırdı.</p>

  <p>Anathema’yı uyandırmaya kıyamadı. Çok perişan olmuştu zavallıcık. Onu yatırdığında sayıklıyordu. Tüm hayatını Kehanetler’e göre yaşamıştı ve artık başka Kehanet yoktu. Rayların sonuna gelmiş, ama bir şekilde devam etmesi gerektiğini bilen bir tren gibi hissediyor olmalıydı.</p>

  <p>Bundan sonra, tıpkı herkes gibi, sürprizlerle yaşaması gerekecekti. Ne şans.</p>

  <p>Telefon çaldı.</p>

  <p>Newt mutfağa koştu ve telefonu ikinci çalışında açtı.</p>

  <p>“Alo?” dedi.</p>

  <p>Bir ses, çaresizlik tınısı taşıyan zorlama bir sevecenlikle bir şeyler geveledi.</p>

  <p>“Hayır,” dedi Newt. “Değilim. Hem, Aracı değil, Araç. Haraç’ta olduğu gibi. Şu anda uyuyor.</p>

  <p>“Eh, duvar izolasyonu istemediğinden eminim. Çift camlı pencere de istemiyor. Demek istediğim, kulübe onun değil. Kendisi kiracı.</p>

  <p>“Hayır, onu uyandırıp <em>sormayacağım.</em> Söylesenize Bayan... ah... evet, Bayan Morrow, neden herkes gibi pazarları tatil yapmıyorsunuz?</p>

  <p>“P<em>azar.</em> Elbette cumartesi değil. Neden cumartesi olsun ki? Cumartesi dündü. Bugün cidden, gerçekten pazar. Ne demek bir gün kaybettiniz? <em>Bende</em> değil. Sanki telefonla satış işine biraz fazla kaptırmışsınız kendinizi... Alo?”</p>

  <p>Homurdana homurdana telefonu kapadı.</p>

  <p>Telefon satıcıları! Başlarına korkunç şeyler gelmeliydi.</p>

  <p>Bir anlığına şüpheye kapıldı. Bugün pazardı gerçekten, değil mi? Pazar gazetelerini görünce emin oldu. Sunday<a class="nref" id="n83" href="../Text/footnotes.xhtml#n83d"><sup>{83}</sup></a> Times, günlerden pazar olduğunu söylüyorsa, bu iddiada bulunmadan önce epey araştırma yaptıklarından emin olabilirdiniz. Ve dün cumartesiydi. Elbette. Dün cumartesiydi ve o cumartesiyi hayatı boyunca unutmayacaktı, bir de neyi unutmaması gerektiğini hatırlayabilse.</p>

  <p>Mutfakta olduğunu fark edince, kahvaltı hazırlamaya karar verdi.</p>

  <p>Ev ahalisinin geri kalanını uyandırmamak için mutfakta elinden geldiğince sessiz dolanmaya başladı, ama her ses kulağına çok yüksek geliyordu. Antika buzdolabının kapısı kıyamet şimşekleri gibi gümlüyordu. Mutfak musluğu cırcır olmuş gerbil gibi akıtıyor, gelen ses ise Old Faithful çağlayanını andırıyordu. Üstüne üstlük hiçbir şeyin yerini bulamıyordu. Sonunda, zamanın başlangıcından bu yana bir başkasının mutfağında kahvaltı etmiş her insanın yaptığı gibi, sütsüz şekersiz hazır kahveyle yetinmek zorunda kaldı.<a class="nref" id="n84" href="../Text/footnotes.xhtml#n84d"><sup>{84}</sup></a></p>

  <p>Mutfak masasının üzerinde dikdörtgen sayılabilecek deri ciltli bir cüruf parçası vardı. Kömürleşmiş kapakta ‘Dakik ve Kat’i sözcükleri zar zor seçiliyordu. Bir günde neler oldu baksana? diye düşündü. Nihai referans kitabından mangal kömürüne dönüştüm.</p>

  <p>Şimdi. Onu tam olarak nasıl ele geçirmişlerdi? Duman kokan ve karanlıkta bile güneş gözlüğü takan bir adam hatırlıyordu. Başka şeyler de vardı, hepsi birbirine karışıyordu... bisikletli çocuklar... korkunç bir vızıltı... küçük, kirli, şaşkın bir yüz... Hepsi zihnindeydi, tam olarak unutulmuş değil de, hafızanın tam sınırında, olmamış şeylere dair anılar.<a class="nref" id="n85" href="../Text/footnotes.xhtml#n85d"><sup>{85}</sup></a> Bu nasıl olabilirdi?</p>

  <p>Oturup duvara bakmaya başladı. Ta ki çalınan kapı onu dünyaya geri getirene kadar.</p>

  <p>Siyah yağmurluk giymiş ufak tefek, şık bir adam duruyordu kapıda. Elinde karton bir kutu tutuyordu. Newt’a parlak bir gülümseme bahşetti.</p>

  <p>“Bay” -elindeki kâğıt parçasına baktı- “Pulzifer?”</p>

  <p>“Pulsifer,” dedi Newt. “S’yle.”</p>

  <p>“Kusura bakmayın,” dedi adam. “Yalnızca yazılı olarak görmüştüm. Şey. Tamam o zaman. Öyle görünüyor ki, bu, siz ve Bayan Pulsifer’e.”</p>

  <p>Newt ona boş boş baktı.</p>

  <p>“Bayan Pulsifer diye biri yok,” dedi soğuk soğuk.</p>

  <p>Adam melon şapkasını çıkardı.</p>

  <p>“Ah, çok özür dilerim,” dedi.</p>

  <p>“Demek istediğim... eh, annem var,” dedi Newt. “Ama o ölmedi, Dorking’de yaşıyor. Ben evli değilim.”</p>

  <p>“Ne tuhaf. Mektup oldukça... açık.”</p>

  <p>“Siz kimsiniz?” dedi Newt. Üzerinde yalnızca pantolonu vardı ve dışarısı soğuktu.</p>

  <p>Adam kutuyu beceriksizce dengeleyip iç cebinden bir kartvizit çıkararak Newt’a uzattı.</p>

  <p>&nbsp;</p>

  <p style="text-align: center;"><b>GILES BADDICOMBE </b><br/>

 Robey, Robey, Redfearn ve Bychance <br/>

 Avukatlık Bürosu <br/>

 13 Demdyke Chambers, <br/>

 PRESTON</p>

  <p>&nbsp;</p>

  <p>“Evet?” dedi nazikçe. “Sizin için ne yapabilirim Bay Baddicombe?”</p>

  <p>“Beni içeri alabilirsiniz,” dedi Bay Baddicombe.</p>

  <p>“Mahkeme emri falan getirmediniz, değil mi?” dedi Newt. Dün geceki olaylar hafızasında bulut gibi asılı kalmıştı, ne zaman bir şekil çıkarabildiğini düşünse biçim değiştiriyordu; ne var ki bir şeylere zarar verdiğinin belli belirsiz farkındaydı ve bir tür ceza bekliyordu.</p>

  <p>“Hayır,” dedi Bay Baddicombe biraz incinmiş gibi. “Bu tür şeyleri yapan adamlarımız vardır.”</p>

  <p>Newt’in yanından geçip kutuyu masaya bıraktı.</p>

  <p>“Açık konuşmak gerekirse,” dedi, “bu iş hepimizin ilgisini çekiyor. Bay Bychance bizzat gelecekti, fakat bugünlerde yolculuk edemiyor.”</p>

  <p>“Bakın,” dedi Newt, “neden bahsettiğinizi gerçekten bilmiyorum.”</p>

  <p>"Bu,” dedi Bay Baddicombe kutuyu uzatıp, sihirbazlık numarası yapmaya hazırlanan Aziraphale gibi sırıtarak, “sizin. Biri onu almanızı istedi. Çok açık talimatlar var.”</p>

  <p>“Bir armağan mı?” dedi Newt. Bantla kapatılmış karton kutuyu dikkatle inceledikten sonra mutfak çekmecesinde keskin bir bıçak aradı.</p>

  <p>“Sanırım daha ziyade bir vasiyet,” dedi Bay Baddicombe. “Üç yüz senedir saklıyoruz onu, biliyor musunuz? Pardon. Yanlış bir şey mi söyledim? Musluğun altına tutun bence.”</p>

  <p>“Ne haltlar dönüyor burada?” dedi Newt, ama içine buz gibi bir şüphe girmişti. Kesiği emdi.</p>

  <p>“Komik bir hikâye -oturmama izin verir misiniz?- ve malumunuz ayrıntıların tamamını bilmiyorum, çünkü şirkete on beş sene önce katıldım, ama...”</p>

  <p>... Kutu büyük dikkatle teslim edildiğinde, çok küçük bir hukuk bürosuydu; değil Bay Baddicombe, Redfearn, Bychance ve her iki Robey bile geleceğin çok uzaklarındaydı henüz. Kutuyu kabul eden yeni yetme avukat, kutunun üzerine iple bağlanmış mektubun ona hitaben yazılmış olduğunu fark edince şaşırmıştı.</p>

  <p>Mektupta bazı talimatlar ve gelecek on yıla dair ilgi çekici beş durum vardı. Bu durumları iyi kullanan zeki bir delikanlı, çok başarılı bir avukatlık kariyerini finanse edecek parayı kazanabilirdi.</p>

  <p>Tek yapması gereken, kutunun üç yüzden fazla sene özenle korunmasını, sonra da malum adrese teslim edilmesini sağlamaktı...</p>

  <p>“... yüzyıllar içinde şirket defalarca el değiştirdi elbette,” dedi Bay Baddicombe. “Ama kutu her zaman menkullerin bir parçası olarak kaldı.”</p>

  <p>“On yedinci yüzyılda Heinz Bebek Maması yaptıklarını bilmiyordum,” dedi Newt.</p>

  <p>“Bu yalnızca arabada zarar görmesin diye kullandığım kutu,” dedi Bay Baddicombe.</p>

  <p>“Bunca sene onu kimse açmadı, öyle mi?” dedi Newt.</p>

  <p>“İki kez açılmış sanırım,” dedi Bay Baddicombe. “1757’de, Bay George Cranby ve 1928’de Bay Arthur Bychance tarafından, ki kendisi şirketimiz ortaklarından Bay Bychance’in babasıdır.” Boğazını temizledi. “Anlaşıldığı kadarıyla, Bay Bychance kutunun içinde bir mektup bulmuş...”</p>

  <p>“... ona hitaben yazılmış bir mektup,” dedi Newt.</p>

  <p>Bay Baddicombe arkasına yaslandı. “Aman Tanrım. Bunu nasıl tahmin ettiniz?”</p>

  <p>“Üsluba aşinayım herhalde,” dedi Newt sertçe. “Onlara ne olmuş?”</p>

  <p>“Bunu daha önce duymuş muydunuz?” dedi Bay Baddicomb kuşkuyla.</p>

  <p>“Pek sayılmaz. Havaya uçmamışlar, değil mi?”</p>

  <p>“Şey... Bay Cranby’nin kalp krizi geçirdiğine inanılıyor. Bay Bychance’in de beti benzi atmış ve mektubu zarfına geri koymuş anladığım kadarıyla, yaşadığı sürece de kutunun bir daha açılmaması için çok katı talimatlar vermiş. Kutuyu açan olursa referans verilmeden sepetleneceğini söylemiş.”</p>

  <p>“Çok korkunç bir tehdit,” dedi Newt alayla.</p>

  <p>“1928’de öyleydi. Her neyse, mektuplar kutunun içinde.” Newt kutuyu açtı.</p>

  <p>İçinde demir bantlarla desteklenmiş küçük bir sandık vardı. Kilidi yoktu.</p>

  <p>“Hadi açın," dedi Bay Baddicombe heyecanla. “İçinde ne olduğunu öğrenmeye can attığımı söylemeliyim. Ofiste iddiaya girdik...”</p>

  <p>“Bakın size ne diyeceğim,” dedi Newt cömertçe, “bize birer kahve yapayım, siz <em>de</em> kutuyu açın.”</p>

  <p>“Ben mi? Bu doğru olur mu?”</p>

  <p>“Neden olmasın?” Newt ocağın üzerinde asılı duran tencerelere göz attı. Bir tanesi, aklındaki şey için yeterince büyüktü.</p>

  <p>“Hadi,” dedi. “Açın. Ben aldırmam. Size... size vekalet veriyorum, ya da öyle bir şey.”</p>

  <p>Bay Baddicombe yağmurluğunu çıkardı. “Eh,” dedi ellerini birbirine sürterek, “madem öyle diyorsunuz... torunlarıma anlatacak bir şey olacak.”</p>

  <p>Newt tencereyi aldı ve elini yavaşça kapı koluna koydu. “Umarım öyle olur.”</p>

  <p>“İşte açıyorum.”</p>

  <p>Newt belli belirsiz bir gıcırtı duydu.</p>

  <p>“Ne görüyorsunuz?” dedi.</p>

  <p>“İki açılmış mektup var... ah, bir tane daha... şeye hitaben...”</p>

  <p>Newt mum mührün kırıldığını ve bir şeyin tıngırdayarak masaya düştüğünü duydu. Sonra bir inleme, sandalye takırtısı, koridora koşan ayakların sesi, çarpılan kapı ve telaşla çalıştırılıp uzaklaşan otomobil gürültüsü geldi.</p>

  <p>Newt tencereyi kafasından çekti ve kapının arkasından çıktı.</p>

  <p>Mektubu aldı ve Bay G. Baddicombe’a hitaben yazıldığını görünce o kadar da şaşırmadı. Mektubu açtı.</p>

  <p>Şöyle diyordu: “Al sana bir Florin avukat; şinci süratle koş, yoksa şenle Dak Tilo Makinesi kölesi Spiddon Hanım arasında neler neler döndüğünü cümle âlem öğrenir.”</p>

  <p>Newt diğer mektuplara baktı. Katır kutur olmuş kâğıda yazılmış bir tanesi George Cranby’yeydi ve şöyle diyordu: “Çek o hırkız elini Cranby Efendi. Geçen Michelmas yordusunda Dul Plashkin’i nassı dolandırdığını iyi biliyorum, seni cılız kocamış börekkapan.”</p>

  <p>Newt börekkapanın ne olduğunu merak etti, ama yemekle alakası olmadığına dair iddiaya girebilirdi.</p>

  <p>Meraklı Bay Bychance’i bekleyen mektup ise şöyle diyordu: “Onları terk eyledin seni ödleek. Bu naameyi geri koy kutuya, yoksa 7 Haziran Bin Dokuz Yüz On Altı hadiselerini cümle âlem öğrenir.”</p>

  <p>Mektubun altında bir müsvedde vardı. Newt ona bakakaldı.</p>

  <p>“O ne?” dedi Anathema.</p>

  <p>Newt hızla döndü. Anathema, bacaklarıyla cazibeli cazibeli esner gibi, kapı çerçevesine yaslanmıştı.</p>

  <p>Newt masaya doğru geriledi. “Ah, yok bir şey. Yanlış adres. Hiçbir şey yok. Yalnızca eski bir kutu. Önemsiz postalar. Bilirsin işte...”</p>

  <p>“Pazar pazar?” dedi Anathema onu kenara iterek.</p>

  <p>Newt omuzlarını silkti. Anathema ellerini uzatıp sararmış müsveddeyi kaldırdı.</p>

  <p>“Agnes Çatlak’ın Müteâkip Dakîk ve Kat’î Kehanetleri,” diye okudu yavaşça. “Âti Cihana Dâir; Destân Devam Ediyo! Aman Tanrım...”</p>

  <p>Onu saygıyla masaya koydu ve ilk sayfayı çevirmeye hazırlandı.</p>

  <p>Newt elini nazikçe onunkinin üzerine koydu.</p>

  <p>“Şu şekilde düşün,” dedi sessizce. “Hayatının geri kalanında yalnızca Agnes’in soyundan gelen biri mi olmak istiyorsun?”</p>

  <p>Anathema başını kaldırıp baktı. Göz göze geldiler.</p>

  <p>&nbsp;</p>

  <p class="nind"><span class="gir">GÜNLERDEN PAZARDI,</span> dünyanın geri kalanının ilk günüydü ve saat on bir otuza geliyordu.</p>

  <p>St. James Parkı nispeten sessizdi. Ekmek açısından siyasi uzman olan ördekler bunu küresel gerginlikteki azalmaya bağlıyordu. Aslında, küresel gerginlik gerçekten azalmıştı, ama ofislerde çalışan bir sürü insan bunun nedenini bulmaya çalışıyor, üç uluslararası araştırma heyeti üzerindeyken Atlantis’in nereye kaybolduğunu ve dün herkesin bilgisayarına ne olduğunu araştırıyordu.</p>

  <p>Birkaç kişi dışında park boştu. Yalnızca birini teşkilata katılmaya ikna etmeye çalışan bir MI9 görevlisi vardı, ama görüşme, teşkilata almaya çalıştığı kişinin de MI9’dan olduğu anlaşılınca utançla bitecekti. Bir de ördekleri besleyen uzun boylu bir adam vardı.</p>

  <p>Crowley ile Aziraphale de oradaydı.</p>

  <p>Çimenlerde yan yana yürüyorlardı.</p>

  <p>“Bende de aynı,” dedi Aziraphale. “Dükkan yerli yerinde. Tek bir kurum bile yok.”</p>

  <p>“Demek istediğim, eski bir Bentley’i yapamazsın,” dedi Crowley. “O boyayı elde edemezsin. Ama orada duruyordu işte. Sokağın ortasında. Aradaki farkı hayatta bulamazsın."</p>

  <p>“Eh, <em>ben</em> bulabilirim,” dedi Aziraphale. “Dükkanda Biggies Mars’a <em>Gidiyor, Jack Cade, Öncü Kahraman, Erkek Çocuklar için Yapacak 101 Şey</em> ve <em>Kafatası Denizinin Kanlı Köpekleri</em> gibi başlıkları olan kitaplar bulundurmadığımdan eminim.”</p>

  <p>“Of, çok üzüldüm,” dedi Crowley. Meleğin kitap koleksiyonuna ne kadar değer verdiğini biliyordu.</p>

  <p>“Üzülme,” dedi Aziraphale mutlulukla. “Hepsi tertemiz ilk baskılar. Skindle’ın Fiyat Rehberi’nden baktım. Sanırım kullanılması gereken sözcük, <em>Yup-pii.’’</em></p>

  <p>“Ben dünyayı eski haline getirdiğini sanıyordum,” dedi Crowley.</p>

  <p>“Evet,” dedi Aziraphale. “Öyle gibi. Elinden geldiğince. Ama mizah anlayışı da var.”</p>

  <p>Crowley ona yan yan baktı.</p>

  <p>“Seninkiler aradı mı?” dedi.</p>

  <p>“Hayır. Seninkiler?”</p>

  <p>“Hayır.”</p>

  <p>“Bence hiçbir şey olmamış gibi yapıyorlar."</p>

  <p>“Sanırım benimkiler de. Bürokrasi böyle bir şey işte.”</p>

  <p>“Benimkilerin neler olacağını görmek için beklediğini düşünüyorum,” dedi Aziraphale.</p>

  <p>Crowley başını salladı. “Nefesleniyorlar,” dedi. “Yeni bir manevi silahlanma şansı doğdu. Safları güçlendiriyorlar. Büyük savaşa hazırlanıyorlar.”</p>

  <p>Göletin yanında durdular ve ördeklerin ekmek parçalarını kapmasını izlediler.</p>

  <p>“Efendim?” dedi Aziraphale. “Ben Büyük Savaş’ın bu olduğunu sanıyordum.”</p>

  <p>“Emin değilim,” dedi Crowley. “Düşünsene. Asıl büyük savaşın Bize karşı Onlar olacağına iddiaya girebilirim.”</p>

  <p>“Ne? Cennet ile Cehennem, insanlığa karşımı?”</p>

  <p>Crowley omuzlarını silkti. “Elbette, o <em>gerçekten</em> her şeyi değiştirmişse, belki kendisini de değiştirmiştir. Güçlerinden kurtulmuş olabilir. İnsan olarak kalmaya karar vermiş olabilir.”</p>

  <p>“Ah, umarım öyledir,” dedi Aziraphale. “Her neyse, aksine izin olmadığından eminim. Şey. Olur mu?”</p>

  <p>“Bilmiyorum. Aslen neyin planlandığından asla emin olamayız. Plan içinde plan.”</p>

  <p>“Efendim?” dedi Aziraphale.</p>

  <p>“Eh,” dedi Crowley, bunları düşünmekten başına ağrılar girmişti. “Sen hiç merak etmedin mi? Bilirsin... seninkilerle benimkiler, Cennetle Cehennem, iyiyle kötü? Demek istediğim, neden?”</p>

  <p>“Hatırladığım kadarıyla,” dedi melek sertçe, “bir isyan olmuştu ve...”</p>

  <p>“Ah, evet. Peki o neden oldu, hı? Yani, olmak zorunda değildi, değil mi?” dedi Crowley gözlerinde çılgın bir bakışla. “Altı günde evren yapabilen biri, o tür küçük bir şeyin olmasına izin vermez. Olmasını kendi istemiyorsa elbette.”</p>

  <p>“Ah, hadi ama. Mantıklı ol,” dedi Aziraphale kuşkuyla.</p>

  <p>“Bu iyi bir tavsiye değil,” dedi Crowley. “Hem de hiç. Oturup mantıklı <em>mantıklı</em> düşünürsen, aklına çok tuhaf fikirler gelebiliyor. Örneğin, neden insanları meraklı yapıp, sonra görebilecekleri bir yere yasak meyve koyuyorsun ve yanına da İŞTE YASAK MEYVE! diye yanıp sönen kocaman neon bir parmak ekliyorsun?”</p>

  <p>“Ben neon hatırlamıyorum.”</p>

  <p>“Mecazen. Yani, onların meyveyi yemesini gerçekten istemiyorsan bunu neden yapasın? Belki de her şeyin nasıl gideceğini görmek istiyorsundur sadece. Belki bunların hepsi koskocaman esrarengiz bir planın parçasıdır. Hepsi. Sen, ben, o, her şey. Tasarladığın şey doğru düzgün çalışıyor mu diye onu büyük bir sınamadan geçirme gibi, hı? Düşünsene bir: Büyük bir kozmik satranç oyunu olamaz bu, yalnızca çok karmaşık bir Solitaire <em>olmak zorunda.</em> Sakın yanıt vermeye kalkışma. Anlayabilsek, biz olmazdık. Çünkü bunların hepsi... hepsi...”</p>

  <p>ESRARENGİZ, dedi ördekleri besleyen şekil.</p>

  <p>“Evet. Doğru. Teşekkürler.”</p>

  <p>Uzun boylu yabancının boş kesekâgıdını dikkatle çöp tenekesine atıp çimenlerin üzerinde uzun adımlarla uzaklaşmasını izlediler. Sonra Crowley başını iki yana salladı.</p>

  <p>“Ne diyordum?” dedi.</p>

  <p>“Bilmiyorum,” dedi Aziraphale. “Önemli bir şey değildi galiba.”</p>

  <p>Crowley kasvetle başını salladı. “Bir öğle yemeği için seni baştan çıkarmama izin ver,” diye tısladı.</p>

  <p>Yine Ritz’e gittiler. Gizemli bir biçimde, bir masa boştu. Belki son günlerde yaşanan çalkantılar gerçekliğin doğasını etkilemişti, çünkü onlar yemeklerini yerlerken, Berkeley Meydanı’nda ilk defa bir bülbül öttü.</p>

  <p>Trafiğin gürültüsü yüzünden kimse duymadı, ama yine de ötmüştü.</p>

  <p>&nbsp;</p>

  <p class="nind"><span class="gir">PAZAR GÜNÜ SAAT BİRDİ.</span></p>

  <p>Cadı Avcısı Çavuş Shadwell’in dünyasında son on senedir pazar günleri öğle yemeği katı bir düzen izlemişti. Odasındaki sigara yanığıyla dolu köhne masasının başında oturur, Cadı Avcısı Ordusu kütüphanesindeki<a class="nref" id="n86" href="../Text/footnotes.xhtml#n86d"><sup>{86}</sup></a> eski püskü büyü ya da Demonoloji kitaplarından birini <em>-Necrotelecomnicon</em> ya da Liver Fulvarum <em>Paginarum</em> ya da en sevdiklerinden, <em>Malleus Malleficarum</em><a class="nref" id="n87" href="../Text/footnotes.xhtml#n87d"><sup>{87}</sup></a> karıştırırdı.</p>

  <p>Sonra kapı çalınır, Madam Tracy, “Öğle yemeği Bay Shadwell,” diye seslenirdi, bunun üzerine Shadwell, “Arsız karı,” diye homurdanır, arsız karının odasına dönmesi için altmış saniye bekledikten sonra soğumasın diye üstü bir başka tabakla örtülmüş karaciğer tabağını alırdı. Tabağı içeri götürür, okuduğu sayfalara damlatmamaya özen göstererek yemeğini yerdi.<a class="nref" id="n88" href="../Text/footnotes.xhtml#n88d"><sup>{88}</sup></a></p>

  <p>Hep böyle olurdu işte.</p>

  <p>Gelgelelim bu pazar farklıydı.</p>

  <p>Her şeyden önce kitap okumuyor, yalnızca oturuyordu.</p>

  <p>Kapı çalındığında hemen kalkıp açmıştı. Acele etmesine gerek yoktu.</p>

  <p>Tabak yoktu. Kabartmalı broş takmış, yeni bir ruj sürmüş ve bir parfüm bulutunun ortasında duran Madam Tracy vardı sadece.</p>

  <p>“Ne var kaltak?”</p>

  <p>Madam Tracy’nin sesinden bir parıltı, acele ve tereddütten ileri gelen bir kırılganlık okunuyordu. “Merhaba Bay S, son iki gündür yaşadığımız onca şeyden sonra, kapına tabak bırakmak aptalca olur diye düşündüm, o yüzden sofraya senin için de bir tabak koydum. Hadi gel.”</p>

  <p>Bay S? Shadwell ihtiyatla onu takip etti.</p>

  <p>Dün gece bir düş daha görmüştü. Kafasının içinde yankılanıp duran, rahatsız edici cümlelerden ibaretti tüm hatırladığı. Düş de tıpkı dün geceki olaylar gibi bir pusun içinde kaybolmuştu.</p>

  <p>Cümleler şunlardı. <em>“Cadı avcılığında</em> yanlış bi şey <em>yok. Ben de cadı</em> avcısı olmalı isterdim. Yalnız:, <em>eh, her şeyi sırayla yapmak' </em>lazım. Bugün biz: cadı avcılığı <em>yapmaya çıkarız, yarın da biz: salılanırız ve cadılar BlZl bulmaya çalışır..."</em></p>

  <p>Yirmi dört saat içinde -ve hayatı boyunca- ikinci kez Madam Tracy’nin dairesine girdi.</p>

  <p>“Oraya otur,” dedi Madam Tracy koltuğu göstererek. Koltuğun baş konulan kısmında bir örtü, oturma yerinde kabartılmış bir yastık vardı ve önünde küçük bir puf duruyordu.</p>

  <p>Bay Shadwell oturdu.</p>

  <p>Madam Tracy onun kucağına bir tepsi koydu, yemesini izledi ve bitirdiği zaman tabağını aldı. Sonra bir şişe Guinness açıp bir bardağa doldurdu ve ona verdi; Bay Shadwell birasını içerken kendisi çay yudumladı. Fincanını indirdiğinde, fincan tabağa çarptı ve gergin bir çınlama oldu.</p>

  <p>“Kenara biraz para ayırmıştım,” dedi durup dururken. “Biliyor musun, bazen kırsalda küçük, güzel bir kulübe almanın iyi olabileceğini düşünüyorum. Londra’dan taşınırım. Ona Defneli Kulübe ya da Gezmek yeter ya da, ya da...”</p>

  <p>“Shangri-La,” diye öneride bulundu Shadwell, bunu neden yaptığını kırk yıl düşünse bulamazdı.</p>

  <p>“Kesinlikle Bay S. Kesinlikle. Shangri-La.” Gülümsedi. “Rahat mısın tatlım?”</p>

  <p>Shadwell rahat olduğunu dehşetle fark etti. Korkunç, dehşet rahat. “Evet,” dedi ihtiyatla. Hiç bu kadar rahat hissetmemişti.</p>

  <p>Madam Tracy bir Guinness daha açıp Bay Shadwell’in önüne koydu.</p>

  <p>“Adı şey olan bir bungalova sahip olmanın tek sorunu - dâhiyane fikrin neydi Bay S?”</p>

  <p>“Ah. Shangri-La.”</p>

  <p>“Shangri-La, kesinlikle; tek sorunu, <em>tek</em> kişi için uygun olmaması. Ama iki kişi dersen, iki kişinin tek kişi kadar ucuz yaşayabildiğini söylerler.”</p>

  <p>(Ya da beş yüz on sekiz, diye düşündü Shadwell, Cadı Avcısı Ordusu’nun kalabalık saflarını düşünerek.)</p>

  <p>Madam Tracy kıkırdadı. “Tek merak ettiğim, birlikte yaşayabileceğim birini <em>nereden</em> bulacağım...”</p>

  <p>Shadwell onun kendisinden bahsettiğini anladı.</p>

  <p>Bundan pek emin değildi. Cadı Avcısı Ordusu <em>Kaiide ve Yöntmelikler Kitaabı</em> açısından Er Pulsifer’i Tadfield’da o genç hanımla yalnız bırakmasının yanlış bir hareket olduğunu hissediyordu. Ki bu daha da tehlikeli görünüyordu.</p>

  <p>Yine de, bu yaşta, uzun otların arasında sürünerek dolaşamayacak kadar yaşlandığınızda, soğuk sabah çiyi iliklerinize işlemeye başladığında...</p>

  <p><em>(Yarın biz saklanırız ve cadılar bizi bulmaya çalışır...)</em></p>

  <p>Madam Tracy bir Guinness daha açıp kıkırdadı. “Ah, Bay S,” dedi, “seni çakırkeyif yapmaya çalıştığımı düşünüyorsundur.”</p>

  <p>Bay Shadwell homurdandı. Bütün bunlarda uyulması gereken görgü kuralları vardı.</p>

  <p>Cadı Avcısı Çavuş Shadwell birasından uzun bir yudum aldı ve soruyu patlattı.</p>

  <p>Madam Tracy kıkırdadı. “Hadi ama, seni koca budala,” derken kıpkırmızı oldu. “Sen kaç tane olduğunu sanıyorsun?”</p>

  <p>Bay Shadwell bir daha sordu.</p>

  <p>“İki,” dedi Madam Tracy.</p>

  <p>“Eh, madem öyle, sorun yok,” dedi Cadı Avcısı Çavuş Shadwell (emekli).</p>

  <p>&nbsp;</p>

  <p class="nind"><span class="gir">PAZAR ÖĞLE SONRASIYDI.</span></p>

  <p>İngiltere göğünün yükseklerinde bir 747 uğuldayarak batıya doğru seyrediyordu. Birinci sınıf kabinde Warlock adında bir oğlan çizgi romanını bırakıp pencereden dışarı baktı.</p>

  <p>Son iki gün çok tuhaf geçmişti. Babasının neden Ortadoğu’ya çağrıldığını hâlâ bilmiyordu. Babasının da bilmediğinden emindi. Muhtemelen kültürel bir şeydi. Nihayetinde bir sürü havlu kafalı, çürük dişli, komik görünüşlü adam onlara birtakım harabeler göstermişti, o kadar. Warlock daha iyi harabeler görmüştü. Sonra yaşlı adamlardan biri ona, yapmak istediği herhangi bir şey olup olmadığını sormuş, Warlock da gitmek istediğini söylemişti.</p>

  <p>Bunu duyunca hiç mutlu olmamışlardı.</p>

  <p>Şimdi ABD’ye geri dönüyordu. Biletler, uçuşlar ya da hava alanındaki uçuş tablolarında bir tür sorun olmuştu. Çok garipti; babasının İngiltere’ye geri dönmeyi planladığından oldukça emindi. Warlock İngiltere’yi severdi. Bir Amerikalının yaşaması için güzel bir ülkeydi.</p>

  <p>O anda uçak Aşağı Tadfield’ın üzerinden geçiyordu. Köyde, Yağlı Johnson yatak odasında oturmuş, sırf kapağında güzel bir tropikal balık fotoğrafı olduğu için satın aldığı fotoğraf dergisini karıştırıyordu.</p>

  <p>Yağlı’nın uyuşuk parmaklarının birkaç sayfa altında Amerikan futbolu ve Avrupa’da nasıl moda olmaya başladığı hakkında geniş bir yazı vardı. Bu tuhaftı, çünkü dergi basıldığında o sayfalar çöl koşullarında fotoğrafçılığı anlatıyordu.</p>

  <p>O yazı Yağlı Johnson’ın hayatını değiştirmek üzereydi.</p>

  <p>Diğer yandan Warlock Amerika’ya uçmaya devam etti. O da bir şeyleri <em>hak ediyordu</em> (sonuçta, henüz birkaç saatlikken tanışmış olsanız bile, ilk edindiğiniz arkadaşları hiç unutmazdınız) ve tüm insanlığın kaderini kontrol eden güç o anda düşünüyordu: Eh, o da Amerika’ya gidiyo, di mi? Amerika’ya gitmekten daha iyi ne olabilir anlamıyorum.</p>

  <p>Orada otuz dokuz çeşit dondurma vardı. Hattâ belki daha fazla.</p>

  <p>&nbsp;</p>

  <p class="nind"><span class="gir">BİR PAZAR AKŞAMI</span> bir oğlanın köpeğiyle birlikte yapabileceği milyonlarca heyecan verici şey vardır. Âdem hiç uğraşmadan dört, beş yüz tanesini düşünebiliyordu. Nefes kesici şeyler, heyecan verici şeyler, keşfedilecek gezegenler, ehlileştirilecek aslanlar, keşfedilmeyi ve arkadaş edinilmeyi bekleyen dinozorlarla tıka basa dolu kayıp Güney Amerika dünyaları.</p>

  <p>Suratı asık bir halde bahçede oturmuş, bir taşla toprağı çiziyordu.</p>

  <p>Babası hava üssünden döndüğünde Âdem’i uyurken bulmuştu -bütün gece yatağından çıkmamış gibi görünüyordu. Hattâ, daha inandırıcı olsun diye arada bir horluyordu.</p>

  <p>Ne var ki ertesi sabah kahvaltıda, bunun yeterli olmadığı açıkça ifade edilmişti. Bay Young cumartesi akşamını anlamsız bir kovalamacayla geçirmekten hiç hoşlanmamıştı. Hayal edilmesi güç bir tesadüf eseri, o geceki sorunların -onlar da her neyse artık, çünkü kimse ayrıntılardan emin değildi, tek hatırladıkları bir tür sorun olduğuydu- sorumlusu Âdem değilse bile, yine de <em>bir şeylerden</em> suçlu olduğu kesindi. Bay Young’ın tavrı buydu ve son on bir sene boyunca gayet iş görmüştü.</p>

  <p>Âdem üzgün üzgün bahçede oturuyordu. Ağustos güneşi mavi, bulutsuz ağustos göğünün yükseklerinde asılıydı ve çalı çitin arkasında bir ardıç kuşu ötüyordu, ama Âdem’e göre bu her şeyi daha da berbat ediyordu.</p>

  <p>Köpek Âdem’in ayaklarının dibinde oturmuştu. Dört gün önce gömdüğü kemiği çıkarıp Âdem’in ayaklarının dibine sürükleyerek ona yardımcı olmaya çalışmış, ama Âdem kasvetle bakınca Köpek kemiği geri götürüp tekrar gömmüştü. O elinden geleni yapmıştı.</p>

  <p>“Âdem?”</p>

  <p>Âdem döndü. Bahçe çitinin üzerinden üç tane yüz bakıyordu.</p>

  <p>“Selam,” dedi Âdem kederle.</p>

  <p>“Norton’a sirk gelmiş,” dedi Pepper. “Wensley gidip görmüş. Sirki daha yeni kuruyolar.”</p>

  <p>“Çadırlar var, filler, jonglörler, vahşi hayvanlar falan var - her bi şey var!” dedi Wensleydale.</p>

  <p>“Oraya gidip sirki kurmalarını izleyebiliriz diye düşünmüştük,” dedi Brian.</p>

  <p>Bir an Âdem'in zihni sirk görüntüleriyle doldu. Kurulup bittikten sonra sirkler sıkıcı olurdu. Televizyonda çok daha iyi Şeyler vardı. Ama kurulması... Elbette, hep birlikte oraya gidebilirler, çadırların kurulmasına, fillerin yıkanmasına yardım edebilirlerdi ve sirk ahalisi Âdem’in hayvanlardan bu kadar iyi anlamasından öyle etkilenirdi ki, Âdem (ve Dünyanın En Ünlü Gösteri Köpeği Köpekgillerin önünden ringe çıkardı ve...</p>

  <p>İşe yaramazdı.</p>

  <p>Başını hüzünle iki yana salladı. “Hiçbi yere gidemem,” dedi. <em>"Onlar</em> öyle dediler.”</p>

  <p>Bir duraksama oldu.</p>

  <p>“Âdem,” dedi Pepper biraz endişeyle, “dün gece <em>n’oldu!" </em>Âdem omuzlarını silkti. “Bi şeyler işte. Fark etmez,” dedi. “Hep aynı. Ben yalnızca yardım etmeye çalışıyodum, ama insanlara sorsan, sanki cinayet işledim.”</p>

  <p>Onlar yenik önderlerine bakarken bir duraksama daha oldu.</p>

  <p>“Öyleyse, seni ne zaman dışarı salarlar sence?” diye sordu Pepper.</p>

  <p>“Senelerce salmazlar. Seneler ve seneler ve seneler boyunca. Beni dışarı saldıklarında yaşlanmış olurum,” dedi Âdem.</p>

  <p>“Ya yarın?” diye sordu Wensleydale.</p>

  <p>Âdem neşelendi. “Ah, <em>yarın</em> sorun olmaz,” diye açıkladı. “O zamana kadar unutmuş olurlar. Görürsünüz. Her seferinde unutuyolar.” Sarmaşık gülleriyle bezeli Elba’ya sürgün edilmiş, ayakkabı bağcıkları çözük, hırpani bir Napolyon edasıyla onlara baktı. “Siz gidin,” dedi kısa ve boş bir kahkahayla. “Benim için endişelenmeyin. Bana bi şey olmaz. Yarın görüşürüz.”</p>

  <p>Onlar duraksadılar. Sadakat harika bir şeydi, ama hiçbir asker, önderleri ile filleri olan bir sirk arasında seçim yapmak zorunda kalmamalıydı. Gittiler.</p>

  <p>Güneş parlamaya devam etti. Ardıç ötmeye devam etti. Köpek sahibinden umudunu kesti ve bahçe çitinin dibindeki çimenlerde bir kelebeğin peşine düştü. Ciddi, katı, aşılmaz çalı çit, gür ve güzelce budanmış kurtbağrı çalısındandı ve Âdem onu öteden beri tanırdı. Arkasında açık çayırlar, harika çamurlu hendekler, ham meyveler, sinirli ama ayağına yavaş meyve ağacı sahipleri, sirkler, set çekilecek dereler, duvarlar ve sırf tırmanmak için yaratılmış ağaçlar uzanıyordu...</p>

  <p>Gelgelelim çalı çiti aşmak imkânsızdı.</p>

  <p>Âdem düşündü.</p>

  <p>“Köpek,” dedi sertçe, “o çitten uzaklaş, çünkü içinden geçersen seni yakalamak için kovalamam gerekir, bu da bahçeden çıkmam anlamına gelir ve buna izin yok. Ama... eğer kaçarsan yapmak zorunda kalırım.”</p>

  <p>Köpek heyecanla hoplayıp zıpladı ve olduğu yerde kaldı.</p>

  <p>Âdem dikkatle çevresine bakındı. Sonra daha büyük dikkatle Yukarı ve Aşağı baktı. Ardından da İçeri’ye.</p>

  <p>Derken...</p>

  <p>Şimdi çitte büyük bir delik vardı -bir köpeğin kaçabileceği ve bir çocuğun sıkışarak da olsa geçebileceği kadar büyük. Üstüne üstlük öteden beri oradaydı.</p>

  <p>Âdem Köpek’e göz kırptı.</p>

  <p>Köpek çitteki delikten geçti. Âdem de yüksek ve anlaşılabilir sözcüklerle, “Köpek, seni kötü köpek! Dur! Hemen buraya gel!” diye bağırarak peşinden gitti.</p>

  <p>Bir şey ona, bir şeyin sona ermek üzere olduğunu söylüyordu. Dünyanın değil. Yalnızca yazın. Başka yazlar da olacaktı, ama bu yaz gibi olmayacaktı. Asla.</p>

  <p>Öyleyse onun tadını çıkarmaya bakmak lazımdı.</p>

  <p>Çayırı yarıladığında durdu. Bir şey yanıyordu. Yaseminli Kulübe’nin bacasından yükselen beyaz dumanları görünce duraksadı. Ve dinledi.</p>

  <p>Âdem başka insanların kaçırabileceği şeyleri duyabiliyordu.</p>

  <p>Kahkahalar duydu.</p>

  <p>Bir cadının bet sesi değildi bu. Kendine yararı dokunmayacak kadar çok şey bilen birinin alçak ve incelikten yoksun kahkahasıydı.</p>

  <p>Beyaz duman kulübe bacasının üzerinde kıvrılıp büküldü. Âdem bir an, dumanların içinde, düzgün hatları olan bir kadın yüzü gördü. Üç yüz seneden daha uzun süredir dünyayı görmemiş bir yüz.</p>

  <p>Agnes Çatlak ona göz kırptı.</p>

  <p>Hafif yaz esintisi dumanları dağıttı; yüz ve kahkaha yok oldu.</p>

  <p>Âdem sırıttı ve yine koşmaya başladı.</p>

  <p>Biraz ileride, bir derenin ötesindeki çimenlikte, çamur kaplı ıslak köpeğe yetişti. “Kötü Köpek,” dedi Âdem, Köpek’in kulaklarının arkasını kaşıyarak. Köpek sevinçle havladı.</p>

  <p>Âdem başını kaldırıp baktı. Başının üzerinde boğum boğum, kalın dallarıyla yaşlı bir elma ağacı vardı. Zamanın başlangıcından beri orada olabilirdi. Küçük, yeşil, ham elmaların ağırlığıyla sarkmıştı dalları.</p>

  <p>Oğlan bir kobra gibi hızla ağaca tırmandı. Birkaç saniye sonra şişkin ceplerle yere indi ve ekşi bir elmayı kemirmeye başladı.</p>

  <p><em>“Hey! Sen! Çocuk!”</em> dedi aksi bir ses arkasından. “Sen şu Âdem Young’sın! Seni görebiliyorum! Babana söyleyeceğim seni, bak bakalım söylemiyor muyum?”</p>

  <p>Ebeveyn fırçasını da garantiledim, diye düşündü Âdem, yanında köpeği ve ceplerinde çalıntı meyvelerle kaçarken.</p>

  <p>Hep öyle oluyordu. Ama fırçayı akşam yiyecekti.</p>

  <p>Ve akşama daha çok vardı.</p>

  <p>Elma koçanını adama doğru fırlatıp cebinden bir tane daha çıkardı.</p>

  <p>İnsanların aptal meyveleri için neden bu kadar şamata yaptığını anlamıyordu, ama yapmasalar hayat o kadar eğlenceli olmazdı. Hem, Âdem’e göre, yemek için girdiğiniz zahmete değmeyen elma yoktu.</p>

  <p>&nbsp;</p>

  <p class="nind"><span class="gir">GELECEĞİ HAYAL ETMEK İSTİYORSANIZ,</span> bir oğlanı, köpeğini ve arkadaşlarını hayal edin. Bir de bitmek tükenmek bilmez bir yazı.</p>

  <p>Ve geleceği hayal etmek istiyorsanız, bir çizme hayal edin... hayır, bir spor ayakkabı, bağcıkları çözülmüş, bir taşı tekmeleyen; ilginç şeyleri dürtüklemek için kullanabileceğiniz, bir köpeğe fırlatacağınız ve onun belki getireceği, belki de getirmeyeceği bir sopa; talihsiz bir pop şarkısını eğip büküp, tanınmaz hale getiren ezgisiz bir ıslık hayal edin; yarı melek, yarı şeytan, yüzde yüz insan bir şekil hayal edin...</p>

  <p>Kamburunu çıkarmış, umut içinde Tadfield’a yürüyen...</p>

  <p>... sonsuza dek.</p>
</body>
</html>