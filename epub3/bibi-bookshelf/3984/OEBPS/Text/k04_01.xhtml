<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.6.css" type="text/css" rel="stylesheet"/>
</head>

<body>
  <p>&nbsp;</p>


  <p>&nbsp;</p>


  <p>&nbsp;</p>

  <p class="gir">KÖYE YENİ BİRİSİ GELMİŞTİ.</p>

  <p>Yeni insanlar, Onlar<a class="nref" id="n40" href="../Text/footnotes.xhtml#n40d"><sup>{40}</sup></a> arasında her zaman ilgi ve spekülasyon konusu olurdu, ama bu sefer Pepper’ın çarpıcı haberleri vardı.</p>

  <p>“Yaseminli Kulübe’ye taşınan kadın var ya, o bi cadı,” dedi. “Oraya temizliğe giden Bayan Henderson’la annem konuşurken duydum, kadın bi cadı gastesine aboneymiş. Bi sürü sıradan gaste de alıyomuş, ama kulübeye cadı gastesi de geliyormuş.”</p>

  <p>“Babam cadı diye bi şey olmadığını söylüyo,” dedi sarı, dalgalı saçları olan Wensleydale. Hayata kalın, siyah çerçeveli gözlüklerinin ardından ciddi bir ifadeyle bakan oğlana doğduğunda Jeremy adının verildiğine inanılıyordu. Gelgelelim, kimsenin bu ismi kullandığı yoktu; annesiyle babası bile ona Ufaklık diyordu. Farkında dahi olmasalar da, oğullarının bu ismin barındırdığı imayı anlayacağını umut ediyorlardı; ne de olsa Wensleydale kırk yedi yaşında birinin zekâsına sahipti adeta.</p>

  <p>“Neden olmasın, anlayamadım,” dedi geniş ve neşeli yüzü her daim kirli olan Brian. “Neden cadıların kendi gasteleri olmasın? Sihirlerdeki son gelişmeleri filan anlatan haberlerin olduğu bi gaste. Babam <em>Olta</em> Balıkçısı Postası’nı alıyo ve eminim olta balıkçılarından daha fazla cadı vardır.”</p>

  <p>“Gastenin adı Psişik <em>Haber</em>ler’miş,” dedi Pepper kimse sormadığı halde.</p>

  <p>“Cadı gastesi değil ki o,” dedi Wensleydale. “Halam da okuyo onu. Yalnızca kaşık bükmek, fal bakmak ve önceki hayatında Kraliçe I. Elizabeth olduğunu sanan insanlar hakkında şeyler yazıyo. Hem, cadı kalmadı ki artık. İnsanlar ilaçları falan icat edince, cadılara ihtiyaç olmadığını söylediler ve onları yakmaya başladılar.”</p>

  <p>“İçinde kurbağa resimleri falan vardır belki,” dedi iyi bir fikrin boşa gitmesine gönlü razı olmayan Brian. “Bi de... bi de test edilen çalı süpürgeleri hakkında yorumlar... bi de kedi köşesi.”</p>

  <p>“Belki halan cadıdır,” dedi Pepper. “Gizli gizli. Gündüz halan oluyodur, geceleriyse gidip cadılık yapıyodur.”</p>

  <p>“Benim halam yapmaz,” dedi Wensleydale suratını asarak. “Bi de tarifler,” dedi Brian. “Kurbağa artıklarıyla neler yapabilirsiniz?”</p>

  <p>“Ah, kes sesini,” dedi Pepper.</p>

  <p>Brian hıhladı. Bunu söyleyen Wensleydale olsa, aralarında kardeşçe bir itişmece yaşanırdı. Ama Pepper’ın kardeşçe itişip kakışma âdetlerini dikkate almadığını uzun zaman önce öğrenmişlerdi. Pepper on bir yaşındaki bir kızdan beklenmeyecek bir güçle, hedefi hiç ıskalamadan tekme atıp ısırabiliyordu. Dahası, on bir yaşına girmiş Onlar, sevgili arkadaşları Pepper’la fiziksel temas yaşadıklarında -Karate Kid’i bile yere serebilecek yılan kadar hızlı bir yumruğun yanında- henüz tam anlamıyla kavrayamadıkları, kalp atışlarını hızlandıran birtakım durumların da ortaya çıktığını yavaş yavaş fark etmeye başlamışlardı.</p>

  <p>Ne olursa olsun, Pepper’ın çetede olması güzeldi. Yağlı Johnson ile çetesinin, bir kızla oyun oynadıkları için onlara sataştığı zamanı gururla hatırlıyorlardı. Pepper öyle bir gazapla patlamıştı ki, Yağlı’nın annesi kızı ailesine şikayet etmişti.<a class="nref" id="n39" href="../Text/footnotes.xhtml#n39d"><sup>{39}</sup></a></p>

  <p>Pepper onu dev bir erkek, doğal bir düşman olarak görüyordu.</p>

  <p>Kısa, kızıl saçları ve çilli bir yüzü vardı, daha doğrusu aralarda ufak tefek ten noktalarının seçilebildiği koca bir çilden ibaretti yüzü.</p>

  <p>Pepper’ın asıl ismi Pippin Galadriel Aykız’dı. Üç hasta koyun ve Kızılderili çadırlarının bulunduğu çamurlu bir vadide yapılan törenle verilmişti bu isim ona. Annesi Doğaya Dönüş’ün ideal mekânı olarak Galler’deki Pant-y-Gyrdl vadisini seçmişti. (Pepper’ın annesi altı ay sonra, yağmurdan, sivrisineklerden, erkeklerden ve önce komünün tüm marihuana hasadını, ardından da antika minibüsünü yiyen koyunlardan bıkıp usanmış bir halde, neden tüm insanlığın tarih boyunca Doğa’dan mümkün olduğunca uzaklaşmaya çalıştığını yavaştan anlamaya başlayarak, Pepper’ın Tadfield’da yaşayan büyükannesiyle büyükbabasının yanına dönüp sutyen edinmiş ve bir sosyoloji kursuna yazılarak rahat bir nefes almıştı.)</p>

  <p>Bir çocuğun Pippin Galadriel Aykız gibi bir isimle yaşayabilmesinin yalnızca iki yolu vardı ve Pepper diğerini seçmişti: Onlar çetesinin üç erkek üyesi bunu henüz dört yaşındayken, okulun ilk gününde oyun parkında öğrenmişti.</p>

  <p>Kıza adını sormuşlar, o da tüm masumluğuyla söylemişti.</p>

  <p>Ardından, Pippin Galadriel Aykız’ın dişlerini Âdem’in ayakkabısından ayırmak için bir kova su gerekmişti. Wensleydale’in ilk gözlüğü kırılmış, Brian’ın da kazağına beş dikiş atılmıştı.</p>

  <p>O andan itibaren Onlar ayrılmaz bir grup olmuştu. Pepper hep Pepper olarak kalmıştı. Ona farklı bir isimle hitap eden yegane insan annesiydi. Bir de, eğer o gün cesur hissediyorlarsa ve Onlar da etrafta değilse, köyün diğer çetesi Yağlı Johnson ile Ekibi.</p>

  <p>Âdem miskin miskin bir saman çöpünü çiğneyerek ve sandalye görevi gören süt kasasının kenarını topuklarıyla döverek, saraylıların boş konuşmalarını dinleyen bir kral gibi ilgisizce onların didişmesini dinliyordu.</p>

  <p>Perşembe sabahıydı. Önlerinde bitmek tükenmek bilmez bir tatil vardı ve bu boş günleri doldurmak gerekiyordu.</p>

  <p>Sohbetin çekirgelerin vızıltısı gibi etrafında uçuşmasına izin verdi, ya da daha doğrusu, bir altın arayıcısının çalkalanan çakılların arasında işe yarar altın parçası araması gibi, bir ışıltı bekledi.</p>

  <p>“Bizim pazar gastesinde, ülkede binlerce cadı olduğu yazıyodu,” dedi Brian. “Doğa’ya tapınıyolarmış, sağlıklı yemekler yiyolarmış falan. Neden bizim burda da bi tane olmasın? Ülkeyi Manasız bi Şer Dalgası’na boğuyolar, diyodu gastede.”</p>

  <p>“Ne yani, Doğa’ya tapınıp sağlıklı yemek yiyerek mi?” dedi Wensleydale.</p>

  <p>“Öyleymiş.”</p>

  <p>Bunun üzerine Onlar çetesi düşüncelere daldı. Bir seferinde Âdem’in kışkırtmasıyla, koca bir öğleden sonra boyunca sağlıklı yemek yemeyi denemişlerdi. Öncesinde mideye bol bol pişmiş yemek indirmek koşuluyla, sağlıklı yiyeceklerle pekala yaşanabileceği kararma varmışlardı.</p>

  <p>Brian sır paylaşacakmış gibi öne eğildi.</p>

  <p>“Bi de giysileri olmadan dans ediyolarmış,” diye ekledi. “Tepelere, Stonehenge’e falan gidiyolarmış ve giysileri olmadan dans ediyolarmış.”</p>

  <p>Bu sefer çete epey derin düşüncelere daldı. Onlar, Hayat denen hız treninde ergenliğin o ilk dik tepesine varmış ve oradan kendilerini bekleyen gizem, dehşet ve heyecan verici kıvrımlarla dolu yolculuğa bakmaktaydılar.</p>

  <p>“Hah,” dedi Pepper.</p>

  <p>“Halam yapmaz,” dedi Wensleydale ânın büyüsünü bozarak. “Halam kesinlikle yapmaz. O yalnızca eniştemle konuşmaya çalışıyo.”</p>

  <p>“Ama enişten öldü,” dedi Pepper.</p>

  <p>“Onun hâlâ bardakları hareket ettirebildiğini söylüyo,” dedi Wensleydale kendini savunurcasına. “Babamsa onun sürekli bardak oynattığı için öldüğünü söylüyo. Halamın neden onunla konuşmak istediğini anlamıyorum, çünkü eniştem yaşarken pek konuşmuyolardı.”</p>

  <p>“Karabüyü bu,” dedi Brian. “İncil’de yazıyo. Halanın bu işi bırakması gerek. Tanrı karabüyüye kesinlikle karşı. Cadılara da. Bu yüzden Cehennem’e gidebilirsin.”</p>

  <p>Süt sandığından tahtın üzerinde tembel bir kıpırdanma oldu. Âdem konuşacaktı.</p>

  <p>Onlar çetesi sustu. Âdem’in sözlerine kulak vermeye her zaman değerdi. Hepsi yüreklerinin derinliklerinde dört kişilik bir çete olmadıklarını biliyorlardı. Onlar üç kişilik bir çeteydiler ve Âdem’e aittiler. Eğer amaç heyecan, ilginçlik ve dolu dolu geçen günlerse, Onlar çetesinin her üyesi, bir başka çetenin şefi olmaktansa, Âdem’in çetesinin düşük mevkili bir üyesi olmayı tercih ederdi.</p>

  <p>“Neden insanlar cadılara bu kadar karşı anlamıyorum,” dedi Âdem.</p>

  <p>Çete üyeleri birbirlerine baktılar; kesin ilginç bir konuşmaya şahit olacaklardı.</p>

  <p>“Eh, ekinleri kurutuyolar,” dedi Pepper. “Gemileri batırıyolar. Sana kral falan olcağını söylüyolar. Bi de otları birbirine katıp kaynatıyolar.”</p>

  <p>“Annem de otlarla bi şeyler yapıyo,” dedi Âdem. “Seninki de öyle.”</p>

  <p>“Ah, onlar sorun diil,” dedi gizem uzmanı olarak konumunu kaybetmemeye kararlı olan Brian: “Heralde Tanrı nane, adaçayı falan kullanmak sorun diil demiştir. Nane ve adaçayında sorun olmaması mantıklı.”</p>

  <p>“Bi de, tek bakışlarıyla seni hasta edebiliyolar,” dedi Pepper. “Kem göz deniyomuş buna. Sana bi bakış fırlatıyolar, sonra sen hastalanıyosun ve sebebini kimse anlamıyo. Bi de, senin bebeğini yapıp üstüne bi sürü iğne saplıyolar ve iğne saplanan yerlerin hasta oluyo,” diye ekledi neşeyle.</p>

  <p>“Artık böyle şeyler olmuyo,” diye yineledi mantık timsali Wensleydale. “Çünkü Bilim’i icat, ettik ve tüm papazlar kendi iyilikleri için cadıları yaktı. Buna İspanyol Engizisyonu deniyodu.”</p>

  <p>“O zaman, sanırım Yaseminli Kulübe’deki kadının cadı olup olmadığını öğrenmeli ve eğer cadıysa, Bay Pickersgill’e haber vermeliyiz,” dedi Brian. Bay Pickersgill köyün papazıydı ve şu sıralar, kilise avlusundaki porsukağacına tırmanmaktan tutun da çanı çalıp çalıp kaçmaya kadar birçok konuda Onlarla anlaşmazlık yaşıyordu.</p>

  <p>“İnsan yakmaya izin verildiğini sanmıyorum,” dedi Âdem. “Yoksa etraf yanmış insanlarla dolu olurdu.”</p>

  <p>“Eğer dindarsan yakabilirsin,” dedi Brian güven verircesine. “Hem, yakılmak cadıların Cehennem’e gitmesini engelliyo, o yüzden, sanırım bunu iyice anlasalar, çok minnettar olurlardı."</p>

  <p>“Bizim Picky’yi birilerini ateşe verirken hayal edemiyorum,” dedi Pepper.</p>

  <p>“Ah, orasını bilmem," dedi Brian anlamlı anlamlı.</p>

  <p>“Onları ciddi ciddi yakmaz," diye burnunu çekti Pepper. “Anne babalarına haber verir ve yakılıp yakılmayacaklarını onlara bırakır.”</p>

  <p>Din adamlarının sorumsuzlukları karşısında tiksintiyle başlarını iki yana salladılar. Ardından diğer üçü beklentiyle Âdem’e baktı.</p>

  <p>Üçü her zaman beklentiyle Âdem’e bakardı, çünkü güzel fikirler hep ondan çıkardı.</p>

  <p>“Belki de bizim bi şeyler yapmamız gerekiyodur,” dedi Âdem. “Eğer etrafta bu kadar çok cadı varsa, birilerinin bi şeyler yapması gerek. Mesela... mesela Mahalle Gözcüsü projesi gibi bi şey.”</p>

  <p>“Mahalle Cadısı,” dedi Pepper.</p>

  <p>“Hayır,” dedi Âdem soğuk bir sesle.</p>

  <p>“Ama bizden İspanyol Engizisyonu olmaz ki,” dedi Wensleydale. “Sonuçta İspanyol diiliz.”</p>

  <p>“Bahse girerim İspanyol Engizisyonu olmak için İspanyol olmak gerekmiyodur,” dedi Âdem. “Eminim İskoç yumurtası ya da Amerikan hamburgeri gibi bi şeydir o da. İspanyollara benzemek yeterli olcaktır. İspanyollara benzememiz lazım. O zaman herkes İspanyol Engizisyonu olduğunu anlar.”</p>

  <p>Bir sessizlik oldu.</p>

  <p>Sessizlik, Brian’ın oturduğu her yerde biriken boş cips paketlerinin hışırtısı ile bozuldu. Ona baktılar.</p>

  <p>“Üzerinde adımın yazılı olduğu bi boğa güreşi posterim var,” dedi Brian yavaşça.</p>

  <p>&nbsp;</p>

  <p class="nind"><span class="gir">ÖĞLE YEMEĞİ VAKTİ</span> gelip geçmiş ve Yeni İspanyol Engizisyonu tekrar bir araya gelmişti.</p>

  <p>Baş Engizisyoncu büyük bir ciddiyetle onu süzdü.</p>

  <p>“Onlar ne?” diye sordu.</p>

  <p>“Dans ederken birbirine çarpıp şıkırdatıyosun,” dedi Wensleydale kendini savutıurcasına. “Yıllar önce halam İspanya’dan getirmişti. Adı Marakas’tı galiba. Üstlerinde İspanyol bi dansçının resmi var, bak.”</p>

  <p>“Neden boğayla dans ediyo?” dedi Âdem.</p>

  <p>Wensleydale, “İspanyol olduğunu göstermek için,” deyince Âdem daha fazla ısrar etmedi.</p>

  <p>Boğa güreşi posteri Brian’ın bahsettiği kadar vardı.</p>

  <p>Pepper rafyadan yapılmış kaseye benzer bir şey getirmişti. “İçine şarap koyuyosun,” dedi meydan okurcasına. “Annem İspanya’dan almıştı.”</p>

  <p>“Üstünde boğa yok,” dedi Âdem sertçe.</p>

  <p>“Olması gerekmiyo,” diye karşı çıktı Pepper, hafifçe kıpırdanıp dövüş pozisyonu alarak.</p>

  <p>Âdem duraksadı. Ablası Sarah ve erkek arkadaşı da İspanya’ya gitmişti. Sarah kocaman, mor bir oyuncak eşek getirmişti. Kesinlikle İspanyol işi olsa da, Âdem eşeğin İspanyol Engizisyonu’na pek uygun olmayacağına karar vermişti. Diğer yandan, ablasının erkek arkadaşı çok süslü bir kılıç getirmişti. Eline alıp kaldırdığında kendi ağırlığıyla bükülse ve kâğıt kesemeyecek kadar kör olsa da, Toledo çeliğinden yapıldığı belliydi. Âdem ansiklopedi başında geçirdiği eğitici bir yarım saatin ardından, kılıcın tam da Engizisyon’un ihtiyaç duyduğu şey olduğuna karar vermişti. Ancak incelikli imaları erkek arkadaşın üzerinde işe yaramamıştı.</p>

  <p>Âdem en sonunda gidip mutfaktan bir demet kuru soğan almıştı. Soğanlar da pekala İspanyol olabilirdi. Yine de, Engizisyon karargahı dekoru olarak fazla gösterişsiz kaldıklarını Âdem bile kabul ediyordu. Hal böyleyken, rafyadan şarap şişesi tutacaklarına şiddetle karşı çıkması pek mümkün değildi.</p>

  <p>“Çok iyi,” dedi.</p>

  <p>“Onların İspanyol soğanı olduğundan emin misin?” dedi Pepper rahatlayarak.</p>

  <p>“Elbette,” dedi Âdem. “İspanyol soğanları. Herkes bilir bunu.”</p>

  <p>“Fransız da olabilirler,” dedi Pepper inatla. “Fransa soğanlarıyla ünlüdür.”</p>

  <p>“Fark etmez,” dedi Âdem. Soğanlardan fenalık gelmeye başlamıştı. “Zaten Fransa da <em>nerdeyse</em> İspanyol sayılır. Hem, cadıların aradaki farkı bildiğini sanmıyorum, tüm zamanlarını geceleri uçmakla falan geçiriyolar sonuçta. Cadılar için her yer Eski Dünya gibi görünüyo olmalı. Ayrıca da, beğenmiyosan gidip kendi Engizisyon’unu kurabilirsin.”</p>

  <p>Pepper bu sefer ısrar etmedi, çünkü kendisi Baş işkenceci pozisyonuna getirilmişti. Baş Engizisyoncu’nun kim olacağından kimsenin kuşkusu yoktu. Öte yandan, Wensleydale ile Brian’ın Engizisyon Muhafızları olarak görevlerinden pek memnun oldukları söylenemezdi.</p>

  <p>“Eh, sen hiç İspanyolca bilmiyosun ki,” dedi Âdem. Öğle yemeğinde, Sarah’nın Alicante’deki romantizmden etkilenip aldığı İspanyolca kolay cümleler kitabını on dakika karıştırmıştı.</p>

  <p>“Fark etmez, çünkü aslında Latince konuşman gerekiyo,” dedi Wensleydale. O da öğle yemeğinde birkaç şey okumuştu ve onun okudukları biraz daha doğruydu.</p>

  <p>“Ve İspanyolca,” dedi Âdem kararlılıkla. “Bu yüzden İspanyol Engizisyonu diyolar.”</p>

  <p>“Neden İngiliz Engizisyonu olmasın ki?” dedi Brian. “Neden sırf onların iğrenç Engizisyonlarını alabilmek için Armada’yla falan savaşmamız gerekti, hiç anlamıyorum.”</p>

  <p>Bu konu da Âdem’in vatansever vicdanını birazcık huzursuz etmiyor değildi hani.</p>

  <p>“Eminim,” dedi, “İspanyol olarak başlayıp, nasıl yapıldığını öğrendiğimizde İngiliz olabiliriz. Ve şimdi,” diye ekledi, “Engizisyon Muhafızları gidip ilk cadıyı getirsin, <em>por favor.”</em></p>

  <p>Yaseminli Kulübe’nin yeni sakininin icabına bakmak için daha vakit olduğuna karar vermişlerdi. Küçük küçük başlamaları ve işi zamanla büyütmeleri gerekiyordu.</p>

  <p>&nbsp;</p>

  <p class="nind"><span class="gir">“SEN CADI MISIN,</span> olley?” dedi Baş Engizisyoncu.</p>

  <p>“Evet,” dedi Pepper’ın küçük, altın saçlı bir futbol topuna benzeyen altı yaşındaki küçük kardeşi.</p>

  <p>“Evet dememen lazım, hayır demen gerekiyo,” diye tısladı Baş işkenceci şüpheliyi dürterek.</p>

  <p>“Sonra ne olcak?” diye sordu şüpheli.</p>

  <p>“Sonra sana işkence yapıp, evet dedirtçez,” dedi Baş İşkenceci. “Sana söylemiştim. Çok eğlenceli bi şeydir işkence. Hiç canın acımaz. <em>Hastar lar visa</em>,” diye ekledi çabucak.</p>

  <p>Küçük şüpheli küçümseyen gözlerle Engizisyon karargahının dekoruna baktı. Havada keskin bir soğan kokusu vardı.</p>

  <p>“Hah,” dedi. “Ben cadı olmak istiyorum. Burnumda siyah bi ben, bi de yeşil ten, bi de Kara diye güzel bi kedi, sonra bissürü iksir ve...”</p>

  <p>Baş İşkenceci Baş Engizisyoncu’ya bakarak başını salladı.</p>

  <p>Pepper çaresizlik içinde, “Bak, kimse cadı <em>olamıycağını</em> söylemedi, yalnızca cadı olmadığını söyliceksin,” dedikten sonra, “sen ilk sorduğumuzda evet diyceksen, bunca zahmete girmeye gerek yoktu,” diye ekledi sertçe.</p>

  <p>Bunun üzerine şüpheli bir an düşündü.</p>

  <p>“Ama ben cadı olmak istiyorum,” diye feryat etti. Onlar’ın erkek üyeleri ‘bu iş bizi aşar’ der gibi, sıkkın ifadelerle birbirlerine baktılar.</p>

  <p>“Eğer hayır dersen, Sindy at ahırı setimi alabilirsin. Onu hiç kullanmadım,” dedi Pepper, diğerlerine dik dik bakıp, cesaret edebiliyorlarsa yorum yapmaları için meydan okuyarak.</p>

  <p>“Kullandın işte,” diye terslendi kardeşi, “gördüm. Hem, hepsi eskimiş ve saman koyduğun yer de kırılmış...”</p>

  <p>Âdem öksürerek araya girdi ve, “Sen cadı mısın, viva <em>espana</em>?” diye tekrarladı.</p>

  <p>Küçük kız Pepper’ın yüzüne baktı ve riske girmemeye karar verdi.</p>

  <p>“Hayır,” dedi.</p>

  <p>&nbsp;</p>

  <p class="nind"><span class="gir">İŞKENCENİN GAYET İYİ GEÇTİĞİ </span>konusunda hepsi hemfikirdi. Sorun sözde cadıyı azat etmekteydi.</p>

  <p>Sıcak bir öğleden sonraydı ve Engizisyon Muhafızları sömürüldüklerini hissediyorlardı.</p>

  <p>“Neden bütün işi benle Brian Birader yapmak zorunda anlamıyorum,” dedi Wensleydale Birader alnındaki teri silerek. “Bana sorarsan artık onun inmesi lazım. Sıra bizde. <em>Bints</em> <em>Urahius Likörem."</em></p>

  <p>“Neden durduk?” diye sordu ayakkabılarından sular akan şüpheli.</p>

  <p>Baş Engizisyoncu araştırmaları sırasında, İngiliz Engizisyonu’nun eskilerin çivili tabutunu ve boğma armudunu kullanmaya hazır olmadığına karar vermişti. Ama ortaçağda kullanılan suya batırma sandalyesinin resmini görür görmez, bunun kendi amaçları için biçilmiş kaftan olduğu sonucuna varmıştı. Tek gereken, bir gölet, birkaç kereste ve bir halattı. Onlar çetesinin hoşuna gidecek türden ve gerekli malzemeleri bulmakta hiç güçlük çekmeyecekleri bir birleşimdi bu.</p>

  <p>Şüpheli artık beline kadar yeşildi.</p>

  <p>“Aynı tahterevalli gibi,” dedi. “Yiihuu!”</p>

  <p>“Sıra bende değilse eve gidiyorum,” diye mırıldandı Brian Birader. “Neden bütün eğlenceyi kötü cadılar yaşıyo anlamıyorum.”</p>

  <p>“Engizisyonculara işkence yapılmasına izin yok,” dedi Baş Engizisyoncu sert ama gönülsüz bir tavırla. Sıcak bir öğleden sonraydı ve gölet, eski çuval bezinden yapılmış, bayat arpa kokan Engizisyon cüppelerinin içinde kaşınıp duran Onlar çetesine inanılmaz çekici görünüyordu.</p>

  <p>Baş Engizisyoncu, “Taam, taam,” deyip şüpheliye döndü. “Sen cadısın, taam, bi daha yapma. Hadi in de başkaları binsin.. <em>Olley."</em></p>

  <p>“Ee, şimdi n’olcak?” diye sordu Pepper’ın kardeşi.</p>

  <p>Âdem duraksadı. Onu yakmak binbir türlü sorunu da beraberinde getirirdi. Hem, küçük kız yanmayacak kadar ıslaktı.</p>

  <p>Üstüne üstlük gelecekte, çamurlu ayakkabılar ve su mercimeği kaplı pembe elbiseler hakkında sorular sorulacağını bal gibi biliyordu. Ama adı üstünde, o, gelecekti; kerestelerin, halatların, göletlerin başrolde olduğu uzun, sıcak bir akşamın diğer ucunda bekliyordu. Ve gelecek bekleyebilirdi.</p>

  <p>&nbsp;</p>

  <p class="nind"><span class="gir">GELECEK GELDİ VE</span> her zamanki gibi azıcık can sıkıcı geçti, zira Bay Young’ın zihni çamurlu elbiselerden başka şeylerle meşgul olduğundan oğlunun televizyon izlemesini yasaklamakla yetindi, bu da Âdem’in odasındaki eski siyah-beyaz televizyonu izlemek zorunda kalacağı anlamına geliyordu.</p>

  <p>Âdem babasının, “Neden hortum kullanmak yasaklandı anlamıyorum,” dediğini duydu annesine. “Ben de herkes gibi faturamı ödüyorum. Bahçe Sahra Çölü’ne döndü. Gölette su kalmış <em>olmasına</em> şaştım. Şahsen, yeterince nükleer deneme yapmamaları yüzünden böyle oldu diye düşünüyorum. Çocukluğumda yazları yaz gibi yaşardık. Devamlı yağmur yağardı.”</p>

  <p>Âdem kamburunu çıkarmış, tozlu yolda tek başına yürüyordu. Kafası doğru çalışan herkesi sinirlendirecek kadar iyi kambur çıkarabilirdi. Olayın yalnızca vücudu gevşetmekle alakası yoktu. O, duygulu bir biçimde kambur çıkarabiliyordu ve şu anda omuzlarının duruşu, insanoğluna yardım etmeye çalışırken haksız yere incitilmiş birinin şaşkınlığını ifade ediyordu.</p>

  <p>Çalılar kalın bir toz tabakasıyla kaplıydı.</p>

  <p>“Cadılar tüm ülkeyi ele geçirirse ve herkesi sağlıklı yemekler yemeye, kiliseye gitmemeye ve giysileri olmadan dans etmeye zorlarsa görürler günlerini,” dedi bir taşı tekmeleyerek. Hoş, sağlıklı yemek dışında, diğer fikirlerin o kadar da korkutucu görünmediğini kabul ediyordu ya neyse.</p>

  <p>“İddaya girerim, doğru düzgün çalışmamıza izin verseler <em>yüzlerce</em> cadı bulabilirdik,” dedi kendi kendine, bir taş daha tekmeleyerek, “İddaya girerim sırf aptal bi cadının elbisesi kirlendi diye İşkenceci Torturemada’nın<a class="nref" id="n41" href="../Text/footnotes.xhtml#n41d"><sup>{41}</sup></a> daha işe başlamadan bırakması gerekmemiştir.”</p>

  <p>Sahibinin yanından giden Köpek de kamburunu çıkarmıştı. Kıyamet’e sayılı günler kala hayatın böyle olacağını hiç mi hiç beklememişti (bir cehennem tazısının ne kadar beklentisi olabilirse tabii), ama elinde değildi, hayattan keyif almaya başlamıştı bile.</p>

  <p>Efendisi’nin, “İddaya girerim, <em>Victoria</em> devrinde yaşayanlar bile siyah-beyaz televizyon izlemeye zorlanmamıştır,” dediğini duydu.</p>

  <p>Biçim, mizacı belirler. Küçük, hırpani köpeklere uygun, genlere işlemiş bazı davranış tarzları vardır. Küçük köpek biçimine dönüşüp, eski karakterinizi korumayı bekleyemezsiniz. Bazı içgüdüsel küçük köpek davranışları Benliğinize sızmaya başlar.</p>

  <p>Köpek çoktan fare bile kovalamıştı, öyle ki hayatının en zevkli deneyimi olmuştu bu.</p>

  <p>“Şer Güçler hepsini ele geçirsin de görsünler," diye homurdandı Efendisi.</p>

  <p>Sonra bir de kediler var, diye düşündü Köpek o sırada. Yan evdeki iri sarmanı ürkütmüş ve geçmişte lanetliler üzerinde hep işe yarayan numarasını deneyerek onu titrek pelteye dönüştürmeye çalışmıştı. Ama parıltılı bakışları ve gırtlağının derinliklerinden çıkardığı hırıltılar bu sefer işe yaramamış, üstüne üstlük burnuna yediği sağlam pençe yüzünden gözleri yaşarmıştı. Köpek, kedilerin kesinlikle kayıp ruhlardan çok daha zorlu olduğunu geçirdi aklından. Başka bir kedi deneyi yapmayı dört gözle bekliyordu. Küçük hayvanın çevresinde çılgınlar gibi havlayarak hoplayıp zıplamayı deneyecekti. Her ne kadar riskli bir girişim olsa da, bir ihtimal işe yarayabilirdi.</p>

  <p>“İhtiyar Picky kurbağaya dönüştüğünde koşa koşa bana gelmeyi akıllarından bile geçirmesinler,” diye mırıldandı Âdem.</p>

  <p>Tam bu anda iki gerçeğin farkına vardı. Birincisi, kederli adımları onu Yaseminli Kulübe’nin önüne getirmişti. İkincisi, biri ağlıyordu.</p>

  <p>Âdem gözyaşlarına dayanamazdı. Biraz duraksadıktan sonra ihtiyatla çalı çitin üzerinden baktı.</p>

  <p>Elinde yarım paket kâğıt mendille verandada oturmakta olan Anathema bir an çitin orada küçük, dağınık saçlı bir güneş doğduğunu sandı.</p>

  <p>Âdem onun cadı olduğundan kuşkuluydu, çünkü cadıların neye benzemesi gerektiğini gayet iyi biliyordu. Young ailesi en kaliteli pazar gazetesini alırdı ve bu yüzden Âdem aydınlanmacı okültizmin son yüz senesinden habersizdi. Karşısındaki kızın gaga burnu ya da benleri yoktu ve gençti... hem de, oldukça genç. Âdem için yeterliydi bu.</p>

  <p>“Meraba,” dedi dikilerek.</p>

  <p>Anathema burnunu silip ona baktı.</p>

  <p>Çitin oradaki şeyi tarif etmeye gelince... Anathema, sonraları kullandığı tabirle, henüz ergenliğe adım atmamış bir Yunan tanrısı görmüştü. Ya da İncil’deki bir öyküyü, erdemli bir cezalandırma işi üstündeki kaslı melekleri betimleyen bir resmi. Yirminci yüzyıla ait olmayan bir yüzdü gördüğü. Parlak, altın buklelerle çevriliydi. Michelangelo’nun elinden çıkmışa benzeyen bir heykel gibiydi.</p>

  <p>Hoş, aşınmış spor ayakkabıları, lime lime kot pantolonu ve kirli tişörtü olmazdı bu heykelin, ama neyse.</p>

  <p>“Sen kimsin?” dedi.</p>

  <p>“Adım Âdem Young. Yolun az aşağısında oturuyorum.”</p>

  <p>Anathema gözlerini silerek, “Ah. Evet. Seni duymuştum,” deyince Âdem’in koltukları kabardı.</p>

  <p>“Bayan Henderson sana karşı gözümü açık tutmam gerektiğini söyledi,” diye devam etti kız.</p>

  <p>“Buralarda iyi tanınırım,” dedi Âdem.</p>

  <p>“Asılmak için doğduğunu söyledi,” dedi Anathema.</p>

  <p>Âdem sırıttı. Hiç tanınmamaktansa, kötü şöhrete sahip olmayı yeğlerdi.</p>

  <p>“Onlar’ın en kötüsü olduğunu söyledi,” dedi Anathema hafiften neşelenerek. Bunun üzerine Âdem başını salladı.</p>

  <p>“Dedi ki, Onlar’a karşı dikkatli ol küçükhanım, bir çete dolusu serseriden başka bir şey değiller. O Âdem de bildiğin vahşi.”’</p>

  <p>“Neden ağlıyodun?” diye sordu Âdem lafı dolandırmadan.</p>

  <p>“Hı? Ah, yalnızca bir şeyi kaybettim,” dedi Anathema. “Bir kitabı.”</p>

  <p>“İstersen aramana yardım edebilirim,” dedi Âdem kibarca. “Aslında kitaplar hakkında çok şey bilirim. Ben <em>de</em> kitap yazdım. Süpper bi kitaptı. Yaklaşık sekiz sayfa. Ünlü bi dedektif olan bi korsan hakkındaydı. Resimlerini <em>de</em> çizdim.” Ardından yüce gönüllülük göstererek ekledi, “İstersen okumana izin veririm. Kesin senin kaybettiğin kitaptan daha heyecanlıdır. Özellikle de uzay gemisinde, dinozorun ortaya çıkıp kovboylarla savaştığı kısım, iddaya girerim kitabım seni neşelendirir. Brian’ı çok neşelendirmişti. Hiç bu kadar neşelenmediğini söylemişti.”</p>

  <p>Anathema, “Teşekkür ederim, eminim çok güzel bir kitap yazmışsındır,” dedi ve o anda Âdem’in gönlünde sonsuza dek taht kurdu. “Ama kitabımı aramama yardım etmene gerek yok -sanırım artık çok geç.” Ardından düşünceli düşünceli Âdem’e bakıp, “Bu bölgeyi iyi tanıyorsundur herhalde?” diye ekledi.</p>

  <p><em>"Kilometrelerce</em> uzağa kadar her yeri.”</p>

  <p>“Büyük, siyah arabalı iki adam görmedin, değil mi?”</p>

  <p>“Onlar mı çaldı?” dedi Âdem aniden meraklanarak. Uluslararası bir kitap hırsızı çetesini yakalamak güne güzel bir nokta koymak için muhteşem bir fırsattı.</p>

  <p>“Tam olarak değil. Sayılır. Yani bilerek almadılar. Onlar Malikane’yi arıyorlardı. Bugün oraya gittim ama kimsenin onlar hakkında bilgisi yok. Bir tür kaza falan olmuş sanırım.”</p>

  <p>Âdem’e uzun uzun baktı. Çocukta tuhaf bir şey vardı, ama ne olduğunu bir türlü çıkaramıyordu. Yalnızca, çocuğun mühim olduğu ve çekip gitmesine izin verilmemesi gerektiğini hissediyordu önlenemez bir şekilde. Onda bir şey...</p>

  <p>“Kitabın adı neydi?” dedi Âdem.</p>

  <p>“<em>Cadı Agnes Çatlak'ın Dakik ve Kat’i Kehanetleri.”</em></p>

  <p>“Cadı mı?”</p>

  <p>“Evet. Mocbeth’tekiler gibi.”</p>

  <p>“Onu görmüştüm,” dedi Âdem. “O cadıların krallarla ilişkisi hakkaten ilginçti. Vay. Nesi dakikmiş peki?”</p>

  <p>“Dakîk, şey, önceden hassas demekmiş. Ya da incelik.” Kesinlikle tuhaf bir şey vardı. Geri plana itilmiş bir baskınlık. Öyle ki, çocuk etraftayken, diğer şeylerin, hattâ manzaranın bile yalnızca fon olduğu hissi çöküyordu insana.</p>

  <p>Anathema bir aydır buradaydı. Teoride kulübeye bakan ve muhtemelen her fırsatta eşyalarını karıştıran Bayan Henderson dışında, kimseyle iki çift laf ettiği yoktu. Bırakın, insanlar onun sanatçı olduğunu sansındı. Sonuçta sanatçılar böyle yerlere bayılırdı.</p>

  <p>Lafı geçmişken, köy sahiden çok güzeldi, civarı ise muhteşemdi. Turner ile Landseer bir meyhanede Samuel Palmer’la oturup anlaşsalar, atları da Stubbs’a çizdirseler, bundan daha âlâsı olmazdı.</p>

  <p>Yalnız can sıkıcı bir nokta vardı, o da <em>her</em> şeyin burada gerçekleşecek olmasıydı. En azından Agnes’e, Anathema’nın kaybetmeyi becerdiği kitapta (elinde indeks kartları vardı, ama tabii ki kitabın yerini tutmuyorlardı) yazdıklarına göre öyleydi.</p>

  <p>Anathema o anda kendi zihnini kontrol edebiliyor olsaydı -ki Âdem’in çevresindeki kimse kendi zihnini kontrol edemezdi- ne zaman onun hakkında derinlemesine düşünmeye çalışsa, düşüncelerinin buzun üzerindeki bir ördek gibi hızla kayıp gittiğini fark ederdi.</p>

  <p>“Vay be!” dedi Âdem, dakik ve kati kehanetlerin yazılı olduğu bir kitabın neler içerebileceğini zihninde evirip çevirirken. “Sana Büyük Piyango’yu kimin kazanıcağını söylüyo, di mi?”</p>

  <p>“Hayır,” dedi Anathema.</p>

  <p>“İçinde uzay gemisi var mı peki?”</p>

  <p>“Pek yok.”</p>

  <p>“Ya robotlar?” dedi Âdem umutla.</p>

  <p>“Üzgünüm.”</p>

  <p>“O kadar da ilginç diilmiş,” dedi Âdem. “Robotlar ve uzay gemileri yoksa, gelecekte başka ne olabilir ki?”</p>

  <p><em>Yaklaşık üç</em> gün, diye düşündü Anathema sıkıntıyla. <em>Gelecekte olup olacağı bu</em> işte.</p>

  <p>“Limonata ister misin?”</p>

  <p>Âdem bir an düşündükten sonra cesaretini toplayıp sormaya karar verdi.</p>

  <p>“Bak, sorduğum için kusura bakma, ama sen cadı mısın?”</p>

  <p>Anathema gözlerini kıstı. Buraya kadardı, artık Bayan Henderson eşyalarını karıştıramayacaktı.</p>

  <p>“Öyle de denebilir tabii,” dedi. “Aslında benim işim okültizm.”</p>

  <p>“Haa. Şey. Taam o zaman,” dedi Âdem neşelenerek.</p>

  <p>Anathema onu tepeden tırnağa süzüp, “Okültizmin ne olduğunu biliyorsun, değil mi?” diye sordu.</p>

  <p>“Ah, evet,” dedi Âdem özgüvenle.</p>

  <p>“Eh, madem artık daha neşelisin,” dedi Anathema, “içeri gir de bir şeyler içelim. Bu arada Âdem Young...”</p>

  <p>“Evet?”</p>

  <p>“Sanırım, ‘Kör diiliz herhalde,’ diye düşünüyordun, değil mi?”</p>

  <p>“Kim, ben mi?” dedi Âdem suçlu suçlu.</p>

  <p>&nbsp;</p>

  <p class="nind"><span class="gir">SORUN KÖPEKTİ;</span> bir türlü kulübeye girmiyor, eşikte çökmüş durmadan hırlıyordu.</p>

  <p>“İçeri girsene aptal köpek,” dedi Âdem. “Yabancı bi yer diil, Yaseminli Kulübe burası.” Utançla Anathema’ya baktı. “Normalde söylediğim her şeyi hemen yapar.”</p>

  <p>“Onu bahçede bırakabilirsin,” dedi Anathema.</p>

  <p>“Hayır,” dedi Âdem. “Söylediğimi yapması gerek. Bi kitapta okumuştum. Eğitim çok önemli. Her köpek eğitilebilir diyodu kitapta. Babam da yalnızca doğru düzgün eğitirsem onu besleyebiliceğimi söyledi. <em>Köpek</em>, hemen içeri gir.”</p>

  <p>Köpek sızlanıp, yalvarır gibi ona baktı ve güdük kuyruğunu bir iki kez yere vurdu.</p>

  <p>Efendisi’nin sesi.</p>

  <p>İnanılmaz isteksiz bir şekilde, fırtınanın içine dalıyormuş gibi sinerek geçti eşikten.</p>

  <p>“İşte böyle,” dedi Âdem gururla. “Afferin sana.”</p>

  <p>Ve Cehennem’in bir küçük parçası daha kavrulup gitti...</p>

  <p>Anathema kapıyı kapadı.</p>

  <p>Yaseminli Kulübe’nin kapısının üzerinde hep bir at nalı dururdu. Yüzyıllar önce kulübenin ilk sakinleri, Kara Veba ülkeyi kasıp kavururken, bulabildikleri her tür korumaya ihtiyaçları olduğunu düşünerek asmışlardı onu.</p>

  <p>Paslı at nalı yüzyılların boyasıyla yarı yarıya perdelendiğinden, ne Âdem ne de Anathema ona dikkat edip akkora dönüştüğünü gördü.</p>

  <p>&nbsp;</p>

  <p class="giris">AZIRAPHALE’İN KAKAOSU BUZ GİBİ OLMUŞTU.</p>

  <p>Odadaki tek ses, arada bir çevrilen sayfaların hışırtısıydı.</p>

  <p>Bazen yan dükkandaki Mahrem Kitaplar’ın müstakbel müşterileri yanlış girişi denediklerinde kapı sarsılıyordu, ama Aziraphale duymazdan geliyordu.</p>

  <p>Zaman zaman da dilinin ucuna kadar gelen küfürleri tutuyordu.</p>

  <p>&nbsp;</p>

  <p class="nind"><span class="gir">KULÜBEYE TAMAMEN</span> yerleşmemiş olan Anathema araçlarının çoğunu masanın üzerine yığmıştı ve sonuçta ortaya oldukça ilginç bir görüntü çıkmıştı. Aslında yığın, bilimsel alet dükkanı yağmalamış bir vudu rahibinin ganimeti gibi görünüyordu.</p>

  <p>“Süpper!” dedi Âdem yığını dürterek. “Şu üç bacaklı şey ne?”</p>

  <p>“Teodolit,” dedi Anathema mutfaktan. “Ley hatlarının izini sürmek içindir.”</p>

  <p>“Onlar da ne?”</p>

  <p>Anathema açıkladı.</p>

  <p>“Vay be,” dedi Âdem. “Gerçekten mi?”</p>

  <p>“Gerçekten.”</p>

  <p>“Her yerde mi?”</p>

  <p>“Evet.”</p>

  <p>“Ben hiç görmedim. Çevrede onca güç çizgisi var ve ben onları hiç görmedim. Amma tuhaf.”</p>

  <p>Âdem başkalarını pek dinlemezdi, ama hayatının, ya da en azından o günkü hayatının en büyüleyici yirmi dakikasını yaşıyordu. Young ailesinde kimse tahtaya vurmaz, omzunun üzerinden tuz atmazdı. Doğaüstüne, gönülsüzce de olsa, verdikleri tek taviz, Âdem daha küçükken, Noel Baba’nın bacadan indiğine inanıyormuş gibi yapmaktı.<a class="nref" id="n42" href="../Text/footnotes.xhtml#n42d"><sup>{42}</sup></a></p>

  <p>Âdem Hasat Bayramı’ndan daha gizemli şeylere açtı. Anathema’nın sözleri zihnine, kâğıt havluya dökülen su gibi dökülüyordu.</p>

  <p>Masanın altına uzanmış olan köpek hırladı. Kendinden feci şüphe etmeye başlamıştı.</p>

  <p>Anathema yalnızca ley hatlarına değil, fok balıklarına, balinalara, bisikletlere, yağmur ormanlarına, tam tahıllı ekmeklere, geri dönüşmüş kâğıtlara, Güney Afrikalı beyazların Güney Afrika’yı ve Amerikalıların, Long Island dahil, hemen her yeri terk etmesine de inanıyordu. Birbirinden ayrı tutmadığı inançları devasa, çatlaksız bir kütleye dönüşmüştü, öyle ki Jean d’Arc’ın inancı onunkinin yanında işe yaramaz kalırdı. Dağları yerinden oynatma skalasına göre, en az sıfır nokta beş alp alırdı.<a class="nref" id="n43" href="../Text/footnotes.xhtml#n43d"><sup>{43}</sup></a></p>

  <p>Âdem etrafındaki hiç kimsenin daha önce çevreden bahsettiğine şahit olmamıştı. Güney Amerika yağmur ormanları Âdem için kapalı bir kitaptı, hem de geri dönüşmüş kâğıttan yapılmamış bir kitap.</p>

  <p>Anathema’nın sözünü, yalnızca nükleer güç konusunda hemfikir olduğunu söylemek için kesti: “Ben de nükleer tesise gitmiştim. <em>Çok</em> sıkıcıydı. Hiç yeşil duman ya da deney tüplerinde kaynayan şeyler yoktu. Buna izin vermemeleri lazım. Görmek için ta uzaklardan insanlar geliyosa, doğru düzgün kaynayan şeyler olması lazım, üzerinde uzay kıyafeti bile olmayan, ortalıklarda dikilip duran adamlar diil.”</p>

  <p>“Kaynatma işini ziyaretçiler evlerine gittikten sonra yapıyorlar,” dedi Anathema sertçe.</p>

  <p>“Hah.”</p>

  <p>“Hemen, şu anda kapatılmaları gerek."</p>

  <p>“Kaynatmadıkları için hak ediyolar da.”</p>

  <p>Anathema başını salladı. Âdem’deki tuhaflığın ne olduğunu çıkarmaya çalışıyordu hâlâ. Sonra birden fark etti.</p>

  <p>Âdem’in aurası yoktu.</p>

  <p>Auralar Anathema’nın uzmanlık alanına girerdi; çok dikkatli bakarsa onları görebiliyordu, insanların başlarının etrafındaki küçük parıltılar olan auraların rengi, okuduğu bir kitaba göre, onların sağlıkları ve genel refahları hakkında ipucu veriyordu. Herkesin bir aurası vardı. Sert, içine kapanık insanlarda, hafif, titrek bir siluetten ibaretken, dışa dönük, yaratıcı insanlarında bedenlerinden santimetrelerce uzağa yanılabiliyordu bu parıltı.</p>

  <p>Aurası olmayan birini ne görmüş ne de duymuştu, ama Âdem’in çevresinde aura göremiyordu işte. Hoş, pek de neşeli, hevesli ve bir jiroskop kadar dengeli bir çocuğa benziyordu, ama neyse.</p>

  <p>Belki de yalnızca yorulmuşumdur, diye düşündü.</p>

  <p>Yine de bu kadar umut vaat eden bir öğrenciyle karşılaştığı için memnundu. Hattâ ona, bir arkadaşının hazırladığı <em>Yeni Kova Burcu Çağı Dergisi</em>’nin birkaç sayısını ödünç verdi.</p>

  <p>Dergi Âdem’in hayatını değiştirdi. En azından o günkü hayatını.</p>

  <p>Erkenden yatmaya giderek annesiyle babasını şaşırttı. Sonra bir torba limonlu şeker alıp, elinde bir fenerle, gece yarısına kadar örtülerin altında dergileri okudu. Arada bir, çılgınlar gibi şeker çiğneyen ağzından, “Süpper!” nidaları çıkıyordu.</p>

  <p>Piller bittiğinde örtülerin altından çıktı, karanlık odada sırtüstü uzanıp ellerini başının arkasında kenetledi ve gözlerini tavandan sarkan X-wing savaşçı filosuna dikti. Filo gece esintisiyle hafif hafif sallanıyordu.</p>

  <p>Âdem onları izlemiyordu aslında; kendi kafasının içindeki panayır alanı gibi hareketli, parlak manzaraya bakıyordu.</p>

  <p>Wensleydale’in halasının bardaklarla yaptığına hiç mi hiç benzemiyordu öğrendikleri. Çok daha ilginç bir okültizm türüydü bu.</p>

  <p>Dahası, Anathema’yı sevmişti. Elbette kendisine göre çok yaşlıydı, ama Âdem birisini sevdiğinde onu mutlu etmek için elinden geleni yapardı.</p>

  <p>Anathema’yı nasıl mutlu edebileceğini düşündü.</p>

  <p>Eskiden dünyayı, kocaman bombalar, manyak politikacılar, dev depremler ya da büyük nüfus göçleri gibi olayların değiştirdiği düşünülürdü, ancak modası geçmiş bu fikirlerin çağdaş düşünceyle alakası olmayan insanlar tarafından savunulduğu daha yeni fark edildi. Kaos teorisine göre, dünyayı gerçekten değişime uğratan, ufak şeylerdir. Amazon ormanlarında bir kelebek kanat çırpar ve akabinde bir fırtına Avrupa’nın yarısını kasıp kavurur.</p>

  <p>O anda, uyumakta olan Âdem’in kafasının içinde bir kelebek belirmişti.</p>

  <p>Âdem’in aurasını neden fark edemediğinin bariz sebebini bir anlayabilse, Anathema olayları daha net bir şekilde görebilirdi... ya da göremezdi belki.</p>

  <p>Ne de olsa, Trafalgar Meydanı’ndaki insanların koca İngiltere’yi görememesinin nedeni de aynıydı.</p>

  <p>&nbsp;</p>

  <p class="giris">ALARMLAR ÇALMAYA BAŞLADI.</p>

  <p>Bir nükleer tesisin kontrol odasında alarmların çalması anormal bir durum değildir elbette. Onlar hep çalar, çünkü o kadar çok kadran, ölçme aleti falan vardır ki, önemli bir şeyin fark edilmesi için en azından biplemesi gerekir.</p>

  <p>Öte yandan, Vardiya Mühendisliği işi için sağlam, becerikli, sarsılmaz biri gerekir; acil durumlarda doğrudan araba parkına gitmeyeceğine güvenebileceğiniz biri. Aslında, pipo içmezken bile pipo içtiği izlenimi veren türden biri.</p>

  <p>Turning Point nükleer tesisinin kontrol odasında saat sabahın 3’üydü; normalde, vardiya defterini doldurmak ve türbinlerin uzaktan gelen kükremesini dinlemek dışında yapacak fazla işin olmadığı, hoş, sakin bir zamandı bu.</p>

  <p>Şimdiye dek.</p>

  <p>Horace Gander yanıp sönen kırmızı ışıklara baktı. Sonra kadranlara baktı. Sonra iş arkadaşlarının yüzlerine baktı. En sonunda da bakışlarını odanın öte ucundaki büyük kadrana çevirdi. Neredeyse güvenilir ve, eh işte, ucuz denebilecek dört yüz yirmi megavat, tesisi terk ediyordu. Diğer kadranlara bakılırsa, o megavatları üreten hiçbir şey yoktu.</p>

  <p>“Tuhaf,” demedi. Önünden keman çalan bisikletli koyunlar geçse bile, “Tuhaf,” demezdi. Sorumluluk sahibi mühendisler böyle şeyler söylemezdi.</p>

  <p>Onun yerine, “Alf, tesis müdürünü arasan iyi olacak,” dedi.</p>

  <p>Bunun ardından geçen yoğun mu yoğun üç saat boyunca sayısız telefon edildi, teleks ve faks çekildi. Yirmi yedi insan çabucak yataklarından kaldırıldı ve onlar da aynı şekilde elli üç kişiyi yataklarından kaldırdı, ne de olsa sabahın dördünde panik içinde uyandırılan biri yalnız olmadığını bilmek isterdi.</p>

  <p>Bir nükleer reaktörün kapağını açıp içine bakabilmek bir sürü izne tabiydi.</p>

  <p>Tüm izinler alındı. Kapak açıldı. İçeri bakıldı.</p>

  <p>“Bunun mantıklı bir sebebi olmalı,” dedi Horace Gander. “Beş yüz ton uranyum öylesine kalkıp gidemez ya.”</p>

  <p>Elindeki radyasyon ölçüm cihazının haykırıyor olması gerekirken, tek duyulan ses arada bir gelen gönülsüz tıkırtılardı.</p>

  <p>Reaktörün olması gereken yerde, duvar tenisi oynayabileceğiniz boş bir alan vardı.</p>

  <p>En dipte, parlak soğuk zeminin tam ortasında bir limonlu şeker tek başına duruyordu.</p>

  <p>Büyük türbin odasının dışındaki makineler kükremeye devam ediyordu.</p>

  <p>Yüz elli kilometre uzaktaysa Âdem Young yatağında döndü.</p>
</body>
</html>