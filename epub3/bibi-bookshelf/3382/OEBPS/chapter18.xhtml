<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter18">
<div class="html5_section">
				<h1 class="chapter-num">18</h1>
				<p>Bir atılışta geçti çölü, Lût Gölü’ne vardı, çevresini dolandı, sürülmüş toprak ve insan solukları kokan havaya yeniden girdi! Yardımcısız değildi bu yürüyüşünde –o gücü nereden bulabilirdi ki?–, iki görünmeyen el koltuk altlarından tutuyordu. Çöl üstünde beliren kalın bulut karardı, bütün göğe yayıldı. Gök gürültüsü duyuldu, arkasından da ilk yağmur damlaları düşmeye başladı. Toprak karardı, yollar kayboldu, birden gök şelaleleri akmaya başladı. İsa avuçlarını açıp birleştirdi. Su ile doldular, o da içti. Durdu, nereye gitsem, diye düşünüyordu. Şimşekler göğü yarıyordu. Bir an, yeryüzü soluk mavimsi sarı bir renkte parlamaya başladı, derken yeniden karanlığa gömüldü. Kudüs ne yöndeydi? Vaftizci Yahya neredeydi? Ya onu ırmağın kıyısında bekleyen arkadaşları? “Tanrım,” diye fısıldadı, “aydınlat beni, bir yıldırım fırlat, yolumu ışıt!” O konuşurken bir şimşek karşısındaki göğü yardı. Tanrı ona bir işaret vermişti, gösterilen yönde ilerlemeye başladı.</p>
				<p>Bardaktan boşanırcasına yağıyordu yağmur. Göğün suları aşağı fışkırıyor, toprağın suları ırmaklarla ve göllerle birleşiyordu. Toprak, gök ve yağmur bir olmuştu; onu izliyorlar, onu insanlığa doğru itiyorlardı. Çamur içinde bata çıka ilerliyordu, köklere, dallara takılıyordu, çukurlardan atlayarak geçiyordu. Bir şimşek aydınlığında meyve yüklü bir nar ağacı gördü. Bir nar kopardı. Elinin içi yakutlarla doldu, boğazı ferahlamıştı. Başka bir tane daha kopardı, derken bir daha; narları yedi ve o ağacı dikmiş olan el için dua etti. Yeniden güç bularak yeniden yola koyuldu, yürüdü, yürüdü. Her yer karanlıktı. Gündüz müydü? Gece mi? Ayağı çamurla ağırlaşmıştı; her adımda yeryüzünü ayağıyla kaldırıyordu sanki. Bir yıldırımın aydınlığında ansızın bir tepe üstünde küçük bir köy gördü. Yıldırım beyaz evleri aydınlatıyor, sonra tekrar karanlığa boğuyordu. Yüreği sevinçten hopladı. Bu evlerde insanlar vardı, kardeşler. Bir insan eline değmek, bir insan soluğu almak, ekmek yemek, şarap içmek, konuşmak istiyordu. Kaç yıldır yalnızlık aramıştı, tarlalarda, dağlarda dolaşmış, kuşlarla, yabani hayvanlarla konuşmuş, insan yüzü görmek istememişti! Ama şimdi bir insan eline değmek ona ne büyük kıvanç verecekti!</p>
				<p>Adımlarını sıklaştırdı ve yokuş yukarı çıkmaya başladı. Güç bulmuştu, çünkü nereye gittiğini biliyordu artık. Tanrı’nın göstermiş olduğu yolun onu nereye götüreceğini biliyordu. O çıkarken bulutlar seyreldi ve göğün bir parçası göründü. Güneş tam batmak üzereyken meydana çıktı. Köy horozlarının öttüğünü, köpeklerin havladığını, evlerin damındaki kadınların birbirlerine bağırdıklarını duydu. Bacalardan mavi dumanlar yükseliyordu. Yanan odun kokusu geliyordu burnuna.</p>
				<p>“İnsan tohumu kutsaldır...” diye mırıldandı köyün ilk evinin önünden geçerken, içerden insan sesleri geliyordu.</p>
				<p>Taşlar, sular, evler parıldıyordu, hayır, parıldamak değildi bu, gülmekti. Susamış toprak susuzluğunu gidermişti. Tufan hem insanları hem de hayvanları korkutmuştu ama bulutlar dağılmaya başladılar, koyu mavi bir gök meydana çıktı, kaybolmuş olan güneş yeniden geldi ve dünyaya güven getirdi. İliklerine kadar ıslanmış, mutlu İsa, su akan dar sokaklardan ilerledi. Memeleri sütten kabarmış bir keçiyi otlağa çeke çeke götüren bir genç kız göründü.</p>
				<p>“Köyünüzün adı nedir?” diye sordu İsa ona gülümseyerek.</p>
				<p>“Beytanya.”</p>
				<p>“Uyuyacak bir yer bulmak için hangi kapıyı çalsam? Ben yabancıyım burada.”</p>
				<p>“Nerede açık kapı görürseniz oraya girin,” dedi kız gülerek.</p>
				<p>Nerede açık kapı görürseniz girin. Bu köy iyi yürekli, konuksever bir köy olsa gerek, diye düşündü İsa ve açık kapıyı bulmak için ilerledi. Yollar küçük ırmaklar halini almıştı ama büyük taşlar suyun yüzüne çıkmıştı. İsa taştan taşa sekerek gidiyordu. Ev kapıları yağmurdan baştan başa kararmış olup kapalıydılar. İlk köşeyi döndü. Küçük kemerli çivit rengi bir kapı ardına kadar açık duruyordu. Kısa, tombul, şişman çeneli ve kalın dudaklı genç bir kadın duruyordu önünde. Soluk bir ışıkla aydınlanmış evde başka bir kadın daha görünüyordu. Tezgâh başında oturmuş bir şey dokuyor, hafif hafif de bir türkü söylüyordu.</p>
				<p>İsa yaklaştı, eşikte durdu ve selam alıyormuş gibi elini yüreğinin üstüne götürdü.</p>
				<p>“Ben bir yabancıyım,” dedi. “Celileliyim. Açım ve üşüdüm, uyuyacak yerim de yok. Namuslu bir adamımdır. İzin verin de geceyi sizin evinizde geçireyim. Kapıyı açık buldum ve girdim. Bağışlayın.”</p>
				<p>Genç kadın döndü, eli hâlâ tavuk yemiyle doluydu. İsa’yı sakin sakin baştan aşağı süzdü ve gülümseyerek, “Hizmetinizdeyiz,” dedi. “Hoş geldiniz, buyrun.”</p>
				<p>Tezgâh dokuyan oturduğu yerden ayrılıp avluya geldi. İnce kemikli, soluk yüzlüydü, siyah saç örgüleri başı üstünde iki topuz halinde toplanmıştı. Gözleri iri ve donuktu, üzgündü. İnce boynu çevresinde nazarlık diye taktığı camgöbeği bir gerdanlık vardı. Konuğa bakıp kızardı.</p>
				<p>“Yalnızız,” dedi; “kardeşimiz Lazar burada değil. Şeria’ya, vaftiz olmaya gitti.”</p>
				<p>“Yalnızsak yalnızız, ne fark eder?” dedi öteki. “Yemez ya bizi. Buyrun içeri beyefendi. Dinlemeyin onu, o kendi gölgesinden bile korkar. Köylüleri çağırırız, sizi yalnız bırakmamak için, ihtiyar heyeti de gelip kim olduğunuzu, nereye gittiğinizi, bize ne haberler getirdiğinizi sorar. Lütfen buyrun içeri, mütevazı evimize... Ne oldu size? Üşüdünüz mü?”</p>
				<p>“Hem üşüyorum, hem açım, hem de uykum var,” diye cevap verdi İsa, eşikten atlayıp girerek.</p>
				<p>“Üçü de giderilir, korkmayın,” dedi. “Adım Marta’dır, kardeşim de Maria. Ya sizin adınız?”</p>
				<p>“Nasıralı İsa.”</p>
				<p>“İyi bir adam mısınız?” diye gülerek takıldı Marta.</p>
				<p>“Evet, iyiyim,” diye cevap verdi İsa ciddi bir ifadeyle. “Olabileceğim kadar iyiyim, Marta kardeşim.”</p>
				<p>Eve girdi. Maria lambayı yakıp yerine, çengele astı, oda aydınlandı, tertemiz badanalı duvarlar göründü. Üzerinde kabartmalar olan servi ağacından iki sandık, birçok alet, duvar boyunca da, üzerinde yatak ve yastıklar olan uzun bir tahta vardı. Odanın bir köşesinde tezgâh duruyordu, öteki köşesinde zeytinyağı ve yağ dolu küçük toprak kaplar vardı. Soğuk su testisi giriş yerinin sağında raftaydı. Onun yanında uzun keten bir havlu çivide asılı duruyordu. Oda servi ağacı ve ayva kokuyordu. Geride geniş, karanlık bir ocak vardı, çevresinde mutfak eşyaları asılıydı.</p>
				<p>“Ateş yakayım da kuruyun. Buyrun oturun.” Marta bir tabure bulup ocağın karşısına yerleştirdi, derken avluya koşup bir kucak dolusu asma ve defne dalıyla iki de zeytin ağacı kütüğü getirdi. Çömeldi, odunları çatıp yaktı.</p>
				<p>İsa, başını dizleri arasına almış, dirseklerini dizlerine dayamış bir halde seyrediyordu. Odunları düzenleyerek böyle soğuk bir günde ateş yakmak ne büyük tören, diye düşünüyordu. Alev, esirgeyici bir kız kardeş gibi gelip ısıtıyor. Aç biilaç, yorgun argın yabancı evine girmek ve yabancı iki kız kardeşin gelip insanı rahatlatması... Gözleri yaşla doldu.</p>
				<p>Marta ayağa kalktı büfeye gitti, ekmek, bal ve yabancının ayakları dibine bıraktığı bir testi şarap getirdi.</p>
				<p>“İştahın açılsın diye bunlar,” dedi. “Birazdan tencereyi koyacağım, midene sıcak bir şey girsin de gücün kuvvetin yerine gelsin. Uzun yoldan gelmiş olduğun belli.”</p>
				<p>“Yeryüzünün öte ucundan,” diye cevap verdi İsa. İştahla ekmeğe, zeytinlere ve bala doğru eğildi. Ne harika şeylerdi bunlar, ne büyük kıvanç! Tanrı ne de cömertçe veriyordu insanlara! Yedi yedi, Tanrı’ya şükretti.</p>
				<p>Bütün bu süre içinde Maria, lambanın yanında durup ateşin yanmasını seyrettikten sonra beklenmedik konuğa ve evinde bir erkek ağırlamak sevinci içinde kanatlanmış olan kız kardeşine baktı.</p>
				<p>İsa şarabı kaldırıp iki kadına baktı. “Marta ve Maria kardeşlerim,” dedi. “Nuh’un zamanındaki tufanı duymuşsunuzdur. Bütün insanlar günahkârdı. Nuh’un gemisinde kalan birkaç erdemli kişi dışında bütün insanlık mahvolmuştu. Maria ve Marta, size yemin ederim ki, başka bir tufan olursa ve sizi gemiye çağıracak olan kimse bensem, sizleri de alırım kardeşlerim çünkü bu akşam, üstü başı pejmürde çıplak ayaklı bir konuk geldi kapınıza, onun için ateş yaktınız ısındı, ekmek verdiniz doydu, güzel söz söylediniz ve Tanrı’nın melekleri inip yüreğine girdi. Sağlığınıza içiyorum kardeşlerim, sizlerle karşılaştığım için çok mutluyum!”</p>
				<p>Maria yaklaşıp ayakları dibine oturdu. “Sesinizi iyi duyamıyorum yabancı,” dedi kıpkırmızı olarak. “Daha konuşun.”</p>
				<p>Marta tencereyi ateşin üstüne koydu, masayı düzenledi ve bahçedeki kuyudan soğuk su çekti. Sonra genç bir komşusundan üç köy ihtiyarını çağırmasını (lütfedip buyurmalarını) rica etti, evlerine bir konuğun geldiğini söyledi.</p>
				<p>“Daha konuş,” diye tekrarladı Maria, İsa’yı susar görünce.</p>
				<p>“Ne söyleyeyim Maria,” diye sordu İsa. Hafifçe siyah saç örgülerine dokundu. “Sessizlik iyidir. Her şeyi söyler.”</p>
				<p>“Susmak bir kadını tatmin etmez. Kadınlar, zavallı mahluklar, güzel söze ihtiyaçları vardır.”</p>
				<p>“Kulak vermeyin ona. Güzel söz bile kadını tatmin etmez,” diye sözünü kesti Marta, sönmesin diye lambanın yağını tazeliyordu, çünkü ihtiyarlar gelip derin tartışmalara girişeceklerdi konukla. “Kadın milletini güzel söz bile tatmin etmez. Kadın, kocasının yürürken evi sarsmasını ister, göğsünü yatıştırmak için bebeğini emzirmek ister... Çok şey ister Nasıralı İsa, çok şey, ama siz erkekler ne anlarsınız ki bu konudan!”</p>
				<p>Gülmeye çalıştı, gülemedi ama. Otuz yaşındaydı, daha evlenmemişti.</p>
				<p>Ateşin zeytin ağacı kütüklerini yutmasını ve fokur fokur kaynamaya başlayan toprak kabın çıkardığı sesi dinleyerek sessiz kaldılar. Üçünün gözleri de ateşin içinde kaybolmuştu. Sonunda Maria konuştu:</p>
				<p>“Oturmuş dokurken bilseniz bir kadının zihninden neler geçer. Bilseniz acırdınız Nasıralı İsa.”</p>
				<p>“Biliyorum,” dedi İsa gülümseyerek. “Ben de bir zamanlar başka bir hayatta kadındım, ben de dokurdum.”</p>
				<p>“Ya siz ne düşünürdünüz?”</p>
				<p>“Tanrı’yı. Sadece Tanrı’yı Maria, sadece Tanrı’yı. Ya siz?”</p>
				<p>Maria cevap vermedi ama göğsü kabardı. Marta konuştuklarını duymuştu, içini çekti ama konuşmamak için tuttu kendini. Sonunda dayanamadı.</p>
				<p>“Korkmayın,” dedi sesini birden sertleştirerek. “Maria da, ben de ve dünyanın bütün evlenmemiş kadınları da Tanrı’yı düşünüyoruz. Onu bir koca gibi kucağımızda tutuyoruz.”</p>
				<p>İsa başını önüne eğdi ve bir şey söylemedi. Marta tencereyi ateşten indirdi. Akşam yemeği kotarmak için büfeye, toprak tabakları almaya gitti.</p>
				<p>“Dokuma dokurken bir keresinde bakın ne geldi aklıma,” dedi Maria, gittiği büfeden kız kardeşi duymasın diye fısıldayarak söyledi. “O gün ben Tanrı’yı düşünüyordum ve ona dedim ki; Tanrım, yoksul evimize girmeye tenezzül buyurursan efendisi olursun evimizin, bizse senin konukların? Şimdiyse...” Boğulur gibi oldu, sustu.</p>
				<p>“Şimdiyse?” dedi İsa, ne diyeceğini duymak için ona doğru eğilerek.</p>
				<p>Marta elinde tabaklarla gelmişti.</p>
				<p>“Hiç,” dedi Maria fısıldayarak ve ayağa kalktı.</p>
				<p>“Gel de ye,” dedi Marta. “İhtiyarlar nerdeyse gelir. Bizi yemekte bulmasınlar.”</p>
				<p>Üçü de diz çöktüler. İsa ekmeği aldı, yukarı kaldırarak öyle ateşli ve tutkulu bir şekilde şükretti ki iki şaşkın kız kardeş dönüp ona baktılar. Ama halini görünce dehşete kapıldılar çünkü yüzü pırıl pırıldı, başının ardındaki hava ise alev alev yanıyor, tir tir titriyordu. Maria elini uzattı.</p>
				<p>“Rabbim,” diye bağırdı, “sen efendimizsin, bizse konukların senin. Buyur bize!”</p>
				<p>Ne kadar tedirgin olduğunu görmesinler diye, İsa başını önüne eğdi. Bu ilk çığlıktı, ilk kez bir ruh onu tanımıştı.</p>
				<p>Kapının önüne bir gölge düşüp de yaşlı bir adam belirdiğinde alçak masadan kalktılar. Sakallı ırmak gibi akıyordu; iri kemikleri vardı, kolları sertti, göğsü koç gibi tüylüydü. Kendinden daha uzun olan, ucu eğri bir değnek vardı elinde; o değneği üstüne dayanmak için kullanmıyor, köylüleri düzene sokmak için dövüyordu onunla.</p>
				<p>“Yoksul evimize hoş geldiniz, Peder Melkizedek,” dedi iki kadın diz kırarak selam verip.</p>
				<p>Adam içeri girdi, boş eşikte ikinci bir adam belirdi. Bu seferki zayıftı, uzun, at başını andırır bir başı vardı, dişsizdi. Minik gözlerinden alevler fışkırıyordu, uzun süre yüzüne bakmak imkânsızdı. Gözlerinin ardında yılan zehri var sanılırdı; bu adamın gözleri ardında ateş vardı, ateşin ardında da bozuk ve sapık bir zihin.</p>
				<p>Kadınlar onu da selamladılar, hoş karşıladılar, ikisi de içeri girmişti. Onların arkasından üçüncü adam çıkageldi, kördü, tıknazdı domuz gibi şişmandı. Asasını önünde tutuyordu, asasının gözleri ona kılavuzluk ediyor, tökezlemesini önlüyordu. İyi bir adamcağızdı. Şakalaşmayı severdi, köylüleri yargılarken, hiçbirini cezalandırmaya eli varmazdı. “Ben Tanrı değilim,” derdi. “Yargılayan yargılanacaktır. Fikirlerinizi düzeltin de öteki dünyada benim başıma iş açmayın!” Bazen cezayı kendi cebinden öderdi, bazen suçluyu kurtarmak için hapse kendi girerdi. Kimi ona mecnun derdi, kimiyse aziz ve yaşlı. Melkizedek onu görmeye dayanamazdı, ama elinden ne gelirdi ki. Harun’ un prens soyundan inen ve köyün en güçlü mal sahibiydi.</p>
				<p>“Marta,” dedi Melkizedek, asası tavanın kirişlerine değecekti nerdeyse, “köyümüze gelen yabancı nerede?”</p>
				<p>İsa sakin sakin ateşi seyrettiği ocak başından kalktı.</p>
				<p>“Sen misin?” dedi ihtiyar tepeden tırnağa süzerek.</p>
				<p>“Evet, benim,” diye cevap verdi İsa. “Nasıra’dan geliyorum.”</p>
				<p>“Celileli mi?” diye yapıştırdı zehirli olanı. “Nasıra’dan iyi bir şey çıkmaz. Kutsal Kitap öyle der.”</p>
				<p>“Paylama onu, Peder Samuel,” diye sözünü kesti kör ihtiyar. “Celilelilerin geveze, budala ve taşralı kaba insanlar oldukları doğrudur, ama namusludurlar. Bu akşamki konuğumuzun namuslu biri olduğu belli. Sesinden anlıyorum.”</p>
				<p>İsa’ya döndü. “Hoş geldin, yavrum.”</p>
				<p>“Tüccar mısın?” diye sordu yaşlı Melkizedek. “Ne satarsın?”</p>
				<p>İhtiyarlar konuşurken köyün ileri gelenleri –ünlü mal sahipleri– açılan kapıdan girdiler. Bir yabancının geldiğini duymuşlardı, giyinip kuşanmışlar, takıp takıştırmışlar, nereden geldiğini, ne haber getirdiğini öğrenmek üzere vakit geçirmek için gelmişlerdi. Girip üç ihtiyarın arkasında yere oturdular.</p>
				<p>“Bir şey satmıyorum,” dedi İsa. “Köyümdeyken marangozluk yapardım ama işimi bıraktım, annemin evinden ayrıldım ve kendimi Tanrı’ya adadım.”</p>
				<p>“Dünyadan kaçmakla iyi etmişsin yavrum,” dedi kör adam, “ama şimdi dikkatli olasın zavallıcık, kötü bir iş açmışsın başına şu cinle, Tanrı’yla. Ondan nasıl kaçacaksın?” Katıla katıla gülmeye başladı.</p>
				<p>Bunu duyan yaşlı Melkizedek, neredeyse kuduracaktı, ama sustu.</p>
				<p>“Keşiş misin?” dedi ikinci ihtiyar alaylı bir sesle. “Şu Levililerden misin sen de? Yoksa Partizanlardan mı? Sahte bir peygamber mi acaba?”</p>
				<p>“Hayır, hayır peder,” diye cevap verdi İsa tedirgin olmuş gibi. “Hayır! Hayır!”</p>
				<p>“Nesin peki?”</p>
				<p>Yabancıyı görmek ve onun tarafından görülmek üzere, köy hanımları süslenmiş püslenmiş geliyorlardı. Adam genç miydi, yaşlı mıydı, yakışıklı mıydı? Ne satıyordu? Marta ve Maria gibi güzel ve evde kalmak üzere olan kızlar için bir talip miydi? Bir erkek öpücüğü göreli yıllar geçmişti, nerdeyse çıldıracaklardı zavallılar... Haydi gidip görelim şunu!</p>
				<p>Taktılar takıştırdılar ve erkeklerin ardında bir sıra halinde dizildiler.</p>
				<p>“Nesin o halde?” diye sordu yaşlı engerek yılanı bir kez daha.</p>
				<p>İsa üşür gibi oldu, ellerini ateşe tuttu. Hâlâ ıslak olan giysilerinden buhar çıkıyordu. Bir süre düşünceli düşünceli ağzını açmadı. Tam zamanı konuşmanın, Rabbin bana emanet ettiği sözü açıklamanın ve kendilerini boş kaygılar içinde mahveden bu kadın ve erkeklerin içinde uyumakta olan Tanrı’yı uyarmanın tam zamanı. Ne sattığımı soruyorlar. Şöyle diyeceğim onlara: göklerin hâkimiyetini, ruhun kurtuluşunu, sonsuz hayatı. Bu büyük inciyi satın alabilmek için sırtlarındaki giysileri dahi versinler. Çevik bakışlarla bakındı, lamba ve ateşin ışığıyla aydınlanmış yüzler gördü; yırtıcı, kurnaz, insan kemiren kaygılarla yaşlanmış, korkudan büzülmüş yüzler. Acıdı, kalkıp onlarla konuşmak istedi, ama bu gece öylesine yorgundu ki. Bir insan evinde uyumayalı nice olmuştu, başı yastık görmemişti. Uyur bir halde, isli ocak duvarına dayanıp gözlerini kapadı.</p>
				<p>“Yorgun, efendiler,” diye araya girdi Maria ve yakarır gibi ihtiyarlara bakarak. “Tedirgin etmeyin onu...”</p>
				<p>“Doğru!” diye homurdandı Melkizedek. Asasına dayanarak gitmek üzere kalkmaya çalıştı. “Tamamıyla haklısın Maria. Sanki onun yargıçlarıymışız gibi konuştuk.” İkinci ihtiyara döndü, “Meleklerin yeryüzüne çoğu zaman dilenci kılığında indiğini unuttuk, tıpkı bu adam gibi, bir entarisi olan, asası, para torbası ya da ayakkabıları olmayan bu adam gibi gelirler. Bu bakımdan dikkatli olup adama bir melekmiş gibi davranalım. Sağduyu bunu gerektirir.”</p>
				<p>“Bu eşekçe bir şey olur,” dedi kör ihtiyar, yeniden araya girip kahkaha atarak. “Ona bakarsan herkesi melek farz et sen, herkesi, yaşlı Samuel’i bile.”</p>
				<p>İhtiyar zehirburun kudurdu. Ağzını açmak üzereydi, ama şöyle bir düşünüp vazgeçti: Kör asalak zengindi, bir gün işine yarayabilirdi. En iyisi duymamazlıktan gelmekti, sağduyu bunu gerektirirdi.</p>
				<p>Ateşin tatlı parlaklığı İsa’nın saçını, yüzünü, çıplak göğsünü aydınlatıyordu; kıvırcık, kuzguni siyah sakalı üstünde ani mavi pırıltılar yaratıyordu.</p>
				<p>“Yoksul da olsa, hoş bir adam,” dedi hanımlar birbirlerine fiskos yaparak. “Gözlerini gördünüz mü? Gördüğüm en güzel gözler, beni kolları arasına aldığı zaman kocamınkinden bile güzel.”</p>
				<p>“Bu kadar vahşi kimseye rastlamadım,” diye başka bir kadın da söze karıştı. “Baştan başa korku ve dehşet saçıyor. İnsanın nesi var nesi yoksa bırakıp tepelere doğru kaçası geliyor.”</p>
				<p>“Marta’yı gördün mü, nasıl gözleriyle yiyordu onu. Zavallıcık bu gece mutlaka aklını oynatır.”</p>
				<p>“Ama Maria’ya da kaçamak kaçamak bakıyordu,” dedi başka bir hanım. “İki kız kardeşin bu gece çekecekleri var, inanın bana. Ben komşularıyım, bağırışları duyarım.”</p>
				<p>“Yürüyün gidelim,” diye buyurdu ihtiyar Melkizedek. “Buraya kadar gelerek boşuna zaman harcadık. Konuğun uykusu var. Kalkın ihtiyarlar gidelim.” Yol açmak için kadın erkek kim önüne çıkarsa asasıyla bir kenara itiyordu.</p>
				<p>Ama kapıya varır varmaz koşan ayak sesleri duyuldu ve benzi atmış bir adam koşarak soluk soluğa içeri girip ocağın başına yığıldı. İki kız kardeş korkudan üstüne atılıp kucakladılar.</p>
				<p>“Kardeşim,” diye bağırdılar. “Ne oldu sana? Kim kovalıyor seni?”</p>
				<p>Melkizedek durup yeni gelene asasıyla dokundu. “Lazar, Manaşim’in oğlu,” dedi. “Getirdiğin haber kötüyse, kadınlar gitsin de erkekler kalsın, işitelim söyleyeceklerini.”</p>
				<p>“Kral, Vaftizci Aziz Yahya’yı yakalayıp başını kestirmiş!” diye bağırdı Lazar bir solukta.</p>
				<p>Tir tir titreyerek ayağa kalktı. Sarılığı vardı, yanakları pörsümüş sukabağı halini almıştı; soluk yeşil gözleri ateşin önünde vahşi kedi gözleri gibi parlıyordu.</p>
				<p>“Akşamımız boşa geçmedi işte,” dedi kör ihtiyar sevinerek. “Sabahtan, uyandığımızdan uyumaya gideceğimiz şu âna kadar, bir şey oldu sonunda: Dünya hareket etti. Şimdi oturalım da dinleyelim. Kötü bile olsa haber duymak hoş şeydir.”</p>
				<p>Lazar’a doğru eğildi. “Konuş lütfen yavrum. Bu felaket ne zaman, nasıl ve niçin oldu? Her şeyi sırayla anlat, acele etme, zaman geçirmiş oluruz böylece. Dur, soluk al bir... Haydi şimdi dinliyoruz.”</p>
				<p>İsa irkilerek kalkmıştı. Dudakları titrer bir halde Lazar’a baktı. Tanrı’nın gönderdiği yeni bir belirtiydi bu. Öncü dünyadan ayrılmıştı, artık ona ihtiyaç yoktu. Yolu hazırlamış ve gitmişti, ödevini yapmıştı... Benim vaktim geldi... Benim vaktim geldi, diye düşünüyordu İsa, ürpererek ama sessiz duruyordu, gözleri Lazar’ın yeşile dönmüş dudaklarına takılmıştı.</p>
				<p>“Demek adamı katletti, ha?” diye homurdandı ihtiyar Melkizedek, asasını öfkeyle yere vurarak. “Ne hale geldik yahu, hayasız zamparalar azizleri öldürüyor, sefihler dervişlerin canına kıyıyorlar! Dünyanın sonu geldi!”</p>
				<p>Kadınlar korku içinde çığlık atmaya başladılar. Kör ihtiyar acıdı onlara.</p>
				<p>“Abartıyorsun Melkizedek,” dedi. “Dünya durduğu yerde duruyor. Korkmayın hanımlar.”</p>
				<p>“Dünyanın boğazı kesildi,” diye inildiyordu Lazar, gözlerinden oluk oluk yaş akıtarak. “Çölün sesi susturuldu. Şimdi biz günahkârlar için kim seslenecek Tanrı’ya? Dünya öksüz kaldı!”</p>
				<p>“İnsan yetkiye karşı el kaldırmamalı,” dedi ikinci ihtiyar ıslık çalar gibi... “O güçler ne yaparsa yapsın, gözlerinizi kapayın, bakmayın çünkü Tanrı bakmaktadır. Vaftizci kendi işine baksaydı... Hak ettiğini buldu!”</p>
				<p>“Köle miyiz biz?” diye gürledi Melkizedek. “Tanrı’nın insanlara niçin el verdiğini söyleyebilir misin bana? Ben sana söyleyeyim: zorbalara karşı kaldırsın diye!”</p>
				<p>“Sakin olun pederler, susun da bu kötü şeyin nasıl olduğunu öğrenelim!” dedi kör ihtiyar öfkeli öfkeli. “Konuş Lazar!”</p>
				<p>“Başkaları gibi ben de vaftiz olmaya gidiyordum,” diye başladı Lazar. “Sağlığımı düzeltir belki diyordum. Biliyorsunuz, uzun zamandır iyi değilim. Nitekim, günden güne daha da kötüye gidiyorum. Başım dönüyor, gözlerim şişiyor, böbreklerim de...”</p>
				<p>“Peki, peki, bunları biliyoruz,” diye azarladı kör ihtiyar. “Sadede gel bakalım!”</p>
				<p>“Şeria’ya vardım, vaftiz olmak üzere kalabalığın toplandığı yerdeki köprünün yanındaydım. Çığlıklar ve ağlamalar duydum. Kendi kendime, bir şey değildir herhalde, halk günahlarını açığa vuruyordur dedim. Biraz ilerledim, bir de ne göreyim, kadın erkek ırmağın çamuruna yüzükoyun düşmüşler, inliyorlar... Sordum, ‘Ne oldu kardeşler? Ne diye ağlıyorsunuz,’ diye.</p>
				<p>‘Peygamber öldürüldü,’ dediler.</p>
				<p>‘Kim öldürdü?’</p>
				<p>‘Cani, yasa bozucu Herodes!’</p>
				<p>‘Nasıl? Ne zaman?’</p>
				<p>‘Sarhoşmuş, utanmaz üvey kızı Salome de önünde çırılçıplak dans ediyormuş. Güzelliği kart zamparanın aklını başından almış. Kızı kucağına oturtmuş ve dile benden ne dilersen demiş. Ülkemin yarısını sana vereyim mi? Hayır demiş kız. Ne istemiş biliyor musunuz? Vaftizci Aziz Yahya’nın başını. O da, peki senin olsun demiş, bir gümüş tabak üstünde başını getirtmiş.’”</p>
				<p>Sözleri bitkin düşürmüştü Lazar’ı, yeniden yere yığıldı. Herkes susuyordu. Lamba sönmek üzere göz kırpıp duruyordu. Marta kalkıp yağ koydu. Yeniden aydınlandı ortalık.</p>
				<p>“Dünyanın sonu geldi,” dedi Melkizedek bir süre sustuktan sonra. Deminden beri sakalını sıvazlayıp duruyordu ve dünyanın ahlaksızlığını, adaletsizliğini tartıp duruyordu. Putatapanların tapınağı kirlettiğine dair ikide bir haber geliyordu Kudüs’ten. Her sabah rahipler bir-iki kuzu kurban ediyorlardı, ama İsrail’in tanrısına değil, Tanrıtanımaz iğrenç Roma imparatoruna. Zenginler sabahları kapılarını açtıklarında, geceleyin açlıktan ölmüş insanlar buluyorlardı basamaklarda, derken ipek giysilerini kaldırıp cesetlerin üzerinden atlayarak tapınağın çevresindeki kemerli yollarda gezinmek üzere gidiyorlardı. Melkizedek her şeyi tartıyordu zihninde, sonunda karar verdi; gerçekten dünyanın sonuydu. İsa’ya döndü.</p>
				<p>“Ya sen, bütün bunlar hakkında neler düşünüyorsun?”</p>
				<p>İsa birden derinleşiveren bir sesle öyle tatlı konuştu ki, hepsi birden dönüp ona bakakaldılar. “Onları gördüğüm çölden geliyorum. Evet, göklerden üç melek kalktı bu dünyaya düşmek üzere. Kendi gözlerimle gördüm onları, göğün kenarında. Geliyorlar. Birincisi Cüzam, ikincisi Delilik, üçüncüsü de, en esirgeyicisi Ateş. Ve bir ses duydum: ‘Marangozun oğlu, bir gemi yaptır, bulabildiğin erdemli kişileri içine al, ama elini çabuk tut! Rabbin günü gelmiştir, benim günüm. Geliyorum!’”</p>
				<p>Üç yaşlı tiz çığlık attı. Bağdaş kurmuş oturan öteki erkekler ayağa sıçradı. Dişleri birbirine çarpıyordu. Kadınlar dilsiz kalmışlar, tek vücut halinde kapıya yönelmişlerdi. Maria ile Marta gidip İsa’nın yanında durdular, sanki onun korumasını istiyorlardı. Gemiye almaya yemin etmemiş miydi onları? Zamanı gelmişti.</p>
				<p>İhtiyar Melkizedek ak şakaklarından akan teri sildi.</p>
				<p>“Yabancı doğruyu söylüyor,” diye bağırdı, “doğruyu! Dinleyin kardeşler bu mucizeyi: Bu sabah kalktığımda her zamanki gibi Kutsal Kitap tomarını açtım ve Peygamber Yoel’in sözleriyle karşılaştım:</p>
				
				<blockquote class="indented">
				<p>Siyonda boru çalın, kutsal dağımda boru sesiyle halkı uyarın. Ülkede yaşayan herkes korkudan titresin. Çünkü RABbin günü çok yaklaştı, geliyor. (2:1) Zifiri karanlık bir gün olacak, bulutlu, koyu karanlık bir gün. Dağların üzerine çöken karanlık gibi... (2:2) Önlerini ateş kavuruyor, artları alev alev... (2:3) Atlara benziyorlar, savaş atları gibi koşuyorlar. (2:4) Savaş arabalarının, anızı yiyip bitiren alevlerin çıkardığı gürültüye benzer bir sesle, Savaşa hazırlanmış güçlü bir ordu gibi sıçraya sıçraya dağları aşıyorlar. (2:5) ...RABbin o büyük günü ne korkunçtur... (2:11)</p>
				</blockquote>
				
				<p class="after-bq">O müthiş bölümü birkaç kez okudum ve çıplak ayakla bahçeme çıkıp terennüm etmeye başladım. Derken yüzükoyun secdeye varıp bağırdım: Yakında geleceksen, bir belirti gönder bana. Hazırlanayım, yoksullara acımam gerek, dolaplarımı açıp günahlarımı ödeyeyim... Bir yıldırım gönder, beni uyaracak bir ses, bir insan, zamanında yetişeyim!”</p>
				<p>İsa’ya döndü: “Sensin belirti. Tanrı gönderdi seni. Zamanım var mı dersin? Gökler ne zaman açılacak yavrum?”</p>
				<p>“Her geçen saniye, peder,” diye cevap verdi İsa, “açılmaya hazır bir göktür. Her an Cüzam, Delilik ve Ateş bir adım atmakta. Kanatları saçıma değmeye başladı bile.”</p>
				<p>Lazar soluk yeşil gözlerini ardına kadar açıp İsa’ya baktı. Sendeleyerek ileri doğru bir adım attı.</p>
				<p>“Nasıralı İsa olmayasınız?” diye sordu. “Dediklerine göre cellat, Vaftizci’nin başını kesmek üzere baltayı eline aldığında, peygamber çöle doğru elini uzatmış ve bağırmış: ‘Nasıralı İsa, çölden ayrıl, insanlığa dön. Gel, dünyayı bir başına bırakma.’ Nasıralı İsa’ysanız, yürüdüğünüz toprak kutsaldır. Evim kutsaldır; vaftiz oldum ve iyileştim. Secdeye varıyorum işte!”</p>
				<p>Bunu dedikten sonra İsa’nın yara bere kaplı ayaklarını öpmek üzere yere eğildi.</p>
				<p>Ama kurnaz ihtiyar Samuel kendini toparladı. Zihni bir ara sendelemişti, ama yeniden ayakları üstüne kalktı. Gönüllerimiz ne istiyorsa peygamberlerde onu buluyoruz, diye düşündü. Sayfanın birinde Rab coşkun bir halde kullarına karşı yumruğunu kaldırıyor ve ezmeye çalışıyor; öteki sayfada süt ve bal gibi tatlanıyor. Sabahki ruh durumumuza uyan kehaneti buluyoruz, boşuna uykumuzu işgal etmesin... Ata benzeyen başını sarstı ve sakalı arkasında yılışık yılışık sırıttı, ama bir şey söylemedi. Varsın korksun halk. İyidir. Korku kalkarsa... Yoksullar daha kalabalık, kasları daha kabarık, neme lazım... Yoksa halimiz haraptır!</p>
				<p>Bu yüzden sustu, hor bakışlarla konuğun ayaklarını öpen ve ona hitap eden Lazar’a baktı:</p>
				<p>“Şeria’da karşılaştığım Celileliler sizin havarilerinizse, gördüğümde sizlere söylemem için bir haber emanet ettiler bana; oradan ayrılacaklar, sizleri Kudüs’te, Davut’ un kapısındaki Kireneli Simun’un meyhanesinde bekleyeceklermiş. Peygamberin boynunun vurulması herhalde korkutmuş onları, onlar da saklanmak üzere kaçmışlar. Kovalama başlamış.”</p>
				<p>Bu arada kadınlar, kocalarını çekip çekiştiriyorlar, oradan çekip almaya çalışıyorlardı. Her şeyi anlamışlardı. Bu yabancı, diyorlardı kendi kendilerine, engerek yılanının gözü. İnsana baktı mı akıl fikir kalmıyor. Konuşunca, dünya yuvarlanıveriyor... Yürüyün kaçalım!</p>
				<p>Kör ihtiyar hallerine acıdı. “Cesaret yavrularım!” diye bağırdı. “Korkunç şeyler duyuyorum ama korkmayın. Her şeyi yeniden huzura kavuşacak, göreceksiniz. Dünyanın temeli sağlam duruyor. Tanrı durdukça, o da duracaktır. Görebilenlere kulak vermeyin, hepinizden daha iyi görebilen benim gibi bir körü dinleyin. İsrail soyu ölümsüzdür. Tanrı’yla bir anlaşma imzalamıştır; Tanrı mührünü basmış ve bize bütün toprağı baştan başa armağan etmiştir. Bu bakımdan korkmayın. Nerdeyse gece yarısı olacak, gidip uyuyalım!” Asasını ileri doğru uzattı ve kapının yolunu gösterdi.</p>
				<p>İlkin üç ihtiyar ayrıldı oradan. Sonra geri kalan erkekler onları izlediler, en sonra da kadınlar evi boşalttılar.</p>
				<p>İki kız kardeş konuğun yatağını yüksekteki tahta üzerine serdiler. Maria sandığını açıp zifaf gecesi için sakladığı ipek ve keten yatak takımını çıkardı. Marta, hem kendisini, hem de kocasını saracak olan, nicedir özlemini duyduğu o geceyi bekleye bekleye elini dahi değdirmediği saten kuştüyü yorganı getirdi. Kokulu otlar da buldu –fesleğen ve nane– ve yastığına tıkabasa doldurdu.</p>
				<p>“Bu gece güvey gibi uyuyacak,” dedi Marta içini çekerek. Maria da içini çekti, ama ağzını açıp bir söz söylemedi. “Kulaklarını tıka Tanrım,” diye mırıldandı kendi kendine. “Dünya iç çekişlerime rağmen güzel. Evet, iyi ama yalnızlıktan öyle korkuyorum ki ve bu konuğu öyle seviyorum ki...”</p>
				<p>Kız kardeşler içerdeki küçük odaya geçtiler ve sert şilteler üstüne yattılar. İki erkek tahta üzerinde yatıyor, ayakları birbirine değiyordu. Lazar mutluydu. Bütün ev üstünde öyle bir kutsallık ve mutluluk havası vardı ki! Sakin sakin yatıyor, derin derin soluyordu; ayak tabanlarını kutsal tabanlara değdirdi, bedeninde yükselen ve dağılan esrarlı bir kuvvet, tanrısal bir güven duydu. Böbrekleri ağrımıyordu artık, yürek çarpıntısı durmuştu, kanı sakin sakin dolaşıyordu, mutlu bir şekilde tepesinden tırnağına kadar gidiyor, hasta, sarılıklı vücudunu suluyordu. Gerçek vaftiz bu, diye düşünüyordu. Bu gece ben, bütün ev halkı, kız kardeşlerimin hepsi vaftiz oldular. Şeria Irmağı evimize geldi.</p>
				<p>İki kız kardeş gözlerini kapayamıyorlardı bir türlü! Yabancı bir erkek nicedir uyumamıştı evlerinde. Gelen konuklar hep köyün ileri gelenlerinin birinin evinde kalırdı, sapa bir yerdeki basit köy evlerine kimse inmezdi. Ama bu gece ne büyük kıvançtı! Titreyen burun delikleriyle havayı kokluyorlardı. Ne kadar da değişmişti, ne güzeldi bu koku, fesleğen veya nane kokusu değildi, erkek kokusuydu!</p>
				<p>“Gemiyi yaptırması için kendisini Tanrı’nın gönderdiğini söylüyor; bizi de içine almaya söz verdi... Beni işitiyor musun Maria, yoksa uyudun mu?”</p>
				<p>“Uyumuyorum,” diye cevap verdi Maria. Acıyan memelerini avuçları içine almıştı.</p>
				<p>“Tanrım,” diye devam etti Marta, “dünyanın sonu çabuk gelsin, onunla gemiye girelim. Ona hizmet etmek kaygılandırmaz beni, Maria sen de yoldaşı olursun. Gemi sonsuzca gider, ben de sonsuzca ona hizmet ederim, sen sonsuzca ayakları dibinde oturursun ve arkadaşı olursun. Cenneti hep böyle düşünürüm ben. Sen de mi öyle düşünüyorsun Maria?”</p>
				<p>“Evet,” diye cevap verdi Maria, gözlerini kapayarak.</p>
				<p>Konuştular, iç çektiler. Bu arada İsa, derin uykuda olmasına rağmen oturuyordu. Sanki hiç uykuda değildi, huzura kavuşmuş bedeniyle ve ruhuyla Şeria’daydi. Çöl kumu, bedeninden gidiyor, insanlığın erdemleri ve kötülükleri de ruhundan ayrılıyordu, onu yeniden bâkir bir halde bırakıyordu. Birden, uykusunda öyle geldi ki ona, Şeria’dan çıkmış, ayak değmemiş yeşil bir yola sapmış, meyve ve çiçek dolu yoğun bir bahçeye girmişti. Artık kendi değildi. Nasıralı Meryem’in oğlu İsa değildi artık. Adem idi, yaratılacak olan ilk insan. O an çıkmıştı Tanrı’nın ellerinden –eti henüz taptaze kildendi–, kemikleri donsun diye çiçek açan çimenler üstünde güneşe karşı yatmış kuruyordu, yüzüne renk gelecek ve vücudunun yetmiş iki oynak yeri gerilip onun ayağa kalkıp yürümesini sağlayacaktı. Güneş altında yatmış olgunlaşırken, kuşlar başı üzerinde kanat çırpıyorlar, ağaçlardan ağaçlara uçuşuyorlar, ilkbahar çimenleri üstünde geziniyorlardı. Aralarında konuşuyorlar, ötüşüyorlar, yerde yatan bu yeni yaratığa bakıyorlar ve merakla inceliyorlardı. Her birinin söyleyecek bir sözü vardı; o, dillerini bildiğinden, işittikçe hoşuna gidiyordu.</p>
				<p>Tüylerini mağrur bir edayla gerip duran tavuskuşu, dolaşıp duruyor, yere uzanmış bu Adem’e yan yan çekici bakışlar fırlatıyor ve ona şöyle diyordu: “Eskiden bir tavuktum, ama bir melek sevdim ve tavuskuşu oldum. Benden daha güzel bir kuş var mı? Yok!” Kumru ağaçtan ağaca uçuyor, gırtlağını göğe kaldırarak: “Sevin! Sevin! Sevin!” diye bağırıyordu. Ardıç kuşu da, “Bütün kuşlar arasında bir ben şarkı söylerim ve kışın donlarında üşümem,” diyordu. Tarlakuşu: “Tan ağarırken şarkı söylemek üzere göğe çıktığımda çocuklarıma Allahaısmarladık derim, çünkü hâlâ çınlayan türkümden sağ olarak dönüp dönemeyeceğimi bilmem.” Bülbül: “Şimdiki halime bakma benim böyle kılıksız halime. Benim de büyük parlak kanatlarım vardı bir zamanlar, ama ben onları türküye çevirdim.” Derken uzun burunlu, bir karatavuk geldi ve ilk yaratılan insanın omzuna kondu, kulağına eğildi ve yavaşça, sanki ona büyük bir sır söylüyormuş gibi şöyle dedi:</p>
				<p>“Cennetle cehennemin kapıları yan yanadır, birbirine benzerler: ikisi de yeşildir, güzeldir. Dikkat Âdem! Dikkat! Dikkat et!”</p>
				<p>İşte tam o sırada, tan ağarırken, zihninde karatavuğun türküsüyle İsa uyandı.</p>
					</div>
  </body>
</html>