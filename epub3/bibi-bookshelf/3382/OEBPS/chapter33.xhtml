<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter33">
<div class="html5_section">
				<h1 class="chapter-num">33</h1>
				<p>İsa avlusundaki eski asma çardağın altında oturuyordu. Ak sakalı çıplak göğsüne akıyordu. Pesah günüydü. Yıkanmış, saçına sakalına, koltuk altlarına koku sürmüş, üstünü başı değişmişti. Kapı kapalıydı; yanında kimse yoktu. Karıları, çocukları, torunları evin arkasında gülüşüp oynuyorlardı; şafakta saçağa tırmanan zenci sessiz ve kızgın Kudüs’e doğru bakıyordu.</p>
				<p>İsa ellerine baktı. Tombul tombul, yamru yumru olmuştu. Mavi-siyah kurumuş damarları çıkmıştı ve her bir elinin üstünde, eski esrarlı yara solmaya, kaybolmaya başlamıştı... Beyaz, kaba biçimli başını sallayarak içini çekti.</p>
				<p>“Yıllar ne de çabuk geçti, ne de çabuk yaşlandım! Sadece ben değil, karılarım, bahçemdeki ağaçlarım, kapılar, pencereler, üstünde yürüdüğüm taşlar da...”</p>
				<p>Korkmuş, gözlerini kapamıştı. Zamanın, yüksekteki kaynağından –zihninden– boynuna, göğsüne, kasıklarına, baldırlarına, en sonunda da ayak tabanlarına aktığını duyuyordu.</p>
				<p>Avluda ayak sesleri duydu, gözlerini açtı, Maria idi. Düşünceye dalmış gibiydi. Gelmiş, İsa’nın ayakları dibine oturmuştu. İsa ellerini saçına koydu, o kuzguni saçlar, kendisininki gibi ağarmıştı. Dile getirilemeyecek bir yumuşaklık sardı benliğini. Ellerimin içinde ağardı, diye düşündü, ellerimin içinde beyaz oldu... Eğilip ona şöyle dedi:</p>
				<p>“Hatırlar mısın sevgili Maria, aile başkanı olarak evinin eşiğini aştığım kutsal günden beri, koca olarak rahmine girdiğimden beri kırlangıçlar kaç kez geldiler? Kaç kez ektik, birlikte biçtik, bağbozumunu yaptık, zeytinleri topladık? Saçın ağardı sevgilim, Maria’m, Marta’cığın saçları da ağardı.”</p>
				<p>“Evet sevgilim, ağardık,” diye cevap verdi Maria. “Yıllar geçip gidiyor... Şimdi gölgesinde oturduğumuz şu asmayı biz dikmiştik, o melun kamburun geldiği yıl dikmiştik, hani seni büyüleyen ve bayılmana sebep olan şu herif. Hatırlıyor musun? Kaç yıl oluyor şu üzümlerden yiyeli?”</p>
				<p>Zenci damın kenarından ses çıkarmadan kayıp karşılarına dikildi. Maria kalkıp gitti. Bu tuhaf evlatlık hoşuna gitmiyordu. Ne büyüyor, ne de yaşlanıyordu; insan değildi, ruhtu, eve girmiş, bir türlü ayrılmak istemeyen kötü bir cindi. Alaylı fır fır dönen gözlerini sevmediği gibi, geceleri İsa’yla gizlice konuşması da hiç hoşuna gitmiyordu.</p>
				<p>Zenci gözleri alay dolu, yaklaştı. Dişleri pırıl pırıldı, keskindi, bembeyazdı.</p>
				<p>“Nasıralı İsa,” dedi yavaşça, “sonu geldi.”</p>
				<p>İsa, şaşkın döndü. “Ne sonu?”</p>
				<p>Zenci parmağını dudaklarına götürdü. “Sonu geldi,” diye tekrarladı. İsa’nın karşısına çömeldi, gülerek ona baktı.</p>
				<p>“Ne o, ayrılıyor muyuz?” diye sordu İsa, birden garip bir şekilde sevinir gibi oldu, içi yatıştı.</p>
				<p>“Evet, geldi son. Niye gülümsüyorsun, Nasıralı İsa?”</p>
				<p>“İyi yolculuklar. Senden aldım istediğimi. Artık sana ihtiyacım yok.”</p>
				<p>“Böyle mi Allahaısmarladık diyeceksin? Bu kadar nankör olacağını hiç ummazdım. Bunca yıldır senin için çalışıp çabalamam, istediğin bütün zevkleri sana vermem, boşuna mı oldu yani?”</p>
				<p>“Amacın beni arı gibi balda boğmak idiyse, zahmetlerin boşuna gitti. İstediğim bütün balı yedim, yiyebildiğim kadarını, ama kanatlarımı batırmadım.”</p>
				<p>“Ne kanatları, kâhin?”</p>
				<p>“Ruhumu.”</p>
				<p>Zenci kötü kötü kahkahayla gülmeye başladı. “Sefil adam, ruhun olduğuna mı inanıyorsun sen?”</p>
				<p>“Var ya. Üstelik ne koruyucu meleğe, ne zenci çocuklara ihtiyacı var: özgür.”</p>
				<p>Koruyucu melek öfkeden kudurdu.</p>
				<p>“Asi!” diye bağırdı. Avludan bir taş aldı, avuçları içinde sıkıp ezdi ve toz halinde havaya fırlattı.</p>
				<p>“Peki,” dedi, “görüşürüz,” derken küfrederek kapıya doğru gitti.</p>
				<p>Vahşi çığlıklar, ağlayıp sızlamalar, iniltiler... Atlar kişniyor, yol koşan insanlarla dolup taşıyordu. “Kudüs yanıyor!” diye bağrışıyorlardı. “Kudüs’ü aldılar! Mahvolduk!”</p>
				<p>Romalılar aylardır kuşatmışlardı şehri, ama İsrailliler Yehova’ya güveniyorlardı. Emindiler. Kutsal şehir yakılamazdı, kutsal şehrin hiçbir şeyden korkusu yoktu; her bir kapısında, palakılıç bir melek bekliyordu. Şimdiyse... Kadınlar çığlık çığlığa, saçlarını başlarını yolarak sokağa fırlıyorlardı. Erkekler üstlerini başlarını yırtıyorlar ve görünmesi için Tanrı’ya bağırıyorlardı. İsa kalktı, Maria ile Marta’nın elinden tuttu, içeri getirip kapıyı sürmeledi.</p>
				<p>“Niye ağlıyorsunuz?” diye sordu onlara tüm esirgeyiciliğiyle. “Tanrı’nın buyruğuna niye direniyorsunuz? Bakın dinleyin söyleyeceklerimi ama korkmayın sakın. Zaman bir ateştir, sevgili karılarım. Zaman bir ateştir, şiş de Tanrı’nın elinde. Her yıl bir Paskalya koyunu çeviriyor. Bu yıl Paskalya koyunu Kudüs, gelecek yıl Roma olacak. Ertesi yıl da...”</p>
				<p>“Sus, efendimiz!” diye bağırdı Maria. “Bizim kadın olduğumuzu unutuyorsun, zayıf olduğumuzu...”</p>
				<p>“Bağışla beni Maria,” dedi İsa. “Unuttum. Yürek yokuş çıkarken unutur böyle, amansız olur.”</p>
				<p>O konuşurken, sokakta ağır ayak sesleri duyuldu. Soluk soluğa kalmış insan sesleri, kapıya vurulan kalın sopalar duyuluyordu.</p>
				<p>Zenci sıçradı, kapının sürgüsünü tuttu, İsa’ya bakarak alayla gülümsedi.</p>
				<p>“Açayım mı?” diye sordu, kahkahasını tutamadan. “Eski yoldaşların geldi senin, Nasıralı İsa.”</p>
				<p>“Eski yoldaşlarım mı?”</p>
				<p>“Göreceksin şimdi!” dedi zenci ve kapıyı ardına kadar açtı.</p>
				<p>Minik yaşlı adamlar sürüsü göründü kapıda. Biçimleri bozulmuş, tanınmayacak hale gelmişlerdi. Avluya sürünerek girdiler, birbirlerine dayanmışlardı. Sanki hepsi de birbirine yapışmıştı da, ayrılması imkânsızdı.</p>
				<p>İsa bir adım atıp durdu. Elini uzatıp onlara hoş geldiniz demek istiyordu, ama ruhu birden dayanılmayacak bir acılık altında ezildi; acılık, öfke ve acıma altında. Yumruklarını sıkıp bekledi. Yanan odun, alazlanmış saç ve açık yara kokusu yayılmıştı ortalığa. Hava leş kokuyordu. Zenci binek taşına çıkmıştı. Onlara bakıp bakıp gülüyordu.</p>
				<p>İsa bir adım daha atarak, başta sürünerek ilerleyen ihtiyara döndü: “Sen, önde gelen,” dedi, “gel buraya. Zamanın yıkıntılarını bir yana atıp da kim olduğunu anlayabilmem için kıpırdamadan dur karşımda. Yüreğim çarpıyor, ama bu sarkık eti, akan gözleri tanımıyorum.”</p>
				<p>“Beni tanımadın mı efendimiz?”</p>
				<p>“Petrus! Bir zamanlar, delikanlılık çılgınlığımda üstüne kilisemi kuracak olduğum o kaya mısın sen? Ne kadar bozulmuşsun, Yunus’un oğlu! Artık kayalıktan çıkmış, delik deşik bir sünger olmuşsun!”</p>
				<p>“Ne olacak, yıllar...”</p>
				<p>“Ne yılları? Yıllarda değil suç. Ruh dik durdukça, bedeni dik tutar, yıllara elini sürdürtmez. Ruhun bozulmuş Petrus, ruhun!”</p>
				<p>“Dünya kaygıları çöktü başıma. Evlendim, çoluk çocuk sahibi oldum, yaralar aldım, Kudüs’ün yandığını gördüm... İnsanım: Bütün bunlar belimi kırdı.”</p>
				<p>“Evet, insansın ve bütün bunlar belini kırmış...” diye mırıldandı İsa acıyarak. “Zavallı Petrus, bugünkü dünyada hem Tanrı, hem de şeytan olman gerek dayanabilmen için.”</p>
				<p>Ötekine döndü. Petrus’un omzundan başını çıkarmıştı.</p>
				<p>“Sen kimsin?” dedi, “Burnunu kesmişler, yüzün kafatasına dönmüş, delik deşik. Nasıl tanıyayım seni? Haydi eski yoldaş konuş, ‘efendimiz de’ belki o zaman hatırlarım kim olduğunu!”</p>
				<p>İskeleti çıkmış adam: “Efendimiz!” diye bağırdı, derken başını önüne eğip sustu.</p>
				<p>“Yakup! Zebedi’nin büyük oğlu, koca ızbandut, sağlam kafalı.”</p>
				<p>“Kalıntıları, efendimiz,” dedi Yakup burnunu çeke çeke ağlayarak. “Vahşi bir fırtına beni sakat yaptı. Tekne çatladı, kaburgaları açıldı, direk düştü... Limana bu zavallı halde gelebildim.”</p>
				<p>“Ne limanı?”</p>
				<p>“Sen. Efendimiz.”</p>
				<p>“Senin için ne yapabilirim? Kalafatlanabileceğin dok değilim ben. Söyleyeceğim şey ağır, ama yerinde; senin için en iyi liman denizin dibi. Babanın dediği gibi, iki kere iki dört eder.”</p>
				<p>Birden öfkeye kapıldı, aynı zamanda şiddetli bir üzüntü duyuyordu. Tespih dizisi ihtiyarlara döndü:</p>
				<p>“Siz üçünüz? Hey, sen! Ahmak fasulye sırığı seni! Bir zamanların Natanael’i değil misin sen? Ne o öyle, sarkmış etlerin. Şu şişko, sarkan kıçına bak hele, ya karnın, katmerli gerdanın! Nerde o sıkı kasların, Natanael? Şimdi üç katlı bir yapı iskeleti olmuş çıkmışsın. Sadece iskelesi kalmış, içini çekme ama. Yeter bu Natanael seni göğe çıkarmak için.”</p>
				<p>Ama Natanael öfkelenmişti. “Ne göğü? Kulaklarımı, parmaklarımı, gözlerimden birini kaybetmiş olmam sanki yetmiyormuş gibi! Üstelik bize, içimize vura vura soktuğun tantana, çalım, haşmet, gökler hâkimiyeti... Hepsi sarhoşluktu, şimdi ayıldık artık!.. Sen ne diyorsun, Filipus. Haklı değil miyim?”</p>
				<p>“Ne diyebilirim ki Natanael,” dedi yığının ortasında kaybolmuş ufak tefek bir ihtiyar.”Ne diyebilirim kardeşim. Senin katılmanın sorumlusu benim.”</p>
				<p>İsa acıyarak başını salladı ve Filipus denen bu minik ihtiyarın elinden tuttu. “Umutsuzca âşık oldum sana Filipus, çobanların en iyisiydin, çünkü koyunların yoktu. Sadece çoban değneğin vardı elinde ve havayı güdüyordun. Akşamları rüzgârları alır otlatırdın. Hayalinde ateşler yakardın, hayalinde büyük kazanlar yerleştirirdin. Üzerinde sütü kaynatır ve dağın tepesinden aşağı yoksullar içsin diye dökerdin. Bütün servetin yüreğindeydi. Dışarısı yoksulluk, yuhalar, yalnızlık ve açlıkla doluydu. Benim havarim olmak bu demekti! Şimdiyse... Filipus! Filipus! Çobanların en iyisi, ne durumlara düşmüşsün! Yazık ki, sahici koyunlara özlem duyardın, yüzünün, etinin elle kavranabileceği koyunlara. Böylelikle mahvoldun!”</p>
				<p>“Karnım acıktı,” diye cevap verdi Filipus. “Ne yapmamı istiyorsun?”</p>
				<p>“Tanrı’yı düşün doyarsın!” diye cevap verdi İsa, derken yüreği ansızın yeniden katılaştı.</p>
				<p>Kamburlaşmış, yalağa düşüp orada soğuktan tir tir titreyerek kalmış olan adama döndü. Üstündeki paçavraları kaldırdı, saçlarını bir kenara çekti, ama kim olduğunu anlayamadı. Saçının altına baktığında koskoca bir kulak ile ardında eski püskü bir tüy kalem gördü. Güldü. </p>
				<p>“Koca kulak hoş gelmiş,” dedi onu selamlayarak. “Kocaman, dimdik duran kıllı kulak, korku, merak ve açlıktan tavşan kulağı gibi titredi... Mürekkep lekeli parmaklara, mürekkep hokkası yüreğe hoş geldin diyorum! Kâğıdı yine eskisi gibi lekeleyip duruyor musun Matta! Yazıcım benim? Kırık kalemin hâlâ kulağında. Savaşa bu kalemi kılıç gibi kullanarak mı girdin?”</p>
				<p>“Ne diye alay ediyorsun benimle?” dedi beriki, dudaklarında acı bir tat. “Bizi gülünç duruma düşürmekten bıkmayacak mısın? Hayatını ve zamanlarını ne ihtişamla yazmaya başladığımı düşün. Ben de ölümsüz olabilirdim, seninle birlikte... Şimdiyse... Tavuskuşu tüylerini yitirdi. Tavus değildi, tavuktu. Bu kadar çok çalışmam ne ayıp!”</p>
				<p>İsa birden diz bağlarının çözüldüğünü duydu. Başını önüne eğdi; derken hızla, öfkeli öfkeli kaldırdı ve meydan okur gibi parmağıyla Matta’yı gösterdi.</p>
				<p>“Sus!” dedi. “Bu ne cüret!”</p>
				<p>İskeleti çıkmış şaşı bir ihtiyar göründü Natanael’in bacakları arasından, kıkır kıkır gülüyordu. İsa dönüp baktı, onu gördü ve hemen tanıdı.</p>
				<p>“Thomas, yedi aylık bebeğim benim, hoş geldin! Dişlerini nereye ektin? Kafandaki iki tel saçını ne yaptın? Ve çenenden sarkan şu yağlı sakalı hangi keçiden kırptın? İkiyüzlü, yedi gözlü, baştan başa kurnazlık olan Thomas değil misin sen?”</p>
				<p>“Ta kendisi! Sadece dişlerim yok. Yolda düştüler, iki tel saçım da düştü. Başka her şey yerinde.”</p>
				<p>“Zihnin?”</p>
				<p>“Tam bir horoz. Gübre yığını üstüne çıkıyor, kendinin çıkarmadığını bildiği halde, her sabah çıkıp ötüyor, güneşi çıkardığını sanıyor... Ötülecek zamanı biliyor da ondan.”</p>
				<p>“Kahramanlar kahramanı, sen de savaştın mı Kudüs’ü kurtarmak için?”</p>
				<p>“Ben mi savaşacağım? Budala mıyım ben? Ben peygamber geçindim.”</p>
				<p>“Peygamber mi? Demek minik karınca zihnin kanatlandı ha? Tanrı soluğunu mu üfledi sana?”</p>
				<p>“Bunun Tanrı’yla ne ilgisi var? Zekâm kendi başına sırrı buldu.”</p>
				<p>“Ne sırrını?”</p>
				<p>“Peygamber olmanın ne demek olduğunu. Zatıaliniz de bir zamanlar bilirdiniz, ama unuttunuz sanıyorum.”</p>
				<p>“Peki, sinsi Thomas, hatırlat bakalım. Yine işe yarayabilir. Neymiş peygamber denen şey?”</p>
				<p>“Peygamber, herkes umutsuzluğa düştüğünde umutlu olan, herkesin umutlu olduğu zaman, umutsuz olan bir kimsedir. Nedenini soracaksın. Büyük sırrı iyi bellemiş de ondan: Çark ondan dönüyor.”</p>
				<p>“İnsanın seninle konuşması tehlikeli Thomas,” dedi İsa göz kırparak. “Minik, fırıl fırıl dönen şaşı gözlerinin içinde bir kuyruk, iki boynuz, bir de yanan bir kıvılcım görüyorum.”</p>
				<p>“Gerçek ışık yanar, efendimiz. Biliyorsun, ama insanlığa acıyorsun. Yürek acıyor. Dünya kendini bu yüzden karanlık içinde buluyor. Zihin acımıyor, dünya bu yüzden ateş almış yanıyor... Bana başınla sus diyorsun. Haklısın. Susayım. Bu basit ruhlar karşısında bu gibi sırları açmak doğru olmaz. Hiçbiri dayanamaz, biri dışta kalmak üzere: O!”</p>
				<p>“O da kim?”</p>
				<p>Thomas sokak kapısına kadar sürüklendi ve dokunmadan, eşikte duran solmuş, yıldırım çarpmış ağaca benzeyen bir ızbandutu gösterdi. Saçlarının ve sakalının dibi hâlâ kırmızıydı.</p>
				<p>“O!” dedi geri geri çekilerek. “Yahuda! Kendini dik tutabilen bir o var. Dikkat et efendimiz. Gücü yerinde, yenilmez bir adam. Onunla kibar konuş, alttan alarak hoşuna gitmeye çalış. Baksana, inatçı kafasından öfke tütüyor.”</p>
				<p>“Peki o halde, ısırılmamak için arkasından evcil bir aslan göndererek bu çöl aslanını tutalım. Bu kadar aşağı mı düştük yani.” Sesini yükseltti: “Yahuda, kardeşim, zaman insan eti yiyen bir kaplandır. İnsanlarla da yetinmez, şehirleri ülkeleri (bağışla beni Tanrım) tanrıları bile yer yutar. Ama sana dokunmamış. Öfken yatışmak bilmemiş. Hayır, dünyayla bir türlü barış yapmamışsın.</p>
				<p>Göğsünde duran yenilmez bıçağını hâlâ görüyorum, gözlerinde nefret, gazap ve umut var, gençliğin büyük yangınları... Hoş geldin!”</p>
				<p>“Yahuda duymadın mı?” diye mırıldandı Yahya. İsa’ nın ayaklarına yığılıp kalmıştı. Tanınmayacak gibiydi, yanaklarında ve boynunda iki yarası, bir de beyaz sakalı vardı. “Duymuyor musun... Yahuda? Efendimiz seni selamlıyor. Sen de selamına karşılık versene.”</p>
				<p>“O domuz gibi inatçıdır, katır inadı vardır onda,” dedi Petrus. “Konuşmamak için dudaklarını ısırıyor.”</p>
				<p>Ama İsa gözlerini bu eski vahşi yoldaşa dikmiş, tatlı bir sesle konuşuyordu:</p>
				<p>“Yahuda, geveze haberci kuşlar evimin damı üstünden geçerken bütün haberleri aşağı bıraktılar, onlar da avluma düştü. Sen dağlara çıkmışsın, yerli yabancı bütün zorbalarla dövüşmüşsün. Derken Kudüs’e inmiş, hain Sadukileri yakalayıp boyunlarına kırmızı şerit bağlayarak, İsrail’in Tanrısının mihrabında koyun gibi kurban etmişsin. Sen büyük, üzgün, çaresiz bir ruhsun Yahuda. Ayrıldığımız günden beri tek bir mutlu günün olmadı. Yahuda kardeşim, seni pek özledim. Hoş geldin!”</p>
				<p>Yahya’nın korku dolu gözleri Yahuda’ya bakıyordu, o hâlâ dudaklarını ısırıyordu konuşmamak için. “Başının üstünde duman tütmediği zaman yok onun,” diye mırıldandı ve ötekilerin yanına sürükledi kendini.</p>
				<p>“Aman dikkat efendimiz,” dedi Petrus. “Her şeyi hesaplıyor, ilkin neresine saldırsam diye düşünüyor!”</p>
				<p>“Sana söylüyorum, Yahuda kardeşim,” diye devam etti İsa. “Duymuyor musun? Seni selamlıyorum, ama senin elini göğsüne koyup da ‘Seni gördüğüme sevindim!’ dediğin yok. Kudüs’ün acı çekmesi seni dilsiz mi yaptı? Dudaklarını ısırıp durma öyle. Erkeksin, dayan, ağlamaya başlama. Görevini cesurca başardın. Kollarındaki, göğsündeki, yüzündeki yaralar, bir aslan gibi dövüştüğünü bar bar bağırıyor, yaraların hepsi de ön tarafında. Ama insan Tanrı karşısında ne yapabilir ki? Kudüs’ü kurtarmak için savaşırken, Tanrı’yla savaşıyordun. Onun zihninde kutsal şehir yıllar önce küle çevrilmişti bile.”</p>
				<p>“Bak, bir adım daha yaklaştı,” diye mırıldandı Filipus, korkarak. “Başını tıpkı bir boğa gibi omuzları içine gömdü. Şimdi saldıracak.”</p>
				<p>“Kenara çekilelim, çocuklar,” dedi Natanael. “Bakın yumruğunu kaldırdı.”</p>
				<p>“Efendimiz, efendimiz, aman dikkatli ol!” diye bağırdı Marta ile Maria ilerleyerek.</p>
				<p>Ama İsa, sakin sakin, konuşmaya devam ediyordu. Yine de dudakları belli belirsiz titremeye başlamıştı.</p>
				<p>“Ben de elimden geldiği kadar savaştım Yahuda kardeşim. Gençliğimde dünyayı kurtarmaya çıktım. Sonradan kafam olgunlaştıktan sonra hizaya geldim. İnsanların hizasına. İş görmeye başladım: Toprağı sürdüm, kuyular kazdım, asma ve zeytin diktim. Kadın bedeni aldım kollarımın arasına, insanlar yarattım, ölümü yendim. Hep böyle yapacağımı söylemez miydim? Sözümde durdum işte, yendim ölümü!”</p>
				<p>Yahuda birden saldırdı, karşısına çıkan Petrus ile kadınları bir kenara itti ve vahşi bir çığlık attı:</p>
				<p>“Hain!”</p>
				<p>Hepsi taş kesildi. İsa’nın benzi attı ve ellerini göğsüne koydu.</p>
				<p>“Ben mi? Ben, Yahuda?” diye mırıldandı. “Ağır bir söz söyledin. Geri al!”</p>
				<p>“Hain! Kaçak!”</p>
				<p>Minik ihtiyarlar sapsarı kesildiler ve kapıya doğru gitmeye başladılar. Thomas sokağı bulmuştu bile. İki kadın ileri atıldı.</p>
				<p>“Kardeşlerim, gitmeyin,” diye bağırıyordu Maria. “Şeytan efendisine el kaldırdı. Vuracak!”</p>
				<p>Petrus kaçmak üzere kapıya doğru seğirtiyordu. “Nereye gidiyorsun?” dedi Marta, yakalayıp. “Yine mi inkâr edeceksin onu? Yine mi?”</p>
				<p>“Ben bu işe burnumu sokmam,” dedi Filipus. “İskariyot’un güçlü kolları var, bense ihtiyarım. Yürü gidelim Natanael.”</p>
				<p>Yahuda ile İsa şimdi yüz yüze gelmişlerdi. Yahuda’ nın bedeninden buhar çıkıyordu. Ter ve çürümüş yara kokuyordu.</p>
				<p>“Hain! Kaçak!” diye haykırdı yeniden. “Senin yerin çarmıhtı. İsrail’in Tanrısı savaşman için seni oraya koymuştu. Ama ayakların dondu, ölüm başını kaldırır kaldırmaz da gerektiği kadar hızlı kaçamadın! Koşup Marta ile Maria’nın etekleri içine saklandın. Korkak! Yüzünü, adını değiştirdin, sahte Lazar seni, kendini kurtarasın diye!”</p>
				<p>“Yahuda İskariyot,” diye sözünü kesti Petrus (kadınlar ona güç vermişlerdi), “Yahuda İskariyot insan efendisiyle böyle mi konuşur? Hiç saygın kalmadı mı?”</p>
				<p>“Ne? Efendi mi?” diye haykırdı İskariyot, yumruğunu havada sallayarak. “Kuzum senin görmek için gözün, yargılamak için zihnin yok mu? Ne demişti o bize, ne sözü vermişti? Aşağı inip İsrail’i kurtaracak olan melekler ordusu hani nerde kaldı? Göğe sıçramamıza yarayacak o tahta çarmıh nerde? Çarmıhla karşı karşıya gelir gelmez, o sahte mesihin başı döndü ve bayıldı. Derken kadınlar onu alıp kendileri için çocuk imal etsin diye götürdüler. Savaştığını, yılmadan savaştığını söylüyor. Evet, tünemiş horoz gibi kabarıp duruyor. Senin yerin çarmıhtaydı kaçak seni, biliyorsun. Başkaları kısır toprakları, kısır kadınları tarıma elverişli yapabilirdi. Senin görevin çarmıha çıkmaktı. Evet, çarmıha! Ölümü yenmekle övünüyorsun, vah zavallı! Böyle mi yenilir ölüm? Çocuk yaparak, Şaron için lokma hazırlayarak! Çocuk dediğin nedir ki, Şaron’a lokma! Et pazarı oldun onun için, yiyecek et verip duruyorsun ona. Hain! Kaçak! Korkak!”</p>
				<p>“Yahuda, kardeşim,” diye mırıldandı İsa. Tepeden tırnağa tir tir titremeye başlamıştı. “Yahuda kardeşim, daha sevgiyle konuş.”</p>
				<p>“Kalbimi kırdın marangozun oğlu,” diye gürledi. “Nasıl sevgiyle konuşabilirim ki? Bazen bir dul gibi bağırıp ağlamak, başımı kayalara vurmak istiyorum! Lanet olsun doğduğun güne, doğduğum güne, seninle karşılaştığım âna, ne umutlarla doldurmuştun beni! Başta giderken, bizi de arkandan sürüklerken, gökten, yeryüzünden söz ederken, ne büyük zevkti o, ne özgürlük, ne zenginlik! Üzümler on iki yaşındaki çocuklar gibi iri iriydi. Tek bir buğday yetiyordu bizi doyurmaya. Bir gün beş somun ekmeğimiz vardı: Binlerce kişiyi doyurmuştuk, on iki sepet dolusu da geri kalmıştı. Ya yıldızlar: Ne ihtişamdı, gökte ışık nasıl da taşardı! Yıldız değil melekti onlar. Hayır, melek de değildi, bizlerdik bizler, havarilerin, doğar batardık, sen ortamızdaydın, Kuzey Yıldızı gibi yerinden kıpırdamazdın, biz çevrende dans eder dururduk! Beni kollarınla sarardın hatırlıyor musun? Ve yalvarırdın bana: ‘Beni ele ver, ele ver beni!’ diye. ‘Çarmıha gerilmem, sonra da dirilmem gerek, ancak o şekilde dünyayı kurtarabiliriz!’ diye.”</p>
				<p>Yahuda sustu bir süre, içini çekti. Yaraları açılmış, akmaya başlamıştı. Küçük ihtiyarlar, yine birbirine yapışmış, başları önlerine eğik, hatırlamaya, canlanmaya çalışıyorlardı.</p>
				<p>Yahuda’nın gözü içine, bir damla yaş düştü. Öfkeyle onu ezip yine bağırmaya başladı. Yüreği boşalmamıştı daha!</p>
				<p>“‘Ben Tanrı’nın koyunuyum,’ diye melerdin, ‘dünyayı kurtarmak üzere kurban edileceğim. Yahuda kardeşim, korkma. Ölüm, ölümsüzlüğün kapısıdır. O kapıdan geçmem gerek. Bana yardım et!’ diye. O zaman öyle seviyordum ki seni, öyle güveniyordum ki sana, ‘Peki’ demiş, gidip seni ele vermiştim... Ama sen... sen...”</p>
				<p>Dudakları köpük köpük olmuştu. İsa’yı omuzlarından yakaladı, şiddetle sarstı, duvara yapıştırdı. Yeniden bağırmaya başladı:</p>
				<p>“Burada işin ne senin? Çarmıha gerilmemiş miydin sen? Korkak! Kaçak! Hain! Bütün başardığın şey bu mu oldu? Utanmak nedir bilmez misin sen? Yumruğumu kaldırıp soruyorum sana: Niye, niye gerilmedin çarmıha?”</p>
				<p>“Ne olur sakin ol!” diye yalvardı İsa. Beş yarasından kan sızmaya başlamıştı.</p>
				<p>“Yahuda İskariyot,” diye sözüne devam etti, “acımak nedir bilmez misin sen? Ayaklarımı, ellerimi görmüyor musun? İnanmıyorsan elini bağrıma koy. Bak, kanıyor.”</p>
				<p>Yahuda gülmeye çalıştı. Derken yere tükürdü ve bağırdı:</p>
				<p>“Ya, marangozun oğlu, işte böyle, beni aldatamazsın. Koruyucu meleğin geceleyin geldi...”</p>
				<p>İsa sarsıldı.</p>
				<p>“Koruyucu meleğim mi?..” diye mırıldandı ürpererek.</p>
				<p>“Evet, koruyucu meleğin: Şeytan. Ellerindeki, ayaklarındaki böğründeki kırmızı lekelere bastı, dünyayı aldatabil de, kendin de aldanmış ol diye. Niçin bana öyle bakıyorsun? Niye cevap vermiyorsun? Korkak! Kaçak! Hain!”</p>
				<p>İsa gözlerini kapadı. Düştü düşecekti, zor duruyordu ayakta. “Yahuda,” dedi, titreyen sesiyle, “sen hep ele avuca bir türlü sığmayan vahşi biriydin, insan sınırı diye bir şey kabul etmezdin. İnsanın ruhunun bir ok olduğunu unuturdun: O, göğe elinden geldiği kadar atılabilir, ama eninde sonunda yeniden yere düşer. Yeryüzünde hayat, insanın kanatlarını dökmesi demektir.”</p>
				<p>Bunu duyan Yahuda çılgına döndü. “Utanmaz adam!” diye bağırdı. “Bu hale mi düşecektin, Davut’un oğlu, Tanrı’nın oğlu, mesih! Yeryüzünde hayat: Ekmek yemek, ekmeği kanada çevirmek, su içmek, suyu kanada çevirmek demektir. Yeryüzünde hayat, kanatlanmak demektir. Sen böyle demiştin bize, sen! Hain! Bunlar benim sözlerim değil, senin kendi sözlerin. Unuttuysan, hatırla!</p>
				<p>Matta, yazıcı, neredesin? Gel buraya! Şu kalabalık kâğıtlarını aç, hep yüreğine yakın bir yerde taşırsın onları, ben nasıl bıçağımı taşırsam. Aç yazdıklarını. Zaman, güve ve ter yemiş bitirmiş, ama birkaç kelime hâlâ seçilebiliyor. Aç Matta, aç oku da söz konusu bey duysun, hatırlasın. Gecenin birinde Nikodemus adında Kudüs’ün ileri gelenlerinden biri, ona gizlice gelip ‘Kimsin? İşin nedir?’ diye sormuş. Ve sen marangozun oğlu sen ona ne cevap vermiştin, hatırla! ‘Kanat yaparım!’ demiştin. Dediğin gibi hepimiz sırtımızdan kanat çıktığını duyduk. Ya şimdi bu halin ne, tüyü yolunmuş horoz gibi inildeyip duruyorsun: ‘Yeryüzünde hayat, kanat dökmektir!’ diyorsun. Hıh! Defol, gözüm görmesin! Hayat baştan başa yıldırım ve gök gürültüsü değilse, ben neyleyeyim öyle hayatı? Yaklaşma yanıma yaklaşma Petrus, yel değirmeni; ne de sen kibar Andreas. Bağrışmayın öyle kadınlar. Onu tedirgin edecek değilim. Niçin elimi kaldırayım? O ölmüş ve gömülmüş. Hâlâ ayakta duruyor, konuşuyor, ağlıyor, ama ölü aslında. Leş! Tanrı onu bağışlasın, Tanrı bağışlasın diyorum, ben bağışlayamam. İsrail’in kanı, gözyaşları, külleri başına düşsün!”</p>
				<p>Minik ihtiyarların gücü tükenmişti, hepsi birden yere yığılıverdiler. Anıları canlandı, yeniden genç gibiydiler, göklerin hâkimiyetini, tahtları, ihtişamı hatırlıyorlardı. Birden ağıt okumaya başladılar. İnildeyerek, ağlayarak alınlarını taşlara vuruyorlardı.</p>
				<p>Birden İsa da katıla katıla ağlamaya başladı. “Yahuda, kardeşim, bağışla beni!” diye bağırarak Kızılsakal’ın kolları arasına atıldı. Ama Yahuda geri çekildi, ellerini uzattı, yaklaştırmıyordu. “Dokunma bana,” diye bağırdı. “Artık hiçbir şeye inanmıyorum, hiç kimseye inanmıyorum. Kalbimi kırdın benim!”</p>
				<p>İsa sendeledi. Döndü, yakalamak için bir şey aradı. Kadınlar yere yüzükoyun düşmüşler, saçlarını başlarını yoluyorlar ve çığlık atıyorlardı, havariler öfke ve nefretle ona bakıyorlardı. Zenci kaybolmuştu.</p>
				<p>“Ben hainin, kaçağın, kokağın biriyim,” diye mırıldandı. “Şimdi farkındayım, mahvoldum! Evet, evet, çarmıha gerilmem gerekti, ama yıldım ve kaçtım... Bağışlayın, kardeşlerim, sizleri aldattım. Hayatımı yeniden yaşayabilseydim ah!”</p>
				<p>Konuşurken yere yığılmıştı, şimdi başını avlunun çakıl taşlarına vuruyordu.</p>
				<p>“Arkadaşlarım, eski dostlarım, bana güzel bir söz söyleyin, avutun beni. Yok oluyorum, mahvoluyorum! Elimi uzattım. Aranızdan biri de kalkıp elimi tutmayacak mı, bir çift laf etmeyecek mi? Yok mu kimse? Kimse? Sen de mi sevgili Yahya? Ya sen Petrus?”</p>
				<p>“Ne söyleyeyim, söylenecek ne var?” diye inildedi sevgili havari. “Bizi nasıl büyüledin Meryem’in oğlu?”</p>
				<p>“Bizi aldattın,” dedi Petrus, gözyaşlarını silerek. “Yahuda haklı, sözünde durmadın. Ömürlerimiz boşa gitti.”</p>
				<p>Minik ihtiyarlar yığınından ansızın bir ağızdan iniltili bir gürültü çıktı:</p>
				<p>“Korkak! Kaçak! Hain!”</p>
				<p>“Korkak! Kaçak! Hain!”</p>
				<p>Matta inliyordu: “Bütün emeğim boşa gitti, boşa, boşa! Sözlerini ve hareketlerini peygamberlerinkiyle ne güzel uyuşturmuştum! Kolay iş değildi, ama başarmıştım. Kendi kendime geleceğin havralarında dindarların kalın altın kaplı kitapları açıp: Bugünkü dersimiz Matta’ ya göre İncil’den, diyeceklerini umardım hep. Bu düşünce bana kanat verir, yazar dururdum. Ama şimdi bütün ihtişam duman oldu gitti. Nankör seni! Okuma yazma bilmez adam! Hain! Sende suç. Çarmıha gerilmen gerekti. Evet, sırf benim uğruma bile olsa, bu yazılar kurtulsun diye çarmıha gerilmen gerekti!”</p>
				<p>Bir kez daha minik ihtiyarlar hep bir ağızdan gürültüyle inlediler:</p>
				<p>“Korkak! Kaçak! Hain!”</p>
				<p>“Korkak! Kaçak! Hain!”</p>
				<p>Tam o sırada Thomas kapıdan hızla girdi, “Efendimiz,” diye bağırdı. “Herkes seni bıraktı, sana hain diyor, ben bırakmayacağım! Terk etmeyeceğim seni, hayır, bırakmayacağım. Ben, Thomas peygamber. Çarkın döndüğünü söyledik. Bu yüzden yanından ayrılmayacağım. Çarkın dönmesini bekliyorum.”</p>
				<p>Petrus kalktı. “Yürüyün gidelim!” diye bağırdı. “Yahuda öne düş, bize kılavuzluk et!”</p>
				<p>Solukları tıkanır gibi olan minik ihtiyarlar kalktılar. İsa yere uzanmıştı yüzükoyun, kolları iki yana açılmıştı. Bütün avluyu kaplıyordu. Yumruklarını ona doğru uzatmışlar, bağırıyorlardı:</p>
				<p>“Korkak! Kaçak! Hain!”</p>
				<p>“Korkak! Kaçak! Hain!”</p>
				<p>Birbiri ardından bağırmaya başladılar, “Korkak! Kaçak! Hain!” deyip kayboldular.</p>
				<p>İsa kaygı içinde gözlerini döndürerek baktı. Yalnızdı. Avlu, ev, ağaçlar, köy kapıları, köyün kendi, hepsi yok oluvermişti. Ayakları altında taşlardan başka bir şey kalmamıştı, kanla kaplı taşlardan başka; daha aşağıda da, uzaklarda bir kalabalık vardı: karanlıkta binlerce baş.</p>
				<p>Bütün gücüyle nerede olduğunu, kim olduğunu, niye acı duyduğunu hatırlamaya çalıştı. Bağırışını tamamlamak istiyordu, LAMA SABAKTANİ...<a class="si-noteref epub-type_noteref" href="#f3" id="ref_f3">3</a> diye bağırmak istiyordu. Dudaklarını kıpırdatmaya çalıştı, kıpırdatamadı. Başı döndü, bayılmak üzereydi. Sanki aşağı atılmıştı, mahvoluyordu...</p>
				<p>Ama ansızın, düşmekte, yok olmaktayken aşağıda yerde biri ona acımış olmalı ki önünde bir saz gördü. Sirkeye batırılmış bir süngerin dudaklarına, burun deliklerine değdiğini duydu. Ekşi kokuyu derin derin içine çekti, canlandı, göğsünü kabarttı, göklere baktı ve yürek parçalayıcı bir çığlık attı: LAMA SABAKTANİ!</p>
				<p>Derken bitkin bir halde, birden başını göğsüne eğdi.</p>
				<p>Elleri, ayakları, yüreği feci sızlıyordu. Gözündeki bulanıklık gitti. Dikenli tacı, kanı ve çarmıhı gördü. Kararan güneşte iki altın küpe ile iki sıra, keskin, pırıl pırıl parlayan diş gördü. Alaylı serin bir kahkaha duydu, küpeler ve dişler kayboldular. İsa yapayalnız, havada asılı kaldı.</p>
				<p>Başı titriyordu. Birden nerede olduğunu, kim olduğunu, niçin acı duyduğunu hatırladı. Vahşi, dizginlenemeyecek bir sevinç sardı benliğini. Hayır, hayır, korkak, kaçak, hain değildi. Hayır, çarmıha gerilmişti işte. Savaş alanından kaçmamıştı, sonuna kadar dayanmıştı. Sözünde durmuştu. ELİ ELİ diye bağırdığı an bayılmıştı. Ayartıcı, bir saniye kadar onu eline geçirmiş ve yolundan saptırmıştı. Sevinçler, evlilikler, çocuklar yalandı. Ona korkak, kaçak, hain diye bağıran eli ayağı tutmaz alçak ihtiyarlar hep yalandı. Hepsi, hepsi de Şeytan’ın aldatmalarıydı. Havarileri yaşıyorlardı, sıhhatleri iyiydi. Denizler, ülkeler aşmışlar, müjdeyi yayıyorlardı. Tanrı’ya şükürler olsun, her şey olması gerektiği gibi olmuştu.</p>
				<p>Bir zafer çığlığı attı: BAŞARILDI!</p>
				<p>Sanki, her şey başladı der gibiydi.</p>
			</div>
			<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f3"><a class="backref" href="#ref_f3">3</a>. Tanrım, beni niye terk ettin?</div>
		</div>
  </body>
</html>