<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter27">
<div class="html5_section">
				<h1 class="chapter-num">27</h1>
				<p>İlkbahar, bütün gün boyunca, tanrısal şafakla birlikte, hatta kimsenin farkında olmadığı geceleyin daha da güçle, kayaları ve toprakları aralayarak İsrail toprağından fışkırıyordu. Bir gece içinde Samiriye’deki Şaron ovaları ile Celile’deki Esdrelon, sarı papatyalar ve yabani leylaklarla dolmuştu; kısa ömürlü gelincik çiçekleri –iri kan lekeleri gibi– Yahudiye’nin asık suratlı kayalarından çıkıyordu. Asmalardan dışarı uğrayan yengece benzeyen gözleriyle her bir pembe-yeşil goncada olmamış salkımlar, olgun üzümler yeni şarap verebilmek için hız kazanıyordu; daha da derinde her goncanın yüreğinde insanların türküsü vardı. Her bir minik yaprak başında koruyucu bir melek durmuş, büyümesine yardım ediyordu. İlkin yaratılış günlerinin geri geldiğini sanıyordunuz. Tanrı’nın her bir sözünün, ağaçlarla, yabani çiçeklerle ve yeşilliklerle dolu, yeni bellenmiş toprağa düştüğünü görür gibi oluyordunuz.</p>
				<p>Bu sabah Kutsal Gerizim Tepesi’nin eteğinde Samiriyeli kadın, yine Yakup’un kuyusunda testisini dolduruyor, kendisine bir zamanlar ölümsüz sudan söz eden soluk genci görmek istermiş gibi Celile yolundan aşağı doğru bakıyordu. Şimdi bahardı, bu zevk âşığı dul, terli göğsünün uçlarını daha belirli gösterecek bir şekilde giyinmişti.</p>
				<p>Bu ilkbahar gecesi İsrail’in ölümsüz ruhu, her evlenmemiş Yahudi kızının açık penceresine tünemiş, onu tan ağarıncaya dek ötüşüyle uyanık tutan bir bülbül olmuştu. Ne diye yalnız girersin yatağına, diye öterek paylıyordu onu. Sana niye uzun saçlar, iki meme, yuvarlak geniş kalçalar verdim? Kalk mücevherlerini takın, eğil pencerenden. Şafak atarken eşiğinde bulun, flört et ve birlikte bana çocuk yap. Biz İbranilerin çok düşmanı vardır ama kızlarım bana çocuk doğurduğu süre ben ölümsüzümdür. İsrail’de ekilmemiş tarlalardan, aşılanmamış ağaçlardan ve bakirelerden nefret ediyorum.</p>
				<p>Edom Çölü’nde, Tanrı’nın koruduğu Hebron’da, İbrahim’in kutsal mezarında İbrani çocukları sabahleyin erken uyanıyor ve mesihçilik oynuyorlardı. Sepetçi söğüdünden yaylar yapıyorlar, göğe kamıştan oklar fırlatarak, uzun kılıcı ve altın miğferleriyle insin artık diye mesihe –İsrail’in kralına– sesleniyorlardı. Kutsal mezar üstüne bir parça koyun postu gerip ona bir taht hazırlamışlardı. Onun için bir de özel türkü bestelemişlerdi, görünmesi için el çırpıyorlardı. Ansızın, mezarın ardında alkışlar duyuldu, davul sesi ile, mısır püskülünden sakalı olan, vahşi bir şekilde boyalı bir yüzle kurula kurula homurdanarak yürüyen bir mesih çıktı. Elinde hurma dalından yapılmış uzun bir kılıç vardı ve bir bir çocukların boyunlarına vuruyordu. Hepsi de yere düştü, kılıçtan geçirildi.</p>
				<p>Lazar’ın Beytanya’daki evinde de şafak atıyordu ama İsa gözlerini kapamamıştı henüz. Kaygısı bir türlü yatışmak bilmemişti. Tek bir yoldan başka çare bulamıyordu, o da ölümdü. Kehanetler benden söz ediyor, diye düşünüyordu. Üstüne dünyanın günahlarını alıp bu Pesah Bayramı’nda kesilecek olan koyun benim. Bu durumda, varsın bir saat önce kesilsin koyun. Bedenimiz zayıftır; güvenim yok ona. Son anda insana oyun oynayabilir. Ruhumu hâlâ ayakta dikilir durumda duyduğum şu anda gelsin ölüm... Ah şu güneş çıksa da tapınağa gitsem. Her şeye son vermem gerek artık bugün!</p>
				<p>Kararı verdikten sonra, zihni epey yatıştı. Gözlerini kapadı, uyudu, bir düş gördü: Gök, demir parmaklıkla çevrili, yabani hayvan dolu bir meyve bahçesi gibi geliyordu ona. O da yabani bir hayvandı, o da onlarla birlikte sıçrayıp oynuyordu, sıçrayışlarını da görünce dehşete kapılıyordu. Kadınlar bağrışıyor, hayvan yemesin diye sokaktaki çocuklarını kapıp içeri koşuyorlardı.. Erkekler, mızrak, kılıç, taş ele geçirmiş, ava çıkmışlardı... Tepeden tırnağa kadar kana belenmişti, yüzükoyun yere düştü. Derken öyle geldi ki ona sanki yargıçlar çevresinde toplanmış, onu yargılıyorlardı. Bunlar insan değildi ama, tilkiler, köpekler, yabandomuzları ve kurtlardı. Onlar yargılıyorlar, onu ölüme mahkûm ediyorlardı. Ama tam asmaya götürürlerken, ölemeyeceğini hatırladı: O tanrısal bir hayvandı, ölümsüzdü. Bunu hatırlayınca bir kadın elinden tuttu, Maria Magdalena idi. Onu şehirden çıkarıp tarlalara götürdü. “Göğe gitme,” dedi ona. “İlkbahar geldi bak, bizimle kal...” Birlikte yürüdüler. Yürüdüler, ta Samiriye sınırına kadar. Orada testisi omzunda Samiriyeli kadın belirdi. Su sundu ona, o da içti; derken o kadın elinden tuttu ve konuşmadan onu Celile sınırına kadar götürdü. Sonra eski çiçek açan zeytin ağaçları altından annesi çıktı. Kara bir başörtüsüne sarılmış ağlıyordu. Yara bere içinde, baştan aşağı kana belenmiş olduğunu, saçında dikenden bir taç bulunduğunu görünce, ellerini kaldırdı: “Sen beni yakıp kavurdun ya,” dedi ona, “Tanrı da seni yakıp kavursun. Adımı insanların diline doladın: Bütün dünya uğulduyor. Elini anavatanına karşı kaldırdın, yasaya, İsrail’in Tanrısına karşı geldin. Tanrı’dan korkmadın mı hiç, insanların karşısında utanmadın mı? Ananı babanı düşünmedin mi hiç? Lanet sana!” Bu sözleri söyledikten sonra kayboldu.</p>
				<p>Ter içinde irkilerek uyandı. Çevresinde havariler yayılmış, horulduyorlardı. Dışarıda avluda horoz öttü. Petrus işitti ve gözlerini araladı. İsa’nın ayakta olduğunu gördü. “Efendimiz,” dedi, “horoz öttüğünde düş görüyordum. İki çapraz tahta almıştın. Ellerinde biri lir, öteki yay oluverdiler. Hem çalıyor, hem de türkü söylüyordun. Yeryüzünün dört bir bucağından yabani hayvanlar toplanmış seni dinliyordu... Nedir acaba anlamı? İhtiyar hahama sorayım bir.”</p>
				<p>“Düş orada bitmiyor Petrus,” diye cevap verdi İsa. “Ne diye uyanmakta o kadar acele ettin? Düşün devamı var.”</p>
				<p>“Devamı mı? Anlamıyorum. Yoksa sen de mi gördün onu düşünde?”</p>
				<p>“Yabani hayvanlar türküyü işitince ileri atılıp türkü söyleyeni yediler.”</p>
				<p>Petrus’un gözleri dışarı fırladı. Yüreği anlamını sezer gibi olmuştu ama zihni kıpırdamadan, olduğu yerde duruyordu. “Anlamıyorum,” dedi.</p>
				<p>“Anlarsın,” diye cevap verdi İsa, “başka bir sabah yine horozun sesini duyduğunda.”</p>
				<p>Arkadaşlarına birer birer tekme indirdi. “Kalkın, miskinler,” dedi. “Bugün işimiz çok.”</p>
				<p>“Gidiyor muyuz?” diye sordu Filipus, gözlerini ovuşturarak. “Bence Celile’ye dönsek, iyi olur, güvende oluruz.”</p>
				<p>Yahuda dişlerini gıcırdattı ama bir şey söylemedi.</p>
				<p>İç odada kadınlar uyandılar ve gevezeliğe başladılar. Yaşlı Salome ateşi yakmak için geldi. Havariler avluda toplanmışlardı bile. Hahamın üzerine doğru eğilmiş alçak bir sesle konuşuyordu İsa. Ağır hasta olan ihtiyar, evin arka köşesinde yatalak olmuştu.</p>
				<p>“Nereye gidiyorsun şimdi yavrum?” diye sordu haham. “Ordunu nereye götürüyorsun? Yine Kudüs’e mi? Yine tapınağı alaşağı etmek için elini mi kaldıracaksın? Bilirsin söz büyük bir ruhtan çıktı mı eylem olur, seninkiyse büyük bir ruhtur. Söylediğin sözden sorumlusun. Tapınak yıkılacaktır dersen, bir gün gerçekten yıkılır. Bu yüzden sözlerini tart ve öyle konuş!”</p>
				<p>“Tartıp da konuşuyorum peder. Konuştuğum zaman bütün dünya zihnimin içinde. Neyin kalıp neyin yıkılması gerektiğine ben karar veriyorum. Sorumluluğu ben alıyorum üstüme.”</p>
				<p>“Kim olduğunu görebilecek kadar yaşayabilseydim ah! Ama yaşlandım. Dünya başımın çevresinde dolaşıp duran ve içeri girmek isteyen bir hayal oldu. Ama bütün kapılar kapalı.”</p>
				<p>“Birkaç gün daha ölmemeye çalış peder. Pesah Bayramı’na kadar. Canını dişine tak, tut ruhunu, göreceksin ki... Henüz gelmedi vakit.”</p>
				<p>Haham başını salladı. “Ne zaman gelecek?” diye yakındı. “Tanrı beni aldattı mı? Vaadi nerde kaldı? Ölüyorum, ölüyorum, mesih nerde?” Kalan gücüyle İsa’nın omuzlarına sarıldı.</p>
				<p>“Pesah’a kadar dayan, Peder. Tanrı’nın sözünde durduğunu görürsün!” İsa kendini ihtiyarın kollarından kurtarıp avluya çıktı.</p>
				<p>“Natanael,” dedi “ve sen, Filipus, köyün ucuna en son eve gidin. Orada bir eşek bulacaksınız, sıpası da kapı çengeline bağlıdır. Onu çözüp buraya getirin, biri size onu nereye götürdüğünüzü sorarsa efendimizin ihtiyacı var, geri getireceğiz, diye cevap verirsiniz.”</p>
				<p>“Başımızı belaya sokacağız,” diye fısıldadı Natanael arkadaşına.</p>
				<p>“Gidelim,” dedi Filipus. “Ne olursa olsun, ne derse yap sen.”</p>
				<p>Matta sabah ilk iş olarak eline kalemini almış gözlerini açmış, kulak kesilmişti. İsrail’in Tanrısı, diye düşünüyordu, bak bir, peygamberler tanrısal vahiyle nasıl bilmişler bütün olacakları. Zekeriya Peygamber ne der: Sevin ve kıvanç duy, Sion’un kızı, sevinç kahkahaları at. Kudüs’ün kızı. Bak kralın seni bulmaya geliyor, bir eşek üstüne binmiş, fatih olmasına rağmen ne de alçakgönüllü!</p>
				<p>“Efendimiz,” dedi Matta, İsa’yı sınamak istermiş gibi, “yorulmuş gibisin, yaya gidemiyorsun Kudüs’e.”</p>
				<p>“Hayır, yorulmadım,” diye cevap verdi İsa. “Niye soruyorsun? Birden eşekle gitmek istedi canım oraya.”</p>
				<p>“Beyaz bir ata binmen gerekti!” diye söze girdi Petrus. “İsrail’in Tanrısı değil misin? Başkentine beyaz bir at üstünde girmelisin.”</p>
				<p>İsa acele bir bakış fırlattı Yahuda’ya, bir şey söylemedi.</p>
				<p>Bu arada Magdalena çıkmış, kapıda durmuştu. Gözlerinin altı sarkmıştı, gözünü kırpmamıştı bütün gece. Kapının kenarına dayanarak, uzun uzun İsa’ya baktı, sanki ondan tamamıyla ayrılıyormuş gibi avutulmaz bakışlarla bakıyordu. Gitme demek istiyordu ama gırtlağı tıkanmıştı sanki. Matta, tek kelime söylemeden, ağzını açıp kapadığını gördü ve anladı. Peygamberler konuşmasına izin vermiyor, diye düşündü. Kehanette bulundukları şeyi yerine getirmesi için ağzını açmasına izin vermiyorlar. Eşeğe binecek ve Magdalena istese de istemese de, kendisi istese de istemese de Kudüs’e gidecek. Böyle yazılmış çünkü!</p>
				<p>O sırada Filipus ile Natanael sevinç içinde geldiler; arkalarında ipe bağlı ana eşek ile eyersiz sıpa vardı. “Tam dediğin gibi oldu efendimiz,” diye bağırdı Filipus. “Binin de gidelim.”</p>
				<p>İsa dönüp eve baktı. Kadınlar ellerini kavuşturmuş bekliyorlardı. Üzgündüler ama konuşmuyorlardı. İhtiyar Salome ile iki kardeşi, önde Magdalena...</p>
				<p>“Evde bir kırbaç var mı acaba?” diye sordu İsa.</p>
				<p>“Hayır, efendimiz,” diye cevap verdi Marta. “Sadece kardeşimizin üvendiresi var.”</p>
				<p>“Verin onu bana.”</p>
				<p>Hoca yumuşak yere otursun diye havariler uysal hayvanın üstüne giysilerini koyarak eyer yaptılar, Magdalena da üstüne kendi örmüş olduğu kenarları küçük siyah servi ağaçlarıyla işlenmiş kırmızı bir battaniye attı.</p>
				<p>“Hepiniz hazır mısınız?” diye sordu İsa. “Herkesin gönlü hazır mı?”</p>
				<p>“Evet,” diye cevap verdi Petrus. Hayvanın yularını tutmuş önde giderek kılavuzluk ediyordu.</p>
				<p>Beytanyalılar topluluğun geçtiğini duyunca kapılarını açıyorlardı.</p>
				<p>“Nereye çocuklar? Peygamber niçin eşeğe binmiş bugün?”</p>
				<p>Havariler eğilerek sırrı söylüyorlardı onlara: “Bugün tahtına çıkmaya gidiyor.”</p>
				<p>“Ne tahtı arkadaş?”</p>
				<p>“Suss. Sır. Gördüğünüz adam İsrail’in kralı.”</p>
				<p>“Sahi mi? Haydi gidip görelim,” diye bağırıyordu kadınlar; çevredeki halk gittikçe artıyordu.</p>
				<p>Çocuklar hurma dalları kesmiş giderlerken, “Tanrı adına gelen kutsaldır!” diye şarkılar söylüyorlardı. Erkekler sırtlarındaki paltoları çıkarıyor, üstünden geçsin diye yere seriyorlardı. Nasıl da konuşuyorlardı! Nasıl da akıyorlardı dere gibi! Bu yıl çiçekler ne de büyümüştü. Kudüs’e doğru akan kafilenin ardından kuşlar nasıl da cıvıldaşarak uçuyorlardı!</p>
				<p>Yakup kardeşine doğru eğildi. “Annemiz dün onunla konuştu. Bizi sağına ve soluna oturtması için rica etmiş. İhtişam tahtına çıkıyor ya bugün. Ama İsa cevap vermemiş ona. Kimbilir belki de kızmıştır. Yüzünün asıldığını söyledi.”</p>
				<p>“Elbette kızmıştır,” diye cevap verdi Yahya. “Söylemeseydi keşke.”</p>
				<p>“Niye yani? Olduğumuz gibi mi bırakacaktı bizi? Kimbilir, bir de bakarsın Yahuda İskariyot bizden üstün çıkar. Kaç gündür ikisi gizliden gizliye nasıl konuşuyor, görmedin mi? Ayrılmayacak gibi görünüyorlar. Dikkat et. Yahya. Git kendin konuş onunla da kaybımız filan olmasın. Şeref paylaştırma saati geldi.”</p>
				<p>Ama Yahya başını salladı. “Kardeşim,” dedi, “bak nasıl üzgün. Sanki ölümüne gidiyormuş gibi.”</p>
				<p>Ötekilerin ardından giderken, Matta, şimdi nelerin olacağını merak ediyorum, diye düşünüyordu. Peygamberler iyi açıklamıyorlar. Kimi tahttan söz ediyor, kimi ölümden. Kehanetlerin hangisini yerine getirecek? Kimse olay gerçekleşmeden kehaneti açıklayamaz. Ancak o zaman anlarız peygamberin sözünü. Böylece... şimdilik sabırlı olup bekleyelim bakalım ne olacak? Emin olalım. Döndüğümüzde bütün olanı biteni yazarız akşama.</p>
				<p>Bu arada müjde kanatlanmış, zeytinlikler ve bağlar arasında serpili kulübelere, civardaki köylere varmıştı. Köylüler dört bir yandan çıkıyor, üstünden geçsinler diye yere giysiler, atkılar seriyorlardı... Hastası, topalı, paçavralar içinde olanları da vardı aralarında. İkide bir İsa başını döndürüyor, ardındaki ordusuna bakıyordu. Birden büyük bir yalnızlık duydu. Dönüp bağırdı: “Yahuda!” Ama gösterişten uzak duran Yahuda kafilenin sonundaydı, işitmedi.</p>
				<p>“Yahuda!” diye bağırdı yeniden umutsuzluk içinde.</p>
				<p>“Efendim!” diye cevap verdi Kızılsakal. Geçebilmek için öteki havariler arasından kendine yol açtı. “Ne istiyorsun efendimiz?”</p>
				<p>“Yanımdan ayrılma Yahuda. Birlikte gel benimle.”</p>
				<p>“Korkma efendimiz yanındayım.” İpi Petrus’un elinden alıp öne geçti.</p>
				<p>“Beni bırakma Yahuda, kardeşim,” dedi İsa bir kez daha.</p>
				<p>“Niye bırakayım, efendimiz? Böyle karar vermemiş miydik?”</p>
				<p>Sonunda Kudüs’e yaklaştılar. Amansız güneşin altında parıldayan beyaz şehir Sion Tepesi üstünde karşılarında yükseliyordu. Küçük bir köyden geçtiler, bir ucundan öteki ucuna dek ılık ilkbahar yağmuru gibi sakin, tatlı bir ağıt duydular.</p>
				<p>“Kimin için inilderler? Kim öldü?” diye sordu İsa ürpererek. Ama ardından koşan köylüler gülüyordu:</p>
				<p>“Kaygılanma efendimiz. Ölen yok. Köy kızları el değirmenini çevirirken ağıt okuyorlar.”</p>
				<p>“Niçin peki?”</p>
				<p>“Alışmak için efendimiz.”</p>
				<p>Kaldırım taşlı yoldan çıkıp yamyam şehre girdiler. Dünyanın dört bir bucağındaki Yahudi mahallesinden akan süslü püslü gürültücü insanlar –hepsi de kendi mahalli kokularını ve pisliklerini getirmişlerdi– sarılışıyor, öpüşüyordu: Yarın değil, öbür gün ölümsüz bayram günüydü, bütün Yahudiler de kardeşti. Kös kös giden eşeğe binmiş, arkasından kafilenin hurma dalları sallayarak izlediği İsa’yı görünce güldüler:</p>
				<p>“Bu da kim kuzum?”</p>
				<p>Ama sakatlar, hastalar ve pejmürde kılıklılar yumruklarını kaldırarak meydan okumaya başladılar: “Şimdi görürsünüz! Nasıralı İsa’yı! Yahudilerin kralını!”</p>
				<p>İsa eşekten inip acele acele tapınağın basamaklarından çıktı. Süleyman’ın balkonuna vardı, durdu ve bakındı. Oturacak yerler yapılmıştı. Öteberi satan, alan, pazarlık eden, münakaşa eden, mallarını ilan eden binlerce insan vardı: tüccarlar, sarraflar, meyhaneciler, fahişeler. İsa’nın kanı beynine vurdu, kutsal bir öfkeye kapıldı. Üvendireyi kaldırdı, şarap içilen peykeler, meşrubat satan yerler, dükkânlar, ne varsa hepsine indirmeye başladı; masaları deviriyor, tüccarları üğendirisiyle dürtüyordu. “Kaçın! Defolun buradan! Defolun diyorum size!” diye bağırıyordu. Üvendireyi havada sallayarak ilerledi. İçinde sakin bir acı, bir yakarma vardı: Rabbim karar verdiğin şey olacaktır. Olsun ama ne olur çabuk. Senden bütün dileğim bu. Çabuk ol, henüz gücüm yerindeyken.</p>
				<p>Kalabalık, ardından koşmaya, “Defolun! Defolun buradan!” diye çılgınca bağırmaya, oturacak yerleri kapışmaya başlamıştı. İsa, Sedron Vadisi üzerindeki krallara ait kemer altında durdu. Bütün vücudundan buhar çıkıyordu. Uzun kuzguni siyah sakalı omuzları üstünde kasırgaya tutulmuştu. Gözleri alev fışkırtıyordu.</p>
				<p>“Dünyayı ateşe vermeye geldim,” diye bağırıyordu. “Çölde Yahya ‘Tövbe edin! Tövbe edin! Rabbin günü yakındır!’ diye bağırıyordu. Ben diyorum ki: Tövbe etmeye vaktiniz kalmadı artık. Geldi işte geldi. Rabbin günü Ben’im! Yahya, çölde vaftiz ediyordu. Ben ateşle vaftiz ediyorum. İnsanları, dağları, şehirleri, gemileri vaftiz ediyorum. Dünyanın dört bir bucağını, ruhun dört bir bucağını yutmak üzere olan ateşi görüyorum ve kıvanç duyuyorum. Rabbin günü gelmiştir: benim günüm!”</p>
				<p>“Ateş! Ateş!” diye haykırıyordu kalabalık. “Getir ateşi, yak şu dünyayı.”</p>
				<p>Levililer mızrak ve kılıçlarla donandılar. İsa’nın kardeşi Yakup, boynunda muskalar başta gidiyordu. İsa’yı yakalamak için atıldılar. Ama halk vahşileşti; havariler cesaretlendi ve yekvücut halinde bağrışarak kavgaya katılmak üzere ötekilere doğru atıldılar. Ta yukarda, sarayın kulesinde Romalı nöbetçiler onlara bakıp bakıp gülüyordu.</p>
				<p>Petrus ufak dükkânların birinin önünden yanan bir meşale kaptı. “Yürüyün kardeşler!” diye bağırdı. “Ateşe verin çocuklar. Vakit geldi!”</p>
				<p>Roma’nın borazanları Pilatus’un kulesinden çınlamasaydı Tanrı’nın avlusunda çok kan dökülecekti. Derken yüksek rahip Kayfa, tapınaktan çıkıp silahlarını bırakmaları için Levililere buyurdu. Başkaldıranın, mutlaka –hem gürültüsüz patırtısız– içine düşeceği bir tuzak kurmuştu kendi ustalığıyla.</p>
				<p>Havariler, İsa’nın çevresini almışlar, kaygı içinde bakıyorlardı. İşaret verecek miydi? Ne bekliyordu? Daha ne kadar bekleyecekti? Ne diye gecikiyordu? İşaret vermek üzere elini göğe kaldıracağına ne diye yere bakıp duruyordu? Tabii onun aceleye ihtiyacı yoktu ama onların vardı; onlar yoksuldular, her şeylerini feda etmişlerdi, yaptıklarının karşılığını alma vakti gelmişti.</p>
				<p>“Karar ver efendimiz!” dedi Petrus. Yüzü kıpkırmızı olmuş, ter içinde kalmıştı. “İşaret ver!”</p>
				<p>İsa kıpırdamadan duruyordu, gözlerini kapamıştı. Alnından iri ter taneleri damlıyordu. Günün yaklaşıyor Rabbim, deyip duruyordu kendi kendine, dünyanın sonu geldi. Bu sonu kendimin getirdiğini biliyorum ama ölerek... Bunu defalarca tekrar ettikten sonra cesaretlendi.</p>
				<p>Yahya da ona doğru geldi. Omzuna dokundu ve gözlerini açsın, diye itti. “İşareti şimdi vermezsen,” dedi “hapı yuttuk. Bugünkü yaptığın ölüm demektir.”</p>
				<p>“Ölüm demektir,” diye söze katıldı Thomas da, “ölmek istemediğimizi de bilesin.”</p>
				<p>“Ölmek mi?” diye bağırdı Filipus ile Natanael irkilerek. “Biz buraya saltanat sürmeye geldik!”</p>
				<p>Yahya İsa’nın göğsüne yaslandı. “Ne düşünüyorsun efendimiz?” diye sordu.</p>
				<p>Ama İsa onu itti. “Yahuda gel yanıma,” dedi, Kızılsakal’ın sağlam yapılı kolu üstüne dayandı.</p>
				<p>“Cesaret, efendimiz,” diye fısıldadı Yahuda. “Vakit geldi. Onları utandırmamız gerek.”</p>
				<p>Yakup, Yuhada’ya nefretle bakıyordu. Eskiden İsa dönüp ona bakmazdı bile, şimdiyse neydi bu dostluk, bu gizli fısıldaşmalar?</p>
				<p>“Bir şeyler karıştırıyorlar ikisi. Ne dersin Matta?”</p>
				<p>“Hiç. Ben, sizlerin söylediklerinizi ve yaptıklarınızı yazıyorum. Benim işim bu.”</p>
				<p>İsa Yahuda’nın kolunu sıktı. Birden başı döner gibi oldu. Yahuda tuttu. “Yoruldun mu efendimiz?” diye sordu.</p>
				<p>“Evet, yoruldum.”</p>
				<p>“Tanrı’yı düşün, gücün yerine gelir,” diye cevap verdi Kızılsakal.</p>
				<p>İsa dengesini bularak havarilerine döndü. “Gelin, gidelim,” dedi.</p>
				<p>Ama havariler yerlerinden kıpırdamıyorlardı. Oradan ayrılmak istemiyorlardı. Nereye gidilecekti? Beytanya’ya mı? Ne kadar kalınacaktı orada?.. Bu gidip gelmelerden bıkmışlardı artık.</p>
				<p>“Bizi oyalıyor,” dedi Natanael yavaşça dostuna. “Yerimden kıpırdamıyorum ben!” Bunu söyledikten sonra, kös kös Beytanya’ya gitmeye başlayan havarilere katıldı.</p>
				<p>Arkalarından, Levililerle Farisiler kahkahadan patlayacaklardı nerdeyse. Çirkin, yuvarlak omuzlu, gençten bir Levili bir limon kabuğu fırlattı; kabuk gelip Petrus’un yüzüne çarptı.</p>
				<p>“İyi nişan aldın Saul! Turnayı tam gözünden vurdun.”</p>
				<p>Petrus, Leviliye saldırmak üzere dönmüştü ki Andreas tuttu. “Sabırlı ol kardeşim,” dedi. “Bizim sıramız da gelecek.”</p>
				<p>“Ne zaman? Kahrolasıca ne zaman Andreas?” diye homurdandı Petrus. “Görmüyor musun ne kötü durumlara düştük?”</p>
				<p>Aşağılanmış bir halde sessizce yola düzüldüler. Arkalarındaki kalabalık, lanetler okuyarak dağıldı. Artık kimse gitmiyordu ardından, efendi geçsin diye kimsenin yere giysisini serdiği yoktu. Filipus eşeği çekiyor, arkada da Natanael, eşeğin kuyruğunu tutuyordu. İkisi de hayvanı bir an önce sahibine teslim etmek istiyordu. Başlarının belaya girmesini istemiyorlardı. Güneş parlıyordu, ılık bir meltem esiyordu, yükselen toz bulutları onları boğuyordu. Beytanya yolu üstünde, karşılarına koca bıyıklı iki arkadaşıyla birlikte Barabbas dikildi.</p>
				<p>“Efendinizi nereye götürüyorsunuz?” diye bağırdı. “Başımıza gelenler! Korkudan neredeyse altlarına yapacaklar!”</p>
				<p>“Lazar’ı diriltsin diye götürüyorlar!” diye cevap verdi Barabbas’ın arkadaşları kahkahalar atarak.</p>
				<p>Beytanya’ya vardıklarında, eve girerken yaşlı hahamın son nefesini vermek üzere olduğunu gördüler. Kadınlar çevresinde diz çökmüştü, kıpırdamadan göçmesini seyrediyorlardı. Onu geri getirmek için ellerinden bir şey gelmeyeceğini biliyorlardı. İsa, yaklaşıp elini adamın alnına koydu. Haham gülümsedi ama gözlerini açmadı.</p>
				<p>Canları sıkkın havariler avluda çömeldi. Konuşmuyorlardı. İsa Yahuda’ya başıyla işaret yaptı.</p>
				<p>“Yahuda, kardeşim, vakit tamam. Hazır mısın?”</p>
				<p>“Yine soruyorum sana, niye beni seçtin?”</p>
				<p>“En güçlü olan sensin, biliyorsun. Ötekiler dayanamaz. Yüksek rahip Kayfa ile görüştün mü?”</p>
				<p>“Evet. Nerede ve ne zaman olacağını soruyor.”</p>
				<p>“Pesah’ın arifesinde, paskalya yemeğinden sonra Getsemani’de olacağını söyle. Cesaretli olmaya çalış Yahuda kardeşim. Ben de çalışıyorum.”</p>
				<p>Yahuda başını salladı ve söz söylemeden ayın yükselmesini beklemek üzere yola çıktı.</p>
				<p>“Kudüs’te ne oldu?” diye Salome oğullarına sordu. “Ne oldu da, bu kadar sessiz duruyorsunuz?”</p>
				<p>“Evimizi kum üstüne kurduk sanıyorum anne,” diye cevap verdi Yakup. “Olan oldu!”</p>
				<p>“Peki efendimiz, ihtişam, altın işlemeli ipekliler, tahtlar... Beni aldattı mı yani?” Yaşlı kadın oğullarına bakarak el çırptı ama hiçbiri cevap vermedi.</p>
				<p>Ay, Moab Dağları’nın ardından yükseldi, üzgün bir dolunaydı. Duraklayarak bir süre dağın doruğunda kaldı, dünyaya baktı, birden karar aldı, doruklardan kurtularak yükselmeye başladı. Lazar’ın karanlık evi sanki birden badanalanmış gibi pırıl pırıl parlamaya başladı.</p>
				<p>Havariler tan ağarırken hocanın çevresinde toplandılar. Konuşmuyordu, sanki onları ilk ya da son kez görüyormuş gibi hepsine ayrı ayrı bakıyordu. Öğleye doğru ağzını açtı: “Dostlarım, kutsal Pesah Bayramı’nı sizlerle kutlamak istiyorum. Böyle bir günde atalarımız yola çıkmış, kölelik ülkesini arkalarında bırakıp çölün özgürlüğüne girmişti. Biz de bu Pesah günü başka bir kölelikten çıkıp başka bir özgürlüğe girmiş bulunuyoruz. Kulakları olan işitsin!”</p>
				<p>Kimse ağzını açmıyordu. Karanlık geliyordu bu sözler. Neydi bu yeni kölelik ve yeni özgürlük? Anlamıyorlardı. Biraz sonra Petrus konuştu: </p>
				<p>“Anladığım bir tek şey var efendimiz. Pesah koyunsuz olmaz. Koyunu nerede bulacağız?”</p>
				<p>İsa acı acı gülümsedi. “Koyun hazır Petrus. Şu anda kendi kendine kesilmeye gidiyor, yoksullar yeni Pesah’ı kutlayabilsin diye. Bu yüzden, koyun için kaygılanma sen.”</p>
				<p>Köşede ses çıkarmadan duran Lazar kalktı ve iskelet elini göğsüne koyarak şöyle dedi: “Efendimiz, hayatımı sana borçluyum, kötü olmasına rağmen, Hades’in karanlıklarından yine iyi. Bu yüzden Pesah koyununu gidip armağan olarak kendim getireceğim. Dağ çobanı bir dostum var. Şimdilik hoşça kalın, ben gidiyorum.”</p>
				<p>Havariler şaşkınlık içinde ona bakıyorlardı. Bu canlı cenaze kalkıp da kapıya gidecek gücü de nereden bulmuştu? İki kız kardeşi, gitmesin diye önlemek istediler ama onları itti, dayanmak için bir değnek aldı ve eşiği aştı.</p>
				<p>Köy sokaklarından geçti. O geçerken kapılar açılıyordu. Korkan, şaşıran kadınlar bu iğne ipliğin yürüyüşüne hayret ediyorlar, vücuduna acayip acayip bakıyorlardı. Acı çekmesine rağmen ara sıra ıslık çalıyor, nasıl kesinlikle yeniden gençleştiğini görmek istiyordu. Ama dudakları pek birleşemiyordu. Islığı bıraktı, ciddi bir ifade ile dağa, dostunun ağılına giden yokuşu çıkmaya başladı.</p>
				<p>Bir taş atımı kadar ilerlememişti ki, çiçek açmış katırtırnakları arasından Barabbas sıçradı karşısına. Kaç gündür köyde dolaşıp durmuştu, bu ânı bekliyordu; kahrolasıca dirilen herif burnunu dışarı çıkarır çıkarmaz öldürüvermek istiyordu. İnsanların onu ikide bir görüp mucizeyi hatırlamaması gerekti. Meryem’in oğlu onu dirilttiğinden beri epey izleyici toplamıştı. Bu bakımdan Lazar gerisin geri mezarına gönderilmeli, işi bitirilmeliydi.</p>
				<p>“Cehennem kaçkını seni,” diye bağırdı ona, “seni görmek beni pek sevindirdi! Söyle bakalım, iyi vakit geçirdin mi orada ha? Hangisi iyi, hayat mı ölüm mü?”</p>
				<p>“Okka her yerde bir,” diye cevap verdi Lazar. Geçmek istedi, ama Barabbas koluyla engelledi.</p>
				<p>“Kusura bakma ama sevgili hayalet,” dedi. “Pesah geliyor, koyunum yok, bu sabah, Pesah Bayramı’nı kutlayabilmem için koyun yerine karşıma çıkacak olan ilk canlıyı kurban edeceğim diye yemin ettim Tanrıma. Talihin varmış. Uzat boynunu bakalım. Tanrı’ya kurban edileceksin, düşün bir.”</p>
				<p>Lazar bağırmaya başladı. Barabbas gırtlağından yakaladı, ama birden korkuya kapıldı. Pamuk gibi bir şeydi elindeki. Hayır, hava gibiydi sanki. Tırnakları batıp çıkmasına rağmen tek bir kan damlası yoktu. Belki de hayalettir diye düşündü, çiçek bozuğu yüzü sapsarı kesildi.</p>
				<p>“Acıdı mı?” diye sordu.</p>
				<p>“Hayır,” dedi Lazar, kaçmak için Barabbas’ın elinden kurtulmaya çalışarak.</p>
				<p>“Dur!” diye bağırdı Barabbas, bu kez saçlarından yakaladı. Ama saç, derisiyle birlikte elinde kaldı. Lazar’ın kafatası güneşin altında sarımsı bir beyazlıkta parlıyordu.</p>
				<p>“Lanet olsun sana!” diye mırıldandı Barabbas, tir tir titreyerek. “Allah belanı versin, hayalet misin sen?” Lazar sağ koluna yapışıp hızla sarstı. “Söyle hayalet olduğunu, bırakacağım seni.”</p>
				<p>Ama sallayınca kol elinde kaldı. Dehşete kapıldı. Çürümekte olan kolu çiçek açan katırtırnakları içine fırlatıp attı, tükürdü, midesi bulanmıştı. Öyle korkmuştu ki, saçları diken diken olmuştu. Bıçağına sarıldı. Acele bitirmek istiyordu işini. Dikkatle yakaladı ensesinden. Boğazını bir taşa koydu ve kesmeye başladı. Kesiyor, kesiyor ama bıçak işlemiyordu. Bir yün yığını kesmek gibi bir şeydi bu. Barabbas’ın kanı dondu “Ceset mi kesiyorum ben?” dedi kendi kendine. Kaçmak için bayır aşağı koşmaya başladı. Ama Lazar’ın hâlâ kımıldadığını gördü, kahrolası dostu onu görür de yeniden diriltir diye düşündü. Korkusunu yenerek Lazar’ı iki ucundan yakaladı ve –çamaşır sıkar gibi– büktü onu. Omurgaları kırıldı ve ortadan ikiye ayrıldı. Bunları katırtırnakları arasına gizledi; sonra da koşa koşa kaçtı. Koştu, koştu. Hayatında ilk kez korkuyordu.</p>
				<p>Arkasına bakmaya cesaret edemiyordu. “Ah!” diye mırıldanıyordu, “Kudüs’e tam zamanında varıp Yakup’u bulabilseydim bir! Cini çıkarmak için bir muska verirdi bana!”</p>

				<p class="margin-top">Bu sırada Lazar’ın evinde, İsa havarilere eğilmiş, görecekleri şeyin onları korkutup dağılmalarına sebep olmaması için zihinlerini aydınlatmaya çalışıyordu.</p>
				<p>“Ben yolum,” dedi onlara, “aynı zamanda insanın yöneldiği evim. Hem kılavuzum, hem de kişinin karşıcı gittiği kimseyim. Hepinizin bana inanması gerek. Göreceğiniz şeyden ne olursa olsun, korkmayın, çünkü ben ölmedim. İşitiyor musunuz, ben ölemem.”</p>
				<p>Yahuda kendi başına avluda duruyordu. Koca ayak parmaklarıyla çakılları deşiyordu. İsa ikide bir dönüp ona bakıyor, yüzünü dile getirilmez bir hüzün kaplıyordu.</p>
				<p>“Efendimiz,” diye yakınıyordu Yahya, “niçin hep yanında kalması için onu çağırıp duruyorsun? Gözbebeklerine bakacak olsan bıçak görürsün içinde.”</p>
				<p>“Hayır, sevgili Yahya,” diye cevap verdi İsa, “bıçak değil, çarmıh.”</p>
				<p>Havariler tedirginlik içinde bakıştılar.</p>
				<p>“Çarmıh mı?” diye bağırdı Yahya. İsa’nın göğsünün üstüne düşerek. “Efendimiz, kimdir çarmıha gerilecek olan?”</p>
				<p>“O gözlere kim eğilir de bakarsa, çarmıhta yüzünü görür. Ben baktım, kendi yüzümü gördüm.”</p>
				<p>Ama havariler anlamamıştı. Çoğu güldü.</p>
				<p>“İyi ki söyledin efendimiz,” diye araya girdi Thomas. “Bana sorarsan, ben, ömrüm boyunca Kızılsakal’ın gözlerine bakmam!”</p>
				<p>“Çocukların, torunların bakacaktır, Thomas,” dedi İsa. Pencereden Yahuda’ya baktı. Yahuda şimdi kapının basamağı üzerinde durmuş, Kudüs’e bakıyordu.</p>
				<p>“Sözlerin karanlık efendimiz,” diye yakındı Matta. “Nasıl yazayım ben şimdi defterime?” Deminden beri kalemini havada tutuyordu, bir şey anlayamıyor, yazamıyordu.</p>
				<p>“Sen yazasın diye konuşmuyorum Matta,” dedi İsa acı acı. “Tevekkeli değil kâtiplere horoz demişler. Kalemini kâğıdını alıp ateşe atasım geliyor.”</p>
				<p>Matta yazdıklarını çabucak toparlayıp sıvıştı oradan.</p>
				<p>İsa’nın öfkesi yatışmamıştı. “Ben bir şey diyorum, sen başka şey yazıyorsun, seni okuyanlar da bambaşka türlü anlıyorlar. Ben çarmıhtan, ölümden, gökler hâkimiyetinden, Tanrı’dan söz ediyorum... Siz ne anlıyorsunuz? Her biriniz kendi acınızı, çıkarınızı ve isteklerinizi kutsal sözlere ekliyorsunuz; sözlerim kayboluyor, ruhum da yok oluyor. Buna dayanamam artık.”</p>
				<p>Boğulur gibi ayağa kalktı. Birden zihninin ve yüreğinin kumla doldurulmakta olduğunu duydu.</p>
				<p>Havariler korkudan sinmişlerdi, sanki İsa’nın elinde hâlâ üvendire vardı da, kımıldamak istemeyen öküzler gibi kendilerine batıracağını sanıyorlardı. Dünya koşuldukları bir arabaydı; İsa sürüyordu, boyunduruk altında yer değiştiriyorlar ama yerlerinden kıpırdamıyorlardı. Onlara bakarak, İsa bütün gücünün gittiğini duydu. Yeryüzünden göğe giden yol uzundu, onlarsa orada kıpırdamadan duruyorlardı.</p>
				<p>“Ben sizlere daha ne kadar kalacağım?” diye bağırdı İsa. “Gönlünde önemli sorular olan varsa, acele edip sorsun. Bana söyleyecek sözü olan, çabuk söylesin! İyi gelir bana, söyleyin, sonra ben gittikten sonra, bana iyi söz söylemek fırsatını bulamadığınız için yakınmayın, beni ne kadar sevdiğinizi bana belirtecek fırsatı bulamadığınız için yakınmayın. O zaman iş işten geçmiş olacak.”</p>
				<p>Kadınlar dinliyorlardı. Bir köşede yığın halinde duruyorlardı, çenelerini dizleri arasına almışlardı. İkide bir ah çekiyorlardı. Her şeyi anlıyorlar, ama ağızlarını açıp bir şey söyleyemiyorlardı. Birden Magdalena bir çığlık attı. İlk o sezmişti, içinde cenaze iniltileri patlak vermişti. Sıçrayıp içeri odasına gitti. Yastığının altında yanında taşıdığı kristal şişeyi buldu. Bir gecenin karşılığı olarak eski bir sevgilisinin verdiği Arap yağı vardı içinde. İsa’nın ardından giderken hep yanında taşırdı. Zavallıcık kendi kendine şöyle derdi: Tanrı büyüktür, kimbilir belki bir gün sevgilimin saçlarını değerli yağla yıkarım, bir de bakarsınız, günün birinde benim yanımda damat olarak durur. Bağrındaki gizli özlemlerdi bunlar; ama şimdi sevgilisinin vücudu ardında Eros’u değil, ölümü görüyordu. O da bir evlilik gibi yağ gerektirirdi. Yastığının altından kristal şişeyi aldı, göğsüne bastırıp ağlamaya başladı. Göğsünde onu bir bebek gibi sallayarak kimse duymasın diye sessiz sessiz ağladı. Sonra gözlerini sildi, dışarı çıktı, gidip İsa’nın ayaklarına kapandı. İsa, eğilip onu kaldırmadan önce, Magdalena şişeyi kırdı, kokulu mür kutsal ayaklara saçıldı. Sonra ağlayarak saçını döküp kokulu ayakları sildi. Geri kalan yağı sevgilisinin başına sürdü. Sonra yeniden yere kapanarak ayaklarını öpmeye başladı.</p>
				<p>Havariler harekete gelmişti.</p>
				<p>“Böyle pahalı bir yağı boşa harcamak yazık,” dedi tüccar Thomas. “Satmış olsaydık, nice yoksulu besleyebilirdik.”</p>
				<p>“Nice öksüzlere çeyiz olurdu,” dedi Natanael.</p>
				<p>“Koyun alırdık,” dedi Filipus.</p>
				<p>“Kötüye işaret,” dedi Yahya mırıldanıp iç çekerek. “Bu gibi yağlarla zenginlerin cenazeleri yıkanır. Keşke yapmasaydın Maria. Ya Şaron sevgili kokusunu alır da gelirse...”</p>
				<p>İsa gülümsedi, “Yoksul eksik olmayacaktır çevremizde,” dedi, “ama beni her zaman aranızda bulamayacaksınız. Bu yüzden bir şişe yağın benim uğruma harcanmasının önemi yok. Öyle zamanlar da olabilir ki, İsraf bile, göğe çıkıp bacısı Asalet ile yan yana oturur. Yahya, sevgili Yahya: Sıkılmayasın. Ölüm daima gelir. Saçlar kokuluyken gelmesi daha iyidir.”</p>
				<p>Ev, bir zengin mezarı gibi kokuyordu. Yahuda göründü, kısa bir bakış fırlattı İsa’ya. Havarilere sırrı açmış olabilir miydi? Ölmek üzere olanı mür ile mesh mi ediyorlardı? Ama İsa gülümsüyordu.</p>
				<p>“Yahuda kardeşim,” dedi, “gökteki kırlangıç, yerdeki geyikten daha tez koşar, kırlangıçtan daha çabuk da insanın zihni uçar, insanın zihninden daha hızlı ise kadın yüreği vardır.” Konuşması biterken Magdalena’yı gösterdi.</p>
				<p>Petrus ağzını açtı: “Birçok şey söyledik, ama en önemlisini unuttuk. Kudüs’te nerde geçireceğiz Pesah’ı, efendimiz? Bana sorarsan Kireneli Simun’un meyhanesine gidelim.”</p>
				<p>“Tanrı başka türlü buyurdu,” dedi İsa. “Kalk Petrus. Yahya’yı al ve Kudüs’e git. Orada, sırtında testi taşıyan birini göreceksin. Onun peşi sıra git. Bir eve girecektir. Sen de gir, sahibine de ki: ‘Efendimizin selamı var, Pesah yemeğini havarileriyle yemek üzere sofrasını nereye kurdunuz?’ diye sor. O, ‘Benden selam söyle efendine. Her şey hazırdır. Onu bekliyoruz,’ diyecektir.”</p>
				<p>Havariler bakıştılar, bebekler gibi hayretler içindeydiler.</p>
				<p>“Ciddi mi söylüyorsun?” diye sordu Petrus şaşı gözlerle. “Her şey hazır mı? Koyun, kebap şişleri, şarap, her şey?”</p>
				<p>“Her şey,” dedi İsa. “Haydi gidin, inanın. Burada biz oturup konuşuyoruz, ama Tanrı oturup konuşmuyor. İnsanlar için çalışıyor.”</p>
				<p>O sırada evin arkasındaki köşeden zayıf bir hırıltı duyuldu. Hepsi de utanarak döndü. Bütün bu süre içinde ölümle pençeleşen yaşlı hahamı unutmuşlardı! Ardında üç kadınla Magdalena koştu. Havariler yatağın başına vardılar. İsa yine elini yaşlı adamın buz kesilmiş dudaklarına koydu. Adam gözlerini açtı, onu görünce, gülümsedi. Derken eliyle kadınlara ve erkeklere gitmelerini işaret etti. Yalnız kalınca, İsa eğilip dudağından öptü. İhtiyar yüzü pırıl pırıl, İsa’nın gözleri içine bakıyordu.</p>
				<p>“Ağacı yeniden gördüm. İlyas’ı, Musa’yı ve seni. Artık eminim... Gidiyorum!”</p>
				<p>“Tanrı seni kutsal kılsın Peder. Memnun musun?”</p>
				<p>“Evet. Elini ver öpeyim.”</p>
				<p>İsa’nın elini yakaladı ve buz dudaklarını uzun süre oraya yapışık tuttu. Vecit içinde ona bakıyor, ses çıkarmadan Allahaısmarladık diyordu. Ama çok geçmeden yine konuştu:</p>
				<p>“Sen ne zaman geleceksin oraya, yükseklere?”</p>
				<p>“Yarın, Pesah Bayramı’nda. Orada görüşürüz yine, peder!”</p>
				<p>İhtiyar haham ellerini kavuşturdu.</p>
				<p>“Çöz bağlarını kulunun, Tanrım,” diye mırıldandı. “Gözlerim kurtarıcıyı gördü!”</p>
				</div>
  </body>
</html>