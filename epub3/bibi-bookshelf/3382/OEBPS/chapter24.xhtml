<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter24">
<div class="html5_section">
				<h1 class="chapter-num">24</h1>
				<p>Günler geceler gelip geçtiler. Aylar doğup battı. Yağmur, soğuk ocakta ateş sürüp gitti; azizler, yaşlı Salome’nin evinde nöbet beklediler... Kefernahum’un yoksulu ve acılı kişileri yeni Avutucu’nun sözlerini dinlemek üzere günlük işlerinden sonra geliyorlardı. Yoksuldular, dertleri çoktu; sefil kulübelerine zengin ve avutulmuş dönüyorlardı. Bağlarını, kayıklarını ve sevinçlerini topraktan alıp göğe dikiyordu; göğün, yeryüzünden nasıl daha güvenilecek olduğunu anlatıyordu onlara. Bahtsızların yürekleri sabır ve umutla doluyordu. Zebedi’nin vahşi yüreği bile ehlileşiyordu. Yavaş yavaş İsa’nın sözleri ona da işlemeye, zihnini sarhoş etmeye başlamıştı. Bu dünya inceliyor ve başı üstünde sonsuzluk ve kaybolmaz servetten meydana gelmiş yeni bir dünya yüzüyordu. Bu acayip yeni dünyada Zebedi ile oğulları ve yaşlı Salome, hatta beş kayığı ile içi dolu sandıkları sonsuzca yaşıyorlardı. Bu beklenmedik konukların gece gündüz evinde kalmaları, masalarında oturmaları karşısında, en iyisi homurdanmamaktı. Karşılığını görecekti bütün bunların.</p>
				<p>Kışın ortasında güneşle donanmış durgun günler geldi. Güneş parladı, yeryüzünün çıplak kemiklerini ısıttı ve Zebedi’nin avlusundaki badem ağacını aldattı: Ağaç ilkbaharın gelmiş olduğunu sanıp goncalanmaya başladı. Dere kuşları bu sıcak, esirgeyici günleri bekliyorlardı, çünkü yumurtalarını kayalara bırakmak istiyorlardı. Tanrı’nın kuşlarının hepsi de ilkbaharda yavru çıkarır, ama dere kuşu kışın ortasında yapar bu işi. Tanrı onlara acımıştı, sırf onlar için güneşin kış ortasında günlerce parlamasını buyurmuştu. Sevinç içinde, bu su kuşları Nasıra’nın kayaları ve ılık suları üstünde uçuyorlar, sözünde bir kez daha durduğu için cıvıldayarak Tanrı’ya şükrediyorlardı.</p>
				<p>Bu hoş günlerde geri kalan havariler balıkçı kayıklarına ve civar köylere uzanmışlardı, onlar da kanatlanmak istiyorlardı. Filipus ile Natanael dostları köylüler ve çiftçilerle buluşup Tanrı’nın sözünü onlara iletmek için yola çıktılar. Andreas ile Thomas da balıkçıları ele geçirmek için göle doğru gittiler. Ele avuca sığmaz Yahuda kendi başına dağlara çıktı, öfkesinin bedeninden süzülüp çıkmasını istiyordu. Efendisinin davranışlarının çoğu hoşuna gitmişti gitmesine, ama bazı şeyler de vardı ki, bir türlü sindiremiyordu içine. Bazen İsa’nın ağzından vahşi Vaftizci gürlüyordu, ama bazen o eski marangozun oğlu yine meliyordu: ‘Sevin! Sevin,’ diye... Ne sevgisiydi, ey kâhin? Kimi sevecektin ki? Dünya kangren olmuştu, neştere ihtiyacı vardı, böyle düşünüyordu!</p>
				<p>Evde kalan bir Matta olmuştu. Ayrılmak istemiyordu, hoca konuşurdu, ola ki, İsa’nın sözlerinin yel tarafından alıp götürülmesini istemiyordu: Bir de bakarsınız bir mucize yapabilirdi! Matta’nın onu anlatması için gözleriyle görmesi gerekti. Sonra nereye gidebilir, kiminle konuşabilirdi ki? Kimse ona yaklaşmazdı, çünkü vaktiyle vergi toplayıcılığı yapmıştı. Böylece evde kaldı ve köşesinden, gizli gizli avluda goncalanan badem ağacı altındaki İsa’ya bakmaya başladı. Ayakucunda Magdalena vardı, sessiz sessiz bir şeyler söylüyordu ona. Matta bir tek kelime yakalarım diye koca kulağını dikti, ama boşunaydı. Bütün görebildiği İsa’nın acıklı ifadeli yüzü ile ikide bir Magdalena’nın saçlarına dokunan eliydi.</p>
				<p>Şabat günüydü, hacılar uzak köylerden, Taberiye’ den çiftçiler, Nasıra’dan balıkçılar, dağlardan çobanlar sabahın erken saatinde yola çıkmışlar, yeni peygamberin Cennet, Cehennem, Zavallı İnsanlık ve Tanrı’nın Esirgeyiciliği üstünde konuşmasını dinlemeye geliyorlardı. Gidip onu alacaklar –güneş pırıl pırıldı eşsiz bir gündü–, yeşil yamaca götürecekler, kendileri de sıcak çimenlerin üstüne yayılıp onu dinleyeceklerdi, kimbilir belki de ilkbahar çimenleri üstünde tatlı tatlı uyurlardı da. Böylece kapı kapalı olduğundan sokakta toplanıp hocanın dışarı çıkması için seslendiler.</p>
				<p>“Magdalena, kardeşim,” dedi İsa, “dinle bak, halk beni almaya geldi.”</p>
				<p>Ama efendisinin gözlerine dalmış bulunan Magdalena işitmemişti sözlerini. Kendisine deminden beri söylediklerinden hiçbir şey işitmemişti. Sadece sesinin tatlılığı ile kıvanç duymuştu, yetmişti o ses, her şeyi söylemişti ona. O bir erkek değildi, sözlere ihtiyacı yoktu. Bir keresinde İsa’ya şöyle demişti: “Efendimiz, bana niçin gelecek hayattan söz ediyorsun? Biz erkek değiliz, başka, sonsuz bir hayat ihtiyacı duymayız, kadınız biz, bizler için erkeklerle geçirdiğimiz bir an sonsuz cennettir, sevdiğimiz erkekten uzak bir an ise, sonsuz cehennem. Biz bu yeryüzünde sonsuzluğu yaşıyoruz.”</p>
				<p>“Magdalena, kardeşim,” dedi yine İsa ona. “Halk beni istiyor. Gitmeliyim.” Kalktı, kapıyı açtı. Yol, ateşli gözler ve bağıran ağızlar, ellerini uzatan, inildeyen hastalarla doluydu... Magdalena kapıda göründü, bağırmamak için eliyle ağzını kapattı. “Halk yabani hayvanlardır, vahşi, kana susamış hayvanlar, onu yutacaklar,” diye mırıldandı. Onun, başa geçmiş sakin sakin yürüdüğünü, arkasından da haykırarak giden halkı görünce...</p>
				<p>İsa, gölün üstünden yükselen dağa doğru uzun adımlarla ilerledi, bir zamanlar üstüne çıkıp yığınlara doğru, kollarını açtığı dağdı bu, “Sevin! Sevin!” diye bağırmıştı. Ama o günden bu güne, zihni haşinleşmişti. Çöl yüreğini sertleştirmişti; hâlâ Vaftizci’nin yakıcı dudaklarını duyuyordu. Kehanetler parlayıp sönüyordu içinde, tanrısal, insandışı bağırışlar canlanıyor ve Tanrı’nın kızları Cüzam, Çılgınlık ve Ateş’in, gökleri yırtarak indiğini görüyordu.</p>
				<p>Tepenin doruğuna varınca, ağzını açtığında, eski peygamber, içinden sıçrayarak şöyle bağırmaya başladı:</p>
				<p>“Korkunç ordu dünyanın öteki ucundan böğürerek geliyor; müthiş ve hızlı olarak geliyor. Savaşçıların hiçbirinin yorgunluktan topalladığı yok, hiçbiri uykulu değil, aralarında uyuyan da yok. Gevşek tek bir kemer, çözülmüş bir tek ayakkabı bağı yok. Mızraklar sivri, yaylar gergin: At nalları sert taştan, araba tekerlekleri fırtınadan. Dişi aslanlar gibi kükrüyor. Yakaladığını dişleriyle havaya kaldırıyor, kimse kurtaramaz artık onu!”</p>
				<p>“Ne ordusudur bu?” diye bağırdı bir ihtiyar, beyaz saçları diken diken olmuştu.</p>
				<p>“Ne ordusudur bu, diye soruyorsunuz, sağırlar, körler, budalalar!” İsa elini göğe kaldırdı. “Tanrı’nın ordusudur, sefiller! Uzaktan bakıldığında, Tanrı’nın savaşçıları melekler gibi görünür, ama yukarda alevlere yakındır. Ben şimdi üstünde durduğum şu kaya üzerinde, geçen yaz melek olduklarını sanmıştım, sanmıştım da bağırmıştım: ‘Sevin! Sevin,’ diye. Ama Çöl Tanrısı şimdi gözlerimi açmış bulunuyor. Gördüm artık. Alevdir onlar! ‘Sizlere artık tahammül edemiyorum!’ diye bağırıyor Tanrı. ‘İniyorum!’ Kudüs’te, Roma’da iniltiler, dağlarda mezarlarda iniltiler duyuluyor hep. Toprak çocukları için ağlıyor. Tanrı’nın melekleri, yanıp kavrulan toprağa iniyorlar, lambalarıyla Roma’nın, Kudüs’ün nerede olduğunu araştırıyorlar. Parmakları arasında kül oluveriyor, kokluyorlar... Roma herhalde bu olacak, şu da Kudüs, diyorlar ve küllerini rüzgâra savuruyorlar.”</p>
				<p>“Kurtuluş yok mu?” diye seslendi genç bir anne, bebeğini bağrına bastırarak. “Yani benim ve oğlum için.”</p>
				<p>“Var!” diye cevap verdi İsa. “Her selde Tanrı bir gemi yapar ve onu gelecekteki dünyanın mayasına bırakır. Anahtarı bende!”</p>
				<p>“Maya olarak kim kurtulacak? Kimi kurtaracaksın? Henüz vakit var mı bizler için?” diye bağırdı ihtiyar bir erkek, alt çenesi titreyerek.</p>
				<p>“Evren önümden geçiyor ve ben seçiyorum. Bir yanda, bütün fazla yiyip içenler, fazla öpüşenler; öte yanda, dünyanın açları ve boyunduruk altında olanları var. Açlıktan ölenleri ve baskı altında olanları seçiyorum. Yeni Kudüs’ü üzerlerine kuracağım taşlar bunlar.”</p>
				<p>“Yeni Kudüs’ü mü?” diye bağırdı halk, gözleri parıldayarak.</p>
				<p>“Evet Yeni Kudüs’ü, Tanrı bana sırrını verinceye kadar ben de bilmiyordum. Sevgi ancak alevlerden sonra gelebilir. Çünkü bu dünya kül olacaktır. Tanrı sonradan yeni bağını üstüne kuracaktır. Külden daha iyi gübre olamaz!”</p>
				<p>“Külden daha iyi gübre olamaz!” dedi kendisininkine benzeyen, yalnız biraz daha derinden gelen daha mutlu, sevinç dolu boğuk bir ses. İsa şaşkın, dönünce, Yahuda’yı gördü. Korktu, çünkü Kızılsakal’ın yüzünde, sanki gelen alevler üzerine düşmüş gibi şimşekler çakıyordu. Yahuda ileri atılıp İsa’nın ellerine yapıştı.</p>
				<p>“Efendimiz,” diye fısıldadı beklenmedik bir yumuşaklıkla, “efendim benim...”</p>
				<p>Yahuda ömründe böyle yumuşak konuşmamıştı kimseyle. Eğilerek, bir şey soruyormuş gibi yaptı, ne sorduğunu kendi de bilmiyordu; derken minnacık, tazecik bir gelincik çiçeği bulup kopardı.</p>
				<p>Akşamleyin İsa dönüp bir kez daha ocak başındaki sandalyesine oturarak ateşe bakmaya başladığında, birden içindeki Tanrı’nın acele etmekte olduğunu, artık beklemeye dayanamadığını duydu. Üzüntü, öfke ve utanç onu eziyordu. Bugün bir kez daha konuşmuş ve alevleri halkın üstüne savurmuştu. Basit balıkçılar ve çiftçiler bir an korkmuş ama hemen eski hallerini alıp durulmuşlardı. Bütün bu tehditler onlara peri masalı gibi geliyordu; çoğu sesini ninni gibi dinlemiş, sıcak çimenler üstünde uyuyakalmıştı.</p>
				<p>Tedirgin bir halde, sessiz sessiz ateşi seyrediyordu. Magdalena köşede durmuş, ona bakıyordu. Konuşmak istiyordu ama göze alamıyordu. Bazen bir kadının sözleri erkeğe sevinç verir, bazen de öfke. Magdalena bunu bildiği için susuyordu.</p>
				<p>Çıt çıkmıyordu. Ev, balık ve biberiye kokuyordu. Avluya açılan pencere açıktı. Yakın bir yerde, bir muşmula ağacı çiçek açmış olmalıydı, çünkü tatlı, biberli kokusu, akşam meltemiyle içeri gitmişti.</p>
				<p>İsa kalkıp pencereyi kapadı. Bütün bu ilkbahar kokuları insanı ayartmak için birebirdi; ruhun havasına uymazdı. Gitmenin ve kendine uygun havayı bulmanın zamanıydı. Tanrı acele ediyordu.</p>
				<p>Kapı açıldı. Yahuda içeri girip mavi gözlerini acele acele odada gezdirdi. Hocanın gözlerinin ateşe takılı olduğunu gördü; uzun bacaklı Magdalena’yı, uyuyakalmış horlayan Zebedi’yi ve lambanın altında yazıp çizen ve kâğıdını mürekkep lekeleriyle dolduran yazıcıyı gördü... Başını salladı. Bu muydu büyük savaşları? Bu şekilde mi dünyayı fethe çıkacaklardı? Bir kâhin, bir kâtip, namusundan şüphe edilen bir kadın, birkaç balıkçı, bir ayakkabı tamircisi, bir seyyar satıcı, hepsi de Kefernahum’da, yan gelmiş, yatıyorlar! Bir köşeye büzülüp kaldı. Yaşlı Salome sofrayı kurmuştu.</p>
				<p>“Aç değilim,” diye homurdandı, “uykum var.” Gözlerini kapadı, nerdeyse yemeğe oturacak olanları görmek istemiyordu. Kapıdan bir pervane girdi, lambanın alevleri çevresinde kanat çırptı, bir an için gidip İsa’nın saçlarında oynadı; derken odayı çepeçevre dolaşmaya başladı.</p>
				<p>“Bir konuk geliyor,” dedi yaşlı Salome. “Sevinçle karşılayacağız onu.”</p>
				<p>İsa ekmeği kutsadı, bölüştürdü ve yemeye başladı. Herkes susuyordu. Yemek için uyanmış olan Zebedi Baba, bu kadar sessizlikten boğulur gibi oldu. Artık dayanamıyordu.</p>
				<p>“Konuşsanıza çocuklar!” dedi, yumruğunu güm diye masanın üstüne indirerek. “Ne oldu yani? Cenaze evinde miyiz ne? Duymadınız mı: Üç-dört kişi oturup yer de Tanrı’dan söz etmezse, cenaze yemeğinde olsunlar, daha iyi. Nasıralı ihtiyar haham –Tanrı selamet versin– bir keresinde bana böyle demişti, hâlâ hatırlarım. Böyle işte, konuş Meryem’in oğlu. Tanrı’yı yeniden evime getir! Kusuruma bakma, sana Meryem’in oğlu diyorsam, ne diyeceğimi bilemediğimden. Kimi sana marangozun oğlu diyor, kimi Davut’un oğlu, kimi Tanrı’nın, kimiyse insan oğlu diyor. Kim ne diyeceğini bilemiyor. Dünyanın henüz karar veremediği belli.”</p>
				<p>“Zebedi Baba,” diye cevap verdi İsa, “Tanrı’nın tahtı çevresinde sayısız ordular dolaşıyor. Sesleri gümüşten, altından akarsu gibi duru ve Tanrı’yı yüceltiyorlar, ama uzaktan. Hiçbir melek yanına gidemiyor, biri hariç.”</p>
				<p>“Hangisi o?” diye sordu Zebedi, mahmur gözlerini ardına kadar açarak.</p>
				<p>“Sessizlik meleği,” diye cevap verdi İsa ve başka söz söylemedi.</p>
				<p>Evin efendisi boğuluyordu, kadehini şarapla doldurdu, bir yudumda içti.</p>
				<p>Bu konuğun insanın sevincini kursağında bırakan  biri olduğuna şüphe yok, dedi kendi kendine. İnsan sanki bir aslanla masaya oturmuş... </p>
				<p>Bu fikir aklına gelir gelmez, ürktü ve ayağa kalktı. “Gidip Yunus Baba’yı bulayım da, şöyle açık açık insan gibi konuşalım,” dedi kapıya doğru giderek. Tam o sırada ana avluda hafif ayak sesleri duyuldu.</p>
				<p>“Bakın, konuğumuz geldi işte,” dedi yaşlı Salome ayağa kalkarak. Hepsi de dönüp baktılar. Eşikte Nasıralı yaşlı haham vardı.</p>
				<p>Ne kadar yaşlanmıştı, eriyip süzülmüştü! Güneşten yanmış posta sarılı birkaç kemik uçmasın, diye ruhun tutunacağı bir nesne, o kadar. Haham son zamanlarda uyuyamaz olmuştu. Bazen sabaha karşı gerçekten uyuduğunda, sık sık tuhaf bir düş görürdü: melekler, alevler... Kudüs’ü de acele, Sion Tepesi’ne tırmanmış yaralı, uluyan bir hayvan gibi görüyordu. Geçenlerde yine sabaha karşı o düşü yeniden görmüş, sabrı tükenmişti. Sıçramış, evden ayrılmış, tarlalara varmış, Esdrelon Ovası’nı aşmıştı. Tanrı uğrağı Karmel, önünde yükseliyordu. İlyas Peygamber mutlaka doruğunda olmalıydı. Hahamı ileri sürükleyen ve tırmanması için güç veren o olmalıydı. Yaşlı adam doruğa vardığında, güneş batmıştı. Kutsal dorukta üç dik kayanın, kurban yeri olduğunu biliyordu, çevresinde de kurbanların kemikleri ve boynuzları vardı. Ama yaklaşıp da gözlerini kaldırınca bir çığlık attı: Kemikler yoktu! Bu akşam dev cüsseli üç adam dorukta duruyordu. Hepsi de kaya gibi beyazlar giyinmişlerdi, yüzleriyse nurdandı. Ortada Meryem’in oğlu İsa vardı, solunda İlyas Peygamber, avuçları içinde, yanan kömür tutuyor, sağındaysa kıvrım kıvrım boynuzları olan ve ateşten harflerle yazılı iki tablet tutan Musa vardı... Haham, yüzükoyun yere kapandı, “Adonay! Adonay!” diye fısıldadı titreyerek. İlyas ile Musa’nın ölmemiş olduğunu ve Rabbin o korkunç gününde yeryüzünde yeniden belireceklerini biliyordu. Dünyanın sonunun geldiğinin işaretiydi bu. Belirmişlerdi işte –karşısında duruyorlardı– haham korku içinde sarsılıyordu. Bakmak için gözlerini kaldırdı... Üç dev büyüklüğünde, güneşe belenmiş kaya, alacakaranlıkta parıldıyordu.</p>
				<p>Haham, nice yıllardır kutsal yazıları okurdu, nice yıllar Yehova’nın soluğunu teneffüs etmişti. Görünenin ve görünmeyenin ardında Tanrı’nın gizli anlamını nasıl bulmak gerektiğini bilirdi, şimdiyse anlıyordu. Asasını yerden kaldırdı –iskelet yığını halindeki vücudu nereden buldu o gücü bilinmez– Nasıra’ya doğru yola çıktı, oradan Kana’ya, Mecdel’e, Kefernahum’a, her yere uzandı Meryem’in oğlunu bulmak için. Yahudiye Çölü’nden döndüğünü duymuştu, şimdi Celile boyunca izinden giderken, balıkçılar ile çiftçilerin, yeni peygamberin hikâyesini kafasında yazmaya başlamıştı: Yaptığı mucizeleri, söylediği sözleri, üzerinde durduğu taşı, sonradan o taşın nasıl birden çiçeklendiğini duydu... Yolda karşısına çıkan yaşlı bir adama sordu. Yaşlı adam ellerini göğe kaldırdı. “Kördüm. Gözkapaklarıma dokundu, nura kavuştum. Kimseye bir şey söyleme dediyse de, köy köy dolaşıyorum, herkese anlatıyorum.”</p>
				<p>“Şimdi nerededir, bilir misin ihtiyar?”</p>
				<p>“Kefernahum’da Zebedi’nin evinde bırakmıştım. Göğe çıkmadan, acele git bul.”</p>
				<p>İhtiyar haham acele ediyordu, gece inmişti, karanlıkta Zebedi’nin evini bulup içeri girmişti. Yaşlı Salome, onu karşılamak üzere ayağa kalktı.</p>
				<p>“Salome,” dedi ihtiyar haham, eşikten atlayarak, “eviniz kutlu olsun, İbrahim’in, İshak’ın serveti, sahiplerinin olsun.”</p>
				<p>Döndüğünde İsa’nın manzarası gözlerini kamaştırmıştı.</p>
				<p>“Başımın üstünden bir sürü kuş geçti, bana senden haber etti,” dedi. “Yavrum, tutmuş olduğun yol pek çetin ve alabildiğine uzun. Tanrı yardımcın olsun!”</p>
				<p>“Amin!” diye cevap verdi İsa pes bir sesle.</p>
				<p>Yaşlı Zebedi elini göğsüne götürdü ve konuğu selamladı, “Hangi rüzgâr attı seni evime peder?” dedi.</p>
				<p>Ama haham –belki de duymamıştı– cevap vermeden ocağın başına oturdu. Yorgundu, üşüyordu, açtı, ama yemeğe gönlü yoktu. Önünde iki ya da üç yol uzanıyordu, hangisini tutacağını da bilemiyordu. Ne diye yola çıkıp gelmişti? Görüntüsünü İsa’ya açmak için. Peki ya o görüntü, Tanrı’dan gelmediyse? Haham, Ayartıcı’nın Tanrı’nın kılığına bürünüp insanlarını aldattığını pekâlâ biliyordu. Görmüş olduğunu İsa’ya açıklayacak olsa küstahlık cini ruhunu eline geçirebilirdi, o zaman İsa mahvolurdu, sorumlusu da haham olurdu. Sırrını saklasa da, o nereye gidiyorsa peşinden mi gitseydi? Ama doğru olur muydu? Nasıralı hahamın, bu en cüretli devrimcinin, yeni bir yasa getireceğini söyleyerek böbürlenen birinin ardından gitmek olur muydu? Daha yolda gelirken, İsa’nın yasaya karşı gelen bir sözü Kana’da karışıklık yaratmamış mıydı? Güya kutsal Şabat günü tarlalara gitmişti de, hendekleri temizleyen ve bahçesini sulayan bir adam görmüştü. “Adam,” demişti, “ne yaptığını biliyorsan sevince boğulasın, bilmiyorsan lanet olsun sana, çünkü yasaya karşı geliyorsun.” Yaşlı haham bunu duyunca tedirgin olmuştu. Bu baş kaldıran tehlikeli biri diye düşünmüştü. Aman dikkat Simun, yoksa cehennemlik olursun, hem de bu yaşta!</p>
				<p>İsa gelip yanına oturdu. Yahuda yerde yatıyordu; gözleri kapalıydı. Matta lambanın altındaki yerini almış, elinde kamış kalem, bekliyordu. Ama İsa konuşmuyordu. Ateşin odunu yutuşunu seyrediyor yanındaki hahamın hâlâ yolda yürüyormuş gibi oflayıp pofladığını duyuyordu.</p>
				<p>Bu arada yaşlı Salome, haham için bir yatak sermişti. Yaşlıydı, yumuşak bir döşek ile yastık gerekti onun için. Yatağının başına, gece susarsa içsin, diye ufak bir testi su koydu. Yaşlı Zebedi, ihtiyar konuğun kendisi için gelmemiş olduğunu anladı. Değneğini alarak yeniden bir insan soluğu duymak üzere Yunus Baba’yı bulmaya gitti. Evi, aslanlarla dolmuştu. İsa ile haham yalnız kalsın, diye, Magdalena ile Salome iç odalara çekildiler.. Sanki iki erkek önemli şeyler üstüne konuşacakmış gibi gelmişti onlara.</p>
				<p>Ama İsa ile haham konuşmuyorlardı. Sözlerin insan yüreğini boşaltamayacağını, yatıştıramayacağını ikisi de biliyordu. Sadece sessizlik bu işi başarabilirdi, onlar da sessiz duruyorlardı. Saatler gelip geçiyordu. Matta, elinde kalem uyuyakaldı; Zebedi konuşmaya doyup geldi, karısının yanına uzandı. Gece yarısıydı. Haham da sessizliğe doymuştu. Kalktı.</p>
				<p>“Bu gece çok şey söyledik, İsa,” diye fısıldadı. “Yarın konuşmamıza yeniden devam ederiz!” Dizleri titreyerek yatağına doğru gitti.</p>
				<p>Güneş doğdu, gökte yükseldi. Nerdeyse öğle olacaktı ama haham hâlâ gözlerini açmamıştı. İsa, balıkçılarla konuşmak üzere göl kıyısına gitmişti. Yunus’un kayığına binmiş, balık tutmasına yardım etmişti. Yahuda başıboş dolaşıp duruyordu, bir çoban köpeği gibi yapayalnızdı.</p>
				<p>Yaşlı Salome soluk alıp almadığını anlamak için ihtiyar hahamın üstüne eğildi. Alıyordu. “Tanrı’ya şükür, canlı,” diye mırıldandı. Tam gitmek üzereyken yaşlı haham gözlerini açtı, üzerine eğildiğini gördü, anladı ve gülümsedi, “Korkma, Salome,” dedi. “Ölmedim, henüz ölemem.”</p>
				<p>“İkimiz de yaşlandık,” diye cevap verdi Salome sert bir sesle. “İnsanlardan gittikçe uzaklaşıyoruz, Tanrı’ya yaklaşıyoruz. Kimse ecel ânını bilemez. ‘Henüz ölemem’ demek günahtır sanıyorum.”</p>
				<p>“Henüz ölemem, sevgili Salome,” diye ısrar etti haham. “İsrail’in Tanrısı bana söz verdi: ‘Ölmeyeceksin Simun, mesihi görmeden ölmeyeceksin,’ diye.”</p>
				<p>Ama bunu söyler söylemez gözleri fal taşı gibi açıldı. Mesihi görmüş müydü yoksa? İsa, mesih olabilir miydi? Karmel’deki görüntü Tanrı’nın gönderdiği bir görüntü müydü? Öyleyse, eceli gelmişti demek! Soğuk bir ter bastı. Sevinse miydi, üzülse mi, bilmiyordu. Ruhu kıvanç içindeydi: Mesih gelmişti! Ama bir iskelet yığını haline gelmiş vücudu ölmek istemiyordu... Soluk soluğa ayağa kalktı, kapıya doğru süründü, güneşlenmek üzere eşiğe oturdu ve derin düşüncelere daldı.</p>
				<p>İsa, gece inerken yorgun argın geldi. Bütün gün Yunus Baba’yla balık avlamıştı. Kayık balıkla dolup taşmıştı, sevinç içinde ne yapacağını bilemeyen Yunus, konuşmak üzere ağzını açmıştı, ama derken fikrini değiştirmiş ve kaynaşan balık yığını içinde dizine kadar gömülerek İsa’ya bakmış ve gülmüştü.</p>
				<p>O gece havariler civar köylerden döndüler. İsa’nın çevresinde çömelip bütün gördüklerini ve yaptıklarını bir bir anlatmaya başladılar. Çiftçileri ve balıkçıları korkutmak için seslerini derinleştirerek, Rabbin gününün geldiğini ilan etmişlerdi, ama dinleyicileri sakin sakin ağlarını onarmaya devam etmiş, bahçelerini kazmayı bırakmamışlardı. Ara sıra başlarını sallamış, “Görürüz ... görürüz...” deyip konuyu değiştirmişlerdi.</p>
				<p>Havariler bunları anlatırken birden üç elçinin geldiğini gördüler. Sessiz sessiz, bir köşede oturan Yahuda, onları görünce kahkahasını tutamadı.</p>
				<p>“Başınıza ne geldi böyle sizin elçiler!” diye bağırdı. “Zavallıcıklar, iyi kötek atmışlar size!”</p>
				<p>Gerçekten de Petrus’un sağ gözü şişmişti, akıyordu, Yahya’nın yanakları tırmıklarla, kanla doluydu. Yakup ise topallıyordu.</p>
				<p>“Efendimiz,” dedi Petrus içini çekerek, “Tanrı’nın sözü epey bela açtı başımıza!”</p>
				<p>Hepsi de güldüler, ama İsa düşünceli düşünceli onlara bakıyordu.</p>
				<p>“Patakladılar bizi,” diye devam etti Petrus, her şeyi bir an önce söyleyip zihnini yatıştırmak istiyordu. “İlkin her birimiz bir yola gidecek, diye kararlaştırmıştık. Derken korktuk, bir başımıza ne yaparız diye korktuk, üçümüz birleştik ve vaaz vermeye başladık. Köy alanında bir kaya veya ağaca çıkıyor, ellerimi çırpıyor ya da elimi ağzıma koyarak ıslık çalıyordum, halk da toplanıyordu. Yahya, kadın çok olduğu zaman konuşuyordu. Yanakları ondan böyle tırmık içinde. Çoğunluk erkek olunca derin sesiyle Yakup alıyordu sözü, sesi boğuluncaya kadar çıkıyor, ben devam ediyordum. Ne mi diyorduk. Senin söylediklerinin aynını. Ama bizi çürük limonlarla, yuhalarla karşılıyorlardı, dünyanın mahvını getirdiğimizi söylüyorlardı. Üzerimize çullandılar, kadınlar tırnaklarıyla, erkekler yumruklarıyla... Şimdi bakın ne hale geldiğimize!”</p>
				<p>Yahuda yeniden katılarak gülmeye başladı ama İsa dönüp edepsizin ağzını sert bir bakışla kapattı.</p>
				<p>“Sizi kurtlar arasına kuzular gibi gönderdiğimi biliyorum,” dedi. “Ahlaksızlıkla savaştığınız için sizleri aşağılayacak, taşlayacak ve ahlaksız diyecekler; iftirada bulunacaklar, inancı, aileyi, yurdu yok ettiğinizi ileri sürecekler; bizim inancımız daha temiz, evimiz daha geniş ve yurdumuz bütün dünya, diyecekler. İyi kuşanın arkadaşlar. Ekmeğe, sevince, güvene elveda deyin. Savaşa gidiyoruz!”</p>
				<p>Natanael dönüp kaygı içinde Filipus’a baktı. Ama Filipus bir işaret yaptı; sanki, “Korkma, sırf bizi sınamak için böyle konuşuyor,” der gibiydi...</p>
				<p>Yaşlı haham pek yorulmuştu. Yatağına yeniden yatmıştı, ama zihni apaçıktı: Her şeyi görüyor ve duyuyordu. Kararını vermişti, artık rahattı. İçinden bir ses yükselmişti –kendi sesi miydi bu, Tanrı’nın sesi mi, belki ikisi birdendi– “Simun,” diyordu, “o nereye giderse peşinden gideceksin!”</p>
				<p>Petrus ağzını açmaya hazırlandı. Daha söyleyecekleri vardı, ama İsa elini ağzına götürdü.</p>
				<p>“Yeter!” dedi.</p>
				<p>Kalktı, gözleri önünde Kudüs yükseliyordu: Vahşi kanla dolu ve çaresizliğin son kertesindeydi. İşte umut orada başlıyordu. Kefernahum, basit balıkçılarıyla ve köylüleriyle kayboldu. Nasıra köyü içinde battı. Zebedi’nin evi daraldı, dört duvar birbirine yaklaştı ve ona değdi. Boğulur bir halde gidip kapıyı açtı.</p>
				<p>Ne diye burada oturmuş yiyor, içiyor, ateş yaktırıyor ve öğle akşam sofra kurduruyordu! Zamanını boşuna harcıyordu. Dünyayı böyle mi kurtaracaktı? Kendinden utanmıyor muydu?</p>
				<p>Avluya gitti. Çiçek açmaya durmuş ağaçların kokusunu getiren ılık bir meltem esiyordu. Yıldızlar, gecenin boynunda ve kollarında asılı inci dizileri gibiydi... Aşağıda, ayakları dibinde sanki sayısız ağızlar meme emiyormuş gibi ses çıkarıyordu.</p>
				<p>Yüzünü güneye, kutsal Kudüs’e doğru çevirdi. Dikkatle dinler gibiydi, kan lekeli taşların sert yüzünü karanlıkta görmeye çalışıyordu. Ateşli ve umutsuzluk içinde zihni dağlardan ovalardan öte, ırmak gibi akarken ve sonunda kutsal şehre değmek üzereyken, birden ona öyle geldi ki, sanki çiçeğe duran badem ağacının altında kocaman bir gölge kıpırdadı. Birden geceden daha kara bir şey (öyle fark edebilmişti ancak varlığını) siyah havada yükseldi. Dev, yol arkadaşıydı. Durgun gecede derin soluyuşunu duyabiliyordu ama korkmamıştı ondan. Zaman, onu soluğuna alıştırmıştı. Bekledi, derken ağır ağır, buyurur durgun bir sesle, badem ağacı altından bir ses, “Gidelim!” dedi.</p>
				<p>Yahya tedirgin bir halde kapıda belirmişti. Karanlıkta bir ses duyduğunu sanmıştı. “Efendimiz,” diye fısıldadı, “kiminle konuşuyorsunuz?”</p>
				<p>Ama İsa eve girdi, elini uzatıp köşedeki çoban asasını eline aldı.</p>
				<p>“Dostlar,” dedi, “yürüyün gidiyoruz!” Kapıya doğru yürüdü, onu izleyen olup olmadığını anlamak için ardına dönüp bakmadı.</p>
				<p>Yaşlı haham yatağından sıçradı, kemerini sıktı, asasını eline aldı, “Ben de seninle geliyorum, yavrum,” dedi. Kapıya doğru giden ilk o oldu.</p>
				<p>Yaşlı Salome yün eğiriyordu. Elindeki iği, sandığın üstüne koyup, “Ben de geliyorum,” dedi. “Zebedi anahtarları sana bırakıyorum. Elveda!” Anahtarları belinden çıkardı ve kocasının eline teslim etti. Derken atkısına sımsıkı sarıldı, bakışlarını evinde şöyle bir gezdirdikten sonra başıyla veda etti. Yüreği birdenbire yirmi yaşındaki bir kız yüreği olmuş çıkmıştı.</p>
				<p>Magdalena sessiz ve mutlu, ayağa kalktı. Telaş içindeki havariler ayaklanıp bakıştılar.</p>
				<p>“Nereye?” diye sordu Thomas, borusunu kemerine sıkıştırarak. “Gecenin bu zamanında nereye? Acelemiz ne? Yarın çıksak yola olmaz mıydı yani?” dedi Natanael ve suratını asarak Filipus’a baktı.</p>
				<p>Ama İsa, uzun adımlarıyla, avluyu geçmiş, güneye doru yürüyüşüne başlamıştı.</p>
				</div>
  </body>
</html>