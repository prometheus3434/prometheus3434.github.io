<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter31">
<div class="html5_section">
				<h1 class="chapter-num">31</h1>
				<p>Bütün gece boyunca, İsa, yeşil kanatlar içinde, meleğin beline sımsıkı sarılmış uçtu durdu toprak üzerinde. Gecede bir tuhaflık, bir kıvanç vardı. Kabil’in Habil’i öldürülüşü görülmüyordu yeryüzünde, yerine geniş, mutlu bir ağız ve nur içinde yüzen iki tombul yanak vardı. Şık bir kadının gece gezintisindeki değirmi yüzüydü bu. Ağaçlar kaçıyor, gece kuşları insan gibi konuşuyorlardı. Dağlar açılıyor, iki gece gezginini içine alıp kapanıyorlardı.</p>
				<p>Ne büyük mutluluktu bu: Tıpkı düşlerimizdeki gibi, yeryüzü üzerinde kanat çırpmadan uçmak. Bir düş olmuştu hayat. Bu muydu yoksa cennetin anlamı? Meleğe sormak istedi, ama konuşmasının kendisini uyandırabileceğinden korkarak sustu.</p>
				<p>Bakındı. Taşların, havanın, dağın ruhları ne kadar da hafiflemişti: Sanki, sıkıntı içinde dostlarınızla otururken, serin şarap sunuluyordu da, içiyordunuz; yavaş yavaş zihin hafifliyordu, başın üzerinde fırıl fırıl dönerek uçuşmaya başlıyor, havada yüzüyor, pembe bir bulut oluveriyordu; baştan başa altın ve havaya bürünen dünya ise bu bulut üzerinde baş aşağı yansıyordu.</p>
				<p>Melekle konuşmak üzere yeniden dönmek istedi, o parmağını sus der gibi dudaklarına götürdü, gülümsedi ve yavaşça ses etmemesini söyledi.</p>
				<p>Bir köye yaklaşmış olmalılardı, horozlar günü müjdeliyordu. Ay dağların ardında yuvarlanmıştı, tan durgun bir hava içinde dünyayı aydınlatıyordu. Yeryüzü yeniden kendine geliyordu, zaman bir kez daha duyulur oldu. Dağ, köy ve zeytinlik döndüler, Tanrı’nın dünyanın sonunu beklemeleri için onları yerleştirmiş olduğu yerde buldular kendilerini. Sevgili yol karşıdaydı, zeytin, incir ağaçları, üzüm bağları arasındaki iyi yürekli Beytanya Köyü görünüyordu. Kutsal tezgâhıyla, yanan ocağıyla, o iki kız kardeşle, o iki uyumayan alevle, insanın içini açan dost evi oradaydı...</p>
				<p>“Geldik işte,” dedi melek.</p>
				<p>Damdaki bacadan duman tütüyordu. İki kız kardeş uyanmış, ateşi yakmış olmalılardı.</p>
				<p>“Nasıralı İsa,” dedi melek onu sardığı kanatlarını açarak, “iki kız kardeş ateşi yaktılar, sabahleyin ilk iş olarak koyunları sağdılar, şimdi sana süt hazırlıyorlar. Yolda sen bana sormadın mıydı cennetin anlamını? Binlerce küçük sevinç, Nasıralı İsa. Bir kapıyı vurmak, kapının bir kadın tarafından açılması, ocak başında oturmak, karının senin için sofrayı hazırlayışını seyretmek; ortalık iyice karardı mı da, seni kollarına alması... Böyle gelir Kurtarıcı dediğin: yavaş yavaş bir öpüşten ötekine, oğuldan oğula. Budur yol.”</p>
				<p>“Anlıyorum,” dedi İsa. Çivit rengi kapının önünde durdu, kapının tokmağını kavradı, ama melek vurmaması için tuttu onu.</p>
				<p>“Acele etme,” dedi. “Dinle hele, artık ayrılmasak iyi olacak. Seni yapayalnız, savunmasız bırakmak istemiyorum, ben de seninle geleceğim. Kendimi bir zenci çocuk durumuna sokacağım, hani limon ağaçlarında gördüğün çocuk olacağım, onlara, senin işini gören küçük kölen olduğumu söylersin. Yeniden yanlış yola sapıp mahvolmanı istemiyorum.”</p>
				<p>Bu sözleri der demez, İsa’nın karşısında küçük bir zenci çocuk beliriverdi. Başı İsa’nın dizlerine geliyordu, geniş beyaz dişleri vardı, kulaklarında da iki altın küpe asılıydı. Elinde ağzına kadar dolu bir sepet taşıyordu.</p>
				<p>“Buyur efendim,” dedi gülümseyerek. “İki kız kardeş için armağanlar: İpek elbiseler, küpeler, bilezikler, değerli tüylerden yapılmış yelpazeler, bütün kadın levazımatı burada. Şimdi buyur çal kapıyı.”</p>
				<p>İsa kapıyı çaldı. Avluda takunya sesi duyuldu, tatlı bir ses, “Kim o?” diye seslendi.</p>
				<p>İsa kıpkırmızı oldu. Sesi tanıyordu: Maria’nın sesiydi. Kapı açıldı, iki kız kardeş ayaklarına kapandılar.</p>
				<p>“Efendimiz, biz sizin çarmıhta çektiklerinize tapıyoruz, sizin kutsal dirilişinizi selamlıyoruz. Hoş geldiniz!”</p>
				<p>“İzin verin, göğsünüze dokunayım efendimiz, gerçekten siz misiniz gelen?” dedi Maria.</p>
				<p>“Maria, gerçekten o, ta kendisi,” diye bağırdı Marta. “Senin benim gibi, eti butu olan bir insan. Bak, merdivendeki gölgesini görmüyor musun?”</p>
				<p>İsa dinledi ve gülümsedi. İki kız kardeşin kendisine dokunduklarını, onu kokladıklarını, sevindiklerini görüyordu.</p>
				<p>“Marta ve Maria, ikiz alevler: Sizi görmek ne iyi. Durgun, kendi halinde kibar insanların evi: Sevindim sizleri gördüğüme. Hâlâ yaşıyoruz, hâlâ acıkıyoruz, hareket ediyor, ağlıyoruz. Tanrı’ya şükürler olsun!”</p>
				<p>Bir yandan konuşarak bir yandan iki kız kardeşi selamlayarak eve girdi.</p>
				<p>“Sevindim sizi gördüğüme; ocağı, tezgâhı, hamur teknesini, masayı, testiyi ve sevgili lambayı! Kadının sadık hizmetkârları; eğilir, erdeminizi selamlarım. Kadın cennetin kapısına gelince durup soracaktır, ‘Rabbim, dostlarım da girsin mi içeri?’ diye.</p>
				<p>‘Ne dostları?’ diye soracaktır Tanrı.</p>
				<p>‘Yanımdakiler; hamur teknesi, beşik, lamba, testi ve tezgâh. Onları alamazsam yanıma ben de girmem içeri.’</p>
				<p>İyi yürekli Tanrı gülecektir:</p>
				<p>‘Siz kadınsınız, sizden lütuf esirger miyim? Girin hepiniz de.’ Cennet hamur tekneleriyle, beşiklerle ve tezgâhlarla öylesine dolu ki, azizlere yer kalmadı.”</p>
				<p>İki kadın gülüştü. Döndüklerinde, elinde ağzına kadar dolu sepeti tutan zenci çocuğu gördüler.</p>
				<p>“Efendimiz, kim bu çocuk?” diye sordu Maria. “Dişleri hoşuma gitti.”</p>
				<p>İsa ocak başına oturdu. Süt, bal, has buğday ekmeği getirdiler. İsa’nın gözleri yaşla doldu.</p>
				<p>“Yedi kat göğe sığamadım,” dedi. “Ne yedi büyük erdemle, ne de yedi büyük fikirle yetindim. Şimdiyse, bu ne mucizedir kardeşlerim? Küçücük bir ev yetiyor da artıyor bile benim için, bir lokmacık ekmek, bir kadının basit sözleri!”</p>
				<p>Evin içinde evin efendisiymiş gibi bir aşağı bir yukarı gezinip duruyordu, avludan bir kucak dolusu asma dalı getirip ocağı yaktı. Alevler yükseldi. Kuyuya eğildi, su çekip içti. Ellerini Marta ile Maria’nın omuzlarına koyarak onları avucu içine aldı.</p>
				<p>“Sevgili Marta ve Maria,” dedi, “adımı değiştireceğim. Diriltmiş olduğum erkek kardeşinizi öldürdüler. Gelip onun oturmuş olduğu şu köşeye oturacağım; üvendiresini alacağım elime, tarla süreceğim, ekip biçeceğim. Akşamleyin döndüğümde, kız kardeşlerim ayaklarımı yıkayacak, bana sofra kuracaklar. Ben onun oturduğu iskemleye, ocak başına oturacağım. Adım Lazar benim.”</p>
				<p>O konuşurken küçük zenci iri gözleriyle onu büyüledi. Ona baktıkça, İsa’nın yüzü de bedeni de değişiyordu; başı göğsü, butları, elleri, ayakları gittikçe Lazar’a benzemeye başlamıştı, olgun, erişkin bir Lazar, sapasağlam, kalın enseli, yanık bağırlı ve nasırlı koca elli Lazar. İki kız kardeş bu değişimi alacakaranlıkta seyrediyorlar, tir tir titriyorlardı.</p>
				<p>“Bedenimi değiştirdim, ruhumu değiştirdim. Hey! Yoksulluğa, perhize savaş açıyorum. Ruh canlı bir hayvandır, yemek ister. Sakalımın ve bıyığımın ardındaki ağzım ruhun ağzıdır, tek ağzıdır o ruhun... İffete karşı savaş açıyorum. Her kadının rahminde sessiz ve yumuşak bir bebek vardır. Açın kapıları, çıksın dışarı! Gebe kalmayan katildir... Ağlıyor musun Maria?”</p>
				<p>“Ne diyebilirim ki efendimiz? Kadın başka nasıl karşılık verebilir ki?”</p>
				<p>Marta kollarını iki yana açtı. “Biz kadınlar,” dedi, “kapanmayacak şekilde açılmış bulunan iki koluz. Gel efendimiz. Otur. Buyur. Evin efendisi sensin.”</p>
				<p>İsa’nın yüzü parlıyordu. “Tanrı’yla güreşmeyi bıraktım, pes dedim,” diyordu. “Dost olduk. Çarmıh yapmayacağım artık. Hamur tekneleri, beşikler, karyolalar yapacağım. Haber göndereceğim, aletlerimi getirsinler diye, acı çeken anamı da getirteceğim, torunlarını yetiştirsin ve son demlerinde zavallıcık biraz oh desin diye.”</p>
				<p>Kadınlardan biri göğsünü İsa’nın dizlerine dayadı, öteki elini aldı, bırakmak istemiyordu. Ocağın başında küçük zenci yanaklarını dizlerine dayamış, uyur görünüyordu. Ama iki uzun kirpik arasından kara gözü İsa ile iki kadını dikizliyordu, kurnaz, memnun bir gülümseme yüzüne yayılmıştı.</p>
				<p>Göğsü İsa’ya dayalı olan Maria konuşuyordu:</p>
				<p>“Tezgâhta oturmuş, çarmıhta çektiklerinizi –bir haç çevresinde de baştan başa binlerce kırlangıç– beyaz bir yorgana işliyordum. Kırmızı ve siyah iplikleri bir yandan dokurken bir yandan bir ağıt okuyordum; duydunuz, acıdınız ve geldiniz.”</p>
				<p>Marta kız kardeşinin sözünü bitirmesi için ses etmeden bekliyordu. Derken o başladı:</p>
				<p>“Ben ekmek yoğurmaktan, çamaşır yıkamaktan ve her şeye boyun eğmekten başka bir şey bilmem. Bütün erdemlerim bu kadar efendimiz. Öyle geliyor ki bana, sanki kız kardeşim ile evleneceksiniz, ama izin verin de ben de sizin yanınızda kalıp evlilik havasını koklayayım; kalırsam, yataklarınızı yapar, havalandırır, bütün işlerinize koşarım.”</p>
				<p>Durdu, içini çekerek:</p>
				<p>“Köyümüzün kızları bir türkü söyler, pek acı bir türküdür. İlkbaharda, kuşlar folluğa oturduklarında söylerler bu türküyü. Güftesini okuyacağıma, türkünün kendisini söyleyeyim size; daha iyi böyle anlarsınız ancak, çünkü acıklılığı havasındadır:</p>
				
				<blockquote>
					<div>
				<span>Hey! Tüysüz delikanlılar</span>
				<span>Bıktım satmaktan, satmaktan kendimi</span>
				<span>Alıcı bulamamaktan.</span>
				<span>Yok pahasına veriyorum hepsini, kendim de </span>
				<span>cabası</span>
				<span>Sırayla beyler, sırayla!</span>
				<span>Kim verirse bana bir kırlangıç yumurtası</span>
				<span>dudaklarım onundur</span>
				<span>Kim bana kartal yumurtası verirse</span>
				<span>göğüslerim onun</span>
				<span>Yüreğime gelince, yüreğim</span>
				<span>ONU BIÇAKLA DEŞENİN!”</span>
					</div>
				</blockquote>
				
				<p class="after-bq">Gözleri yaşla doldu. Maria kollarını İsa’nın beline doladı, sanki kaçacakmış gibi geliyordu ona. Marta yüreğine bıçak battığını duydu, ama cesaretini ele alıp yeniden konuştu:</p>
				<p>“Efendimiz, size söyleyeceğim bir tek sözüm daha var, sonra gideceğim ve sizi Maria ile baş başa bırakacağım. Bir zamanlar, Beytlehem’de, buraya yakın bir yerde oturan, güçlü kuvvetli, arazi sahibi Boaz adında biri vardı. Vakit yazdı, köleleri ekinleri biçmişler, dövmüşler, buğdayı savurup tanelere ayırmışlar, harman yerinde samanı bir yana buğdayı bir yana yığmışlardı. O, iki yığının ortasında yatıp uyumuştu. Gece yarısı Rut adında yoksul bir kadın onu uyandırmamak için sessizce yaklaşmış, ayakları dibine oturmuştu. Çocuksuz bir duldu, çok acı çekmişti. Adam, ayakları dibindeki kadının sıcak bedenini duymuştu. Başını eğmiş, aramış, onu bulup göğsüne bastırmıştı... Anladınız mı efendimiz?”</p>
				<p>“Evet. Başka şey söyleme.”</p>
				<p>“Ben gidiyorum,” dedi Marta ve ayağa kalktı.</p>
				<p>İkisi baş başa kaldılar. Üzerinde çarmıh ve kırlangıçlar işlenmiş olan yorgan ile bir döşek alıp evin damına çıktılar. Esirgeyici bir bulut örtmüştü güneşi. Tanrı görmesin diye işli yorganın altına gizlendiler ve birbirlerini okşamaya başladılar... Bir ara yorgan düşer gibi oldu ve İsa gözlerini açtı. Damın kenarında zenci çocuğun oturmuş olduğunu gördü. Kaval çalıp duruyor, gözleri uzaklara, Kudüs’e doğru bakıyordu.</p>
				<p>Ertesi gün bütün köy halkı gelip Lazar’ı seyretti. Küçük zenci, işlere koşuyor, kuyudan su çekiyor, koyunları sağıyor, Marta’nın ocağı yakmasına yardım ediyor, sonra da kapı dibine kıvrılıp kavalını çalıyordu. Armağan diye mısır taneleri, süt, hurma ve bal getiren köylüler Lazar’a pek benzeyen bu garip ziyaretçiye bakıyorlardı. Kapı dibindeki küçük zenciyi görüyorlar, ona takılıyorlar ve gülüyorlardı. O da onlara gülüyordu.</p>
				<p>Kör köy başkanı elini uzatıp İsa’nın dizlerini, butlarını ve omuzlarını yokladı. Sonra başını sallayarak katıla katıla gülmeye başladı.</p>
				<p>“Hey be! Hepiniz de körsünüz,” diye seslendi avluyu doldurmuş olan köylülere. “Lazar değil bu. Soluğu onunki gibi kokmuyor, eti başka türlü yoğrulmuş, kemikleri ise birbirine bol etle tutturulmuş. Balta bile ayıramaz onları!”</p>
				<p>İsa avluda oturmuş, gerçeklerle yalanları birbirine örerek gülüyordu: “Korkmayın çocuklar, Lazar değilim ben. O yok artık. Benim sadece adım Lazar, Lazar Usta, ben bir marangozum. Yeşil kanatlı bir melek getirdi beni bu eve, ben de girdim.” Zenci çocuğa baktı, gülmekten iki büklüm olmuştu.</p>
				<p>Zaman abıhayat gibi akıyor, dünyayı suluyordu. Buğday olgunlaşıyordu; üzümler parıldamaya başlamıştı; zeytinlerin içi yağla doluyordu; çiçek açmış nar ağacı meyvesini veriyordu. Güz geldi, derken kış ve oğulları doğdu. Tezgâh dokuyan loğusa Maria, hayran hayran bebeğini seyrediyordu: “Ya Rabbim, nasıl oldu da bu mucize rahmimden çıktı? Abıhayattan içtim,” diyordu gülümseyerek. “Ölümsüzlük suyundan içtim. Ölmeyeceğim artık!”</p>
				<p>Gece kapkara, yağmur yağıyor. Yeryüzü göğü içine aldıkça sevinçten kendinden geçiyor, ağzı açık duran toprak göğü çamura çeviriyor. Atölyesinin talaşları üzerinde yarı bitmiş beşikler ve hamur tekneleri arasında gece yarısı uzanmış yatan Lazar Usta gök gürültüsünü dinliyor, yeni doğan çocuğu ve Tanrı üzerinde düşünüyordu. Memnundu. Tanrı ilk kez çocuk biçiminde girmiş oluyordu zihnine. Yandaki odadan ağlaması, gülmesi geliyordu kulağına, anasının ayağı dibinde hoplaya zıplaya oynadığını duyuyordu. Tanrı bu kadar yakın demek diyordu, kara sakalını sıvazlayarak. Ayaklarının pembe tabanları bu denli yumuşak, gıdıklanır cinsten mi? İnsan parmağı ile kaşıyınca kolayca gülebilecek gibi mi bu her şeye gücü yeten Tanrı?</p>
				<p>Küçük zenci esnedi. Kapının yanında öteki köşede uyur görünüyordu. Annenin çocuğuyla oynaşmasını duyarak memnuniyetle gülümsedi. Gece, kimse onu görmezken yeniden melek oluvermişti, yeşil kanatlarını talaşlar üzerine yaymış dinleniyordu.</p>
				<p>“İsa, uyanık mısın?” diye fısıldadı karanlıkta.</p>
				<p>İsa işitmemezlikten geldi. Gecenin ortasında ses çıkarmadan durup bebeğin sesini dinlemek son derece haz veriyordu ona. Ama gülümsedi. Bu zenci çocuğu çok seviyordu. Bütün gün boyunca onun işine koşuyor, oduna biçim vermesine yardım ediyordu. Derken akşamleyin, günün işi bittiğinde kapı eşiğine oturup ona kaval çalıyordu. İsa, onu dinleyerek günün yorgunluğunu unutuyordu; ilk yıldız belirdiğinde de hep birlikte sofraya oturuyorlar, zenci ise durmadan şaklabanlık yapıyor. Marta’ ya takılıyor, bakireliğiyle alay ediyordu.</p>
				<p>“Vatanım Habeşistan’da,” diyordu, gülerek ve çapkın çapkın Marta’ya bakarak, “bizler, siz Yahudiler gibi isteklerimizi saklamayız, yüreğimizi aşındırmayız, açıktan açığa, dobra dobra konuşur, öyle hareket ederiz. Canımız muz yemek isterse –ister kendimizinki olsun, ister başkasınınki, umurumuzda değildir– yeriz biter. Canımız yüzmek isterse gider yüzeriz. Canımız kadın öpmek isterse öpüveririz. Tanrımız da bu yüzden bizi paylamaz. O da zencidir, zencileri sever. Kulaklarında altın küpeler vardır, o da canının dilediğini yapar. Ağabeyimizdir o bizim; ikizimin de anası aynı, yani gece.”</p>
				<p>“Sizin Tanrınız ölür mü?” diye sordu Marta, bir akşam ona takılarak.</p>
				<p>“Yeryüzünde tek bir zenci kalıncaya kadar Tanrımız ölmez!” diye cevap verdi zenci eğilip Marta’nın ayağını gıdıklayarak.</p>
				<p>Her gece lamba söner sönmez, koruyucu melek karanlıkta kanatlarını açıyor, yoldaşının yanına uzanıyordu. Kimse duymasın diye fısıltıyla konuşuyorlardı, melek ertesi gün için İsa’ya öğüt veriyordu. Derken yeniden zenci çocuk durumuna dönüyor, talaşların üzerinde sürünerek yerine gidiyor, uykuya dalıyordu.</p>
				<p>Ama bu gece uyuyamıyordu. “İsa, uyanık mısın?” diye tekrarladı sesini yükselterek. Cevap alamadığını görünce ayağa sıçradı, İsa’ya yaklaşıp onu itti.</p>
				<p>“Hey! Lazar Usta, uyumadığını biliyorum. Niye cevap vermiyorsun?”</p>
				<p>“Konuşmak istemiyorum, mutluyum,” dedi İsa gözlerini kapayarak.</p>
				<p>“Benden memnun musun?” diye sordu melek böbürlenerek. “Bir şikâyetin yok ya?”</p>
				<p>“Hayır oğlum, hiçbir şikâyetim yok...” Yüreği ısınır gibi oldu, ayağa kalktı.</p>
				<p>“Tanrı’yı bulmak için ne de kötü bir yol seçmişim,” diye mırıldandı, “bu ne ıssız bayır böyle, baştan başa kayalık ve uçurum! Seslendim, seslendim, sesim ıssız dağdan top gibi yuvarlana yuvarlana geri geldi, ben de bunun cevap olduğunu sandım!”</p>
				<p>Melek güldü:</p>
				<p>“Yalnız başına, Tanrı’yı bulamazsın. İki kişi gerek bunun için, bir erkekle bir kadın. Bunu bilmiyordun, ben öğrettim sana; işte, yıllarca Tanrı’yı aradıktan sonra sonunda buldun, Maria ile birleştiğinde. Şimdi de karanlıkta oturmuş, Tanrı’nın gülüşünü, ağlayışını dinliyor ve sevinç duyuyorsun...”</p>
				<p>“Tanrı’nın anlamı bu,” diye mırıldandı İsa. “İnsan bu demek. Yol bu.” Yeniden gözlerini kapadı.</p>
				<p>Eski hayatı yıldırım hızıyla geçti gözleri önünden ve içini çekti. Kolunu uzatarak meleğin elini tuttu. “Koruyucu meleğim benim,” dedi yavaşça, “sen benim hizmetkârım olmasaydın mahvolurdum. Yanımdan ayrılma hiç.”</p>
				<p>“Ayrılmam korkma. Bırakmam seni... Seviyorum seni.”</p>
				<p>“Bu mutluluk ne kadar sürecek?”</p>
				<p>“Ben senin yanında olduğum sürece, işte yanındayım Nasıralı İsa.”</p>
				<p>“Sonsuza kadar mı?”</p>
				<p>Melek güldü. “Sonsuz ne demek? Büyük sözlerden kurtulmadın mı hâlâ, ey Nasıralı İsa, büyük sözlerden, büyük düşüncelerden, Tanrı ülkesinden? Yani oğlun da mı işe yaramadı seni iyi etmek için?” Yumruğunu güm diye yere vurdu. “İşte, Tanrı’nın ülkesi bu; yeryüzü. Tanrı burada işte; oğlun. İşte sonsuzluk; her an, her an Nasıralı İsa, her geçen an. Anlar yetmez mi sana? Yetmezse senin için sonsuzluğun da yetmeyeceğini bilesin.”</p>
				<p>İsa susuyordu. Avluda hafif ayak sesi duyuldu. Yaklaşan çıplak ayak sesleriydi bunlar. “Kim var orada?” diye sordu İsa, ayağa kalkarak.</p>
				<p>“Bir kadın,” diye cevap verdi melek gülümseyerek. Gidip sürgüyü açtı.</p>
				<p>“Hangi kadın?”</p>
				<p>Melek, paylarmış gibi parmağını salladı. “Sana daha önce de demiştim, unuttun mu? Dünyada sadece bir tek kadın var; bir tek, sayısız yüzleriyle. İşte gelen o yüzlerden biri. Kalk selamla onu. Ben gidiyorum.”</p>
				<p>Yılan gibi talaşların arasına süzüldü ve yok oldu.</p>
				<p>Çıplak ayaklar kapının dışında durdu. İsa, duvara dönerek gözlerini kapadı, uyur gibi yaptı. Bir el kapıyı itti, içeri soluğunu tutan bir kadın girdi. Yavaş yavaş ilerledi, İsa’nın yattığı köşeye gitti, bir şey demeden, gürültü etmeden ayakları dibine kıvrıldı.</p>
				<p>İsa, ayaklarından dizlerine doğru, butlarına, yüreğine, burnuna doğru bir sıcaklığım yükseldiğini duydu. Elini aşağı doğru götürdü, kadının lülelerini buldu, karanlıkta yüzünü, boğazını, göğüslerini yokladı. Kadın bekler, boyun eğer bir durumda eğilmiş, ağzını açmıyordu ama bedeni tir tir titriyordu; vücudu baştan başa buz gibi terle kaplanmıştı.</p>
				<p>İsa yumuşakça, merhamet dolu bir sesle sordu:</p>
				<p>“Kimsin sen?”</p>
				<p>Kadın titredi, bir şey söylemedi. İsa sorduğuna pişman olmuştu çünkü meleğin sözlerini yine unutmuştu. Adından ona neydi, nereden geldiği ve biçim olduğu, yüzünün rengi, güzelliği veya çirkinliği? Yeryüzünün kadınsı yüzüydü, işte o kadar. Rahmi onu boğuyordu; içinde sayısız oğullar, kızlar soluk alamadıklarından, dışarı çıkamadıklarından boğulur gibiydiler. Onlara yol açsın diye gelmişti erkeğine. İsa’nın yüreği merhametle doldu.</p>
				<p>“Adım Rut,” diye mırıldandı kadın tir tir titreyerek.</p>
				<p>“Rut mu? Ne Rut’u?”</p>
				<p>“Marta.”</p>
				</div>
  </body>
</html>