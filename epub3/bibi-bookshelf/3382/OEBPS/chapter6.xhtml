<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter6">
<div class="html5_section">
				<h1 class="chapter-num">6</h1>
				<p>Gök mavimsi beyaz, ışıldıyordu. Nasıra uyuyor, düş görüyordu. Sabah yıldızı yastıkların üstünde duruyordu. Limon ve hurma ağaçları hâlâ pembemsi mavi bir örtüyle kaplıydı. Derin bir sessizlik... Kara horoz bile ötmüyordu. Meryem’in oğlu kapıyı açtı. Mor halkalar vardı gözlerinin çevresinde, ama eli titremiyordu. Açtığı kapının ardındaki anasına babasına dönüp bakmadan, baba ocağına bir daha dönmemek üzere ayrıldı. İki adım attı, derken üçüncüsünü de attıktan sonra durdu. Kendisiyle birlikte gelen iki ağır ayak sesi işitmişti. Arkasına baktı: Kimse yoktu. Çivi kakmalı kemerini daha bir sıktı, kızıl lekeli örtüyü saçına sardı ve kıvrılarak inen yollara girdi. Bir köpek acı acı havladı; günün yaklaştığını sezen bir baykuş, ürkerek başının üstünden sessizce geçti. Arkasındaki sürgülü kapıları bıraktı ve bağlara bahçelere daldı. Öten kuşlar cıvıldamaya başladılar. Bir mutfak bahçesinde ihtiyarın biri işbaşındaydı, kuyu üstünde bocurgatı çeviriyordu. Gün ağarıyordu.</p>
				<p>El torbası, asası, sandalları yoktu, yolsa uzundu. İlkin Kana, Taberiye, Mecdel ve Kefernahum’dan geçecek, derken Nasıra Gölü’nü dolaşıp çöle varacaktı... Orada basit ve erdemli kişileri barındıran bir manastır olduğunu duymuştu, beyazlar giyiyorlar, et yemiyorlar, şarap içmiyorlar, kadına el değdirmiyorlardı... Tanrı’ya duadan başka işleri yoktu. Şifalı otları iyi tanıyorlar, vücudun hastalıklarını iyileştiriyorlardı; muskalar üstündeki bilgileri de genişti, cinleri bedenlerden çıkarmayı biliyorlardı. Amcası haham, kaç kere, içini çeke çeke, ona bu manastırdan söz etmişti. Orada, Tanrı’ya dua ederek ve insanları iyileştirerek, on bir yıl keşiş olarak kalmıştı. Yazık ki, günün birinde Ayartıcı tarafından yenilmişti (tabii onun da sonsuzdu gücü): Bir kadın görmüş, kutsal hayatı bırakmış, beyaz cüppesinden soyunup evlenmişti. Magdalena diye de bir çocuğu olmuştu. Oh olmuştu! Tanrı, din yolundan sapana, hak ettiği şeyi vermişti.</p>
				<p>“Oraya gideceğim,” diye mırıldandı Meryem’in oğlu, adımlarını sıklaştırarak. “Orada, manastırın içinde, kanatları altında saklanacağım...”</p>
				<p>Ne büyük zevkti bu! Ne zamandır –on iki yaşından beri– evini ailesini bırakmayı, geçmişi unutmayı, annesinin paylamalarından babasının iniltilerinden ve ruhu yutan günlük adi kaygılardan kaçmayı ne zamandır özlüyordu; ayaklarındaki tozu silker gibi, insanları da toz gibi silkip atmak istiyordu, kaçıp, çölde barınmaktı dileği! Bugün –en sonunda– her şeyi silkip atıvermiş, kendini insan çarkından kurtarmış, ruhuyla, bedeniyle Tanrı’nın çarkına kaptırmış, kurtulmuştu!</p>
				<p>Acılı, soluk yüzü birden ışımıştı. Belki de Tanrı’nın pençeleri bütün bu yıllar boyunca, şimdi kendi istemiyle, pençeleri duymaksızın, gitmekte olduğu yere götürmek için batıp durmuştu ona. Bu, isteklerinin, Tanrı’nın istekleriyle birleşmekte olduğunu mu gösteriyordu? İnsanın en büyük ve en güç ödevi değil miydi bu? Mutluluğun anlamı bu değil miydi?</p>
				<p>Yüreği rahatlamıştı. Pençeleri duymuyordu artık, boğuşma, çığrışma bitmişti artık... Bu sabah, tan ağarırken, Tanrı, bütün esirgeyiciliğiyle gelmişti serin, hafif bir meltem gibi; ve ona demişti: “Yürü, gidiyoruz!” Kapıyı açmıştı; şimdiyse ne hoş bir uzlaşma duygusuydu bu! Ne mutluluk! “Dayanamayacağım galiba,” diye fısıldadı. “Başımı göğe kaldırıp kurtuluş mezmurunu okuyacağım: ‘Sen benim barınağımsın, sığınağımsın, Rabbim...’” Kıvancı yüreğinden taşıyordu. Çevresinde, Tanrı’nın büyük serveti –zeytinlikler, bağlar, buğday tarlaları– şafağın tatlı ışığında ilerliyordu. Kasıklarından fışkıran kıvanç mezmuru ise göğe ulaşmaya çalışıyordu. Başını göğe kaldırdı, birden yüreği durur gibi oldu; ardından koşan iki ayak sesi vardı, iyice duymuştu. Adımlarını kısaltarak dikkatle dinledi. O iki adım yavaşladı. Dizbağları çözülür gibi oldu ve durdu. O iki ayak da durdu.</p>
				<p>“Biliyorum kim olduğunu,” diye fısıldadı, ürpererek. “Biliyorum...”</p>
				<p>Ama yüreğine cesaret verip, kaybolmadan gözüyle yakalamak için ansızın dönüverdi... Kimse yoktu!</p>
				<p>Doğudaki gök, vişne çürüğü rengindeydi. Buğdaylar olgunlaşmıştı, başaklar durgun havada başlarını eğmişlerdi, orağı bekliyorlardı. Ovada hiçbir şey görünmüyordu, ne hayvan, ne insan. Sadece ardındaki Nasıra’da, biraz hayat belirtisi vardı. Bir-iki evden duman tütmeye başlamıştı. Kadınlar uyanıyordu.</p>
				<p>Güven duyar gibi oldu. Zaman kaybetmesem iyi olacak, diye düşündü. Onu yitirmek için tabanları yağlayıp tepenin öte yanına varmam gerek. Koşmaya başladı.</p>
				<p>Her iki yanında buğdaylar, insan boyu yükseliyordu. Üzüm gibi, buğday da bu Celile Ovası’nda çıkmıştı ilkin, yabani asmalar yamaçlara hâlâ tırmanıyorlardı. Bir kağnı gıcırtısı duyuldu uzaklarda. Eşekler yattıkları yerden kalkıp havayı kokladılar, kuyruklarını kaldırarak anırdılar. Kahkahalar, konuşmalar geliyordu kulağına. Bilenmiş oraklar parlıyordu; ilk biçiciler göründü. Güneş onları görüp güzel kokuları, boyunları ve baldırları üstüne düştü.</p>
				<p>Uzakta, koşmakta olan Meryem’in oğlu gözlerine ilişince, kahkahalarla gülmeye başladılar.</p>
				<p>“Heeey! Kimi kovalıyorsun öyle?” diye seslendiler. “Yoksa seni mi kovalıyorlar?”</p>
				<p>Ama yaklaştığında, yakından görünce, kim olduğunu anladılar. Susup birbirlerine sokuldular.</p>
				<p>“Çarmıhçı!” diye mırıldandılar. “Lanet olsun! Dün onu çarmıha...”</p>
				<p>“Başındaki şu kanlı örtüye bakın hele. Dilerim suçsuzun kanı öcünü alır!”</p>
				<p>Acele acele yollarına devam ettiler, ama kahkaha boğazlarına takılmış, susmuşlardı.</p>
				<p>Meryem’in oğlu yanlarından geçip giderek onları arkada bıraktı, buğday tarlalarını aşıp dağın güzel yamaçlarını kaplayan asma bahçelerine vardı. Bir incir ağacı gördü, yaprak koparıp koklamak üzere yavaşladı. İncir yaprağı kokusunu pek severdi: İnsanların koltuk altlarının kokusunu hatırlatırdı ona. Küçükken gözlerini kapar, yaprak koklar, kendini annesinin göğsüne sokulmuş, meme emermiş gibi hayal ederdi... Ama durup da elini uzattığında, soğuk ter kapladı vücudunu. Arkasından koşmakta olan ayak sesleri de durmuştu birden. Saçları diken diken oldu. Kolu hâlâ havada çevresine baktı. Issızlık. Tanrı’dan başka kimse yoktu... Toprak ıslaktı, yapraklardan su damlıyordu; bir ağacın kovuğunda çiyli kanatlarını açıp uçmaya çalışan bir kelebek vardı.</p>
				<p>Çığlık atsam, dedi. Çığlık atsam da rahatlasam.</p>
				<p>Öğle vakti dağ başında ya da ıssız ovada her yalnız kaldığında, bu denli yoğun olarak yaşadığı şey neydi? Sevinç mi, acı mı? Yoksa, her şeyden önce korku mu? Tanrı’nın onu çepeçevre kuşattığını duyuyor, sanki umutsuzluk içinde kaçmak istermiş gibi vahşi bir çığlık atıyordu. Bazen horoz gibi ötüyordu, bazen aç bir çakal gibi uluyordu, bazen de kırbaçlanan bir köpek gibi... Ama ağzını açtığında ses çıkmadı, gözü, kanatlarını açmaya çalışan kelebeğe takıldı. Üstüne yavaşça eğildi, alıp yerden yüksek olan ve güneşin üstüne abanmaya başladığı bir incir yaprağına koydu.</p>
				<p>“Kardeşim, kardeşim benim,” diye mırıldandı, acıyarak bakıp.</p>
				<p>Isınsın diye kelebeği ardında bırakarak, bir-iki adım gerisinde, ıslak toprak üstünde yeniden o iki ayak sesini duydu. Başlangıçta, Nasıra’dan ilk ayrıldığı sıralarda, bu ses pek belirsizdi, uzaklardan geliyor gibiydi. Ama ayaklar yavaş yavaş cesaretlenmiş, gittikçe yaklaşmıştı. Çok geçmeden, Meryem’in oğlu, yakalanacağını düşündü ürpererek. “Rabbim, Rabbim,” diye fısıldadı, “üstüme çullanmadan, manastıra kendimi atabilseydim bir.”</p>
				<p>Güneş bütün ovaya yayılmış, kuşların, hayvanların, insanların üstüne abanmaya başlamıştı. Karmakarışık sesler çıkıyordu topraktan, yamaçlarda keçilerle koyunlar kımıldamaya, çobanlarsa kavallarını çalmaya başladılar: Dünya evcilleşiyor, uygarlaşıyordu. Az sonra, solda, ilerdeki uzun kavak ağacına vardı mı, Kana’yı, pek sevdiği o neşeli köyü görecekti. Daha tüysüz bir çocukken –Tanrı pençelerini henüz batırmamışken– kaç kez annesiyle gelmişti buradaki gürültülü şenliklere! Bu yüksek, sık yapraklı kavak ağacının altında oynayan civar köylerin kızlarını seyretmek için nice defalar kalabalığa katılmıştı; mutlu toprak tepinen ayaklar altında titrerdi. Ama bir keresinde, yirmi yaşındayken, bu kavak ağacının altında soluk soluğa durmuş, elinde bir gül...</p>
				<p>Ürperdi. Binlerce gizli öpücüğün kızını gördü ansızın, karşısında duruyordu. Göğsünde gizli, güneşle, ay vardı, biri sağında, biri solunda; gece ile gündüz, entarisinin saydam korsesi ardından doğup batıyordu.</p>
				<p>“Bırak beni, bırak!” diye bağırdı. “Tanrı’ya adandım; Onunla buluşmaya gidiyorum çöle!” Acele acele kavağı geçti. Kana, birden açıldı önünde: badanalı bodur evler, dörtköşe evler, güneşe yayılmış, pırıl pırıl yanan mısırlar ve koca su kabakları. Çıplak ayakları balkonlardan sarkan genç kızlar, evlerini süslemek için pamuk ipliğine kırmızıbiber diziyorlardı.</p>
				<p>Gözlerini aşağı indirerek, Şeytan’ın tuzağından kaçmaya başladı. Ne kimseyi görmek, ne de kimse tarafından görülmek istiyordu. Ardında iki çıplak ayak kaldırımlar üstüne şap şap vuruyordu: Onlar da hızlanmıştı.</p>
				<p>Güneş yükselmişti; şimdi yeryüzünü kaplıyordu. Biçiciler kıvanç dolu türkülerle oraklarını sallıyor ve biçiyorlardı. Avuç dolduran başaklar, çok geçmeden kucak dolusu oluyor, derken demet durumuna geliyor, sonra da, harman yerinde, tepeler halinde yükseliyordu. Meryem’in oğlu mal sahiplerine acele bereket diledi: “Dilerim, her bir tohum, bir çuval dolduracak kadar büyüsün!”</p>
				<p>Kana, zeytin ağaçları ardında kaybolmuştu. Gölgeler, ağaçların köklerine sokuluyordu; nerdeyse öğle olacaktı. Meryem’in oğlu çevresindeki her şeye kıvanç içinde bakıyordu, zihni Tanrı’daydı. Birden burun deliklerine yeni pişmiş ekmeğin tatlı kokusu çarptı. Karnının acıkmış olduğunu duydu, bunu duyar duymaz, vücudu sevinçten tir tir titredi. Nice yıl açlık çekmişti, ama bugünkü kadar ekmeğe karşı kutsal bir özlem duymamıştı! Ama şimdi...</p>
				<p>Burun delikleri havayı kokluyordu. Kokunun geldiği yere doğru gitti, bir hendeğin üzerinden atladı, bir çiti aştı, oyuk bir zeytin ağacı altında basık bir kulübecik gördü. Duman tütüyordu. Üstü saman örtülü damdan kıvrılarak çıkan duman havada doğrularak yükseliyordu. İki büklüm bir yaşlı kadın vardı, kulübenin giriş yerindeki küçük bir tuğla ocağıyla uğraşıyordu. Çevik hareketler yapıyordu. Kebap şişi gibi burnu, kirpiksiz gözleri vardı. Ön ayaklarını fırına dayamış olan bir köpek içi dişlerle dolu, derin, aç bir ağız açmıştı. Bağda ayak sesi duyar duymaz havladı ve yabancıya saldırdı. İhtiyar kadın şaşkın şaşkın döndü. Delikanlıyı görünce minik gözleri ışıldadı. Bir erkeğin yalnızlığına karışması hoşuna gitmiş, elinde tahta küreği, işini bırakmıştı.</p>
				<p>“Hoş geldin,” dedi kadın. “Aç mısın? Nereden böyle, Tanrı’nın inayetiyle?”</p>
				<p>“Nasıra’dan.”</p>
				<p>“Aç mısın?” diye tekrarladı kadın gülerek. “Burun deliklerin tazınınki gibi açılıp kapanıyor.”</p>
				<p>“Açım efendim. Bağışlayın beni.”</p>
				<p>İhtiyar kadın sağırdı, söylediğini işitmedi.</p>
				<p>“Ne dedin?” dedi. “Yüksek sesle konuş.”</p>
				<p>“Açım efendim, bağışlayın beni.”</p>
				<p>“Bağışlayayım mı, niye? Açlık utanılacak şey mi ki delikanlı, susuzluktan da, aştan da utanılmaz. Hepsi Tanrı’dan, gel hele, gel utanma.”</p>
				<p>Biricik dişini göstererek yeniden güldü.</p>
				<p>“İşte sana ekmekle su. Aşsa daha ötede bulacaksın, Mecdel’de.”</p>
				<p>Öteki ekmeklerle birlikte fırının yanındaki taş sıraya koyduğu bir somunu yakaladı. “Bak, fırını her boşalttığımızda yoldan geçenler için ayırdığımız somundur bu. Buna çekirge ekmeği deriz biz. Benim değil, senindir. Kes bir dilim de, ye.”</p>
				<p>Meryem’in oğlu rahatlar gibi oldu. Kocamış zeytin ağacının dibine oturup yemeye başladı. Ne tatlıydı bu ekmek, su da ne ferahlatıcıydı, yaşlı kadının ekmekle birlikte ona verdiği iki zeytinin ne hoş tadı vardı. Elma gibi dolgun ve iriydiler! Sakin sakin yiyordu, vücuduyla ruhunun bir olduğunu, ekmeği, zeytini ve suyu tek bir ağzından aldıklarını, ikisinin de kıvanç duyup beslendiğini duyuyordu.</p>
				<p>Yaşlı kadın fırına dayanıp onu seyre koyuldu. “Ye. Gençsin, önünde uzun bir yol var, karşına neler çıkacağı belli olmaz. Ye, güçlen de yolculuğuna dayanabil.”</p>
				<p>Başka bir somunun ucunu koparıp, iki zeytin daha verdi ona. Kadının başörtüsü kaydı başından, seyrek kafası göründü. Acele bağladı yeniden.</p>
				<p>“Nereye böyle, Tanrı’nın inayetiyle?” diye sordu.</p>
				<p>“Çöle.”</p>
				<p>“Nereye? Daha bağır.”</p>
				<p>“Çöle.”</p>
				<p>Yaşlı kadın dişsiz ağzını büzdü, bakışları vahşileşti.</p>
				<p>“Manastıra mı?” diye çığırdı beklenmedik bir öfkeyle. “Niye peki? Ne işin var orada? Gençliğine acımıyor musun?”</p>
				<p>Cevap vermedi. Yaşlı kadın dazlak kafasını sallayarak, yılan gibi ıslık çaldı: “Tanrı’yı bulmaya gidiyorsun, değil mi?” diye sordu alaylı alaylı.</p>
				<p>“Evet,” dedi delikanlı incecik bir sesle.</p>
				<p>Sazı andıran bacakları arasında dolaşan köpeğe bir tekme savurarak delikanlıya yaklaştı.</p>
				<p>“Vah zavallı,” diye bağırdı, “bilmez misin ki Tanrı manastırlarda değil, insanların evlerindedir! Karı kocanın bulunduğu yerdedir, oradadır Tanrı; çoluk çocuğunun bulunduğu yerde, günlük uğraşların, yemek pişirenlerin, tartışmaların, uzlaşmaların olduğu yerde. Dinleme o hadımları. Cibredir onlar! Cibre! Sana sözünü ettiğim Tanrı manastırdaki değil, evdeki; işte odur Tanrı, gerçek Tanrı, öteki Tanrı’yı, çöldeki o tembel, o kısır budalalara bırak!”</p>
				<p>Yaşlı kadın konuştukça, daha bir alev alıyordu. Konuşup duruyor, tiz sesler çıkarıyor, öcünü alıyor, derken yatışıyordu.</p>
				<p>“Kusura bakma yavrum,” dedi, delikanlının omzuna dokunarak, “ama bir zamanlar benim de bir oğlum vardı, senin gibi güzel bir oğlandı. Bir sabah aklı başından gidiverdi, kapıyı açıp çöldeki manastıra, iyileştiricilere gitti. Tanrı belalarını versin, yaşadıkları süre, kimseleri iyi edemesinler! İşte böyle, yitirdim onu, şimdi de fırını doldurup boşaltıyorum, kimi besliyorum ki? Çocuklarımı mı? Torunlarımı mı? Kendimi mi yani, kuru, meyve vermeyen ağacı mı?”</p>
				<p>Bir ara, gözlerini silmek için durdu, derken sözüne devam etti: “Yıllar yılı, Tanrı’ya ellerimi açtım, niye doğdum ben, diye haykırdım. Bir oğlum vardı, ne diye onu aldın benden? Bağırdım durdum, işiten kim! Göklerin açıldığını bir kez gördüm. Gece yarısıydı, İlyas Peygamber Dağı’nın doruğunda, gök gürültüsünü andırır bir ses duydum: ‘Bağır sesin kısılana dek, umurumda değil!’ Derken kapanıverdi gök; Tanrı’ya seslenişimin sonu oldu bu.”</p>
				<p>Meryem’in oğlu ayağa kalktı. Veda etmek için elini uzattı, ama kadın kendininkini çekti. Yeniden yılan gibi ıslık çalmaya başladı:</p>
				<p>“Demek çöle ha! Sen de kuma acıkmışsın demek? Gözlerin nerede kuzum senin? Bağları, bahçeleri, güneşi, kadınları görmüyor musun? Git, Mecdel’e git, benden sana öğüt, oraya aitsin sen! Kutsal Kitap’ı okumadın mı hiç? Tanrı der ki orada: ‘Oruç, dua değil istediğim; et, et! Yani çocuk dünyaya getirmeni istiyor.’”</p>
				<p>“Tanrı’ya emanet olun efendim,” dedi delikanlı. “Bana verdiğiniz ekmek için Tanrı sizden razı olsun.”</p>
				<p>“Tanrı senden razı olsun,” dedi yaşlı kadın yumuşayarak; “bana yaptığın iyiliğin hayrını göresin. Yıkık dökük kulübeciğime yıllardır kimse uğramamıştı, geçenlerin hepsi de ihtiyar...”</p>
				<p>Bağa döndü, çitten atladı ve anayola çıktı.</p>
				<p>“İnsanları görmeye dayanamıyorum,” diye mırıldandı. “İnsan görmek istemiyorum, verdikleri ekmek bile zehir. Tanrı’ya giden bir tek yol var: o da bugün seçmiş olduğum yol. İnsanların arasından geçiyor, ama onlara dokunmadan, çöle açılıyor. Ne zaman varacağım ah!”</p>
				<p>Sözlerinin yankısı henüz sönmeden, ardında bir kahkaha duydu. Ürpererek döndü. Ağızsız bir kahkaha havayı sarsıyordu, ıslık çalar gibi, kin dolu, kötü niyetli bir kahkaha.</p>
				<p>“Adonay! Adonay!” diye bir ses çıkmıştı sıkışan gırtlağından. Saçları diken diken olmuş bir halde, kahkaha savuran havaya baktı, baktı, derken birden çılgın bir coşku içinde koşmaya başladı, ansızın ardından koşan iki çıplak ayağın sesini duydu yeniden.</p>
				<p>“Nerede olurlarsa olsunlar çok geçmeden yakalayacaklar beni; nerede olurlarsa olsunlar yakalayacaklar beni çok geçmeden,” diye mırıldanarak koşmasına devam etti.</p>
				<p>Kadınlar hâlâ ekin biçiyorlar, erkekler demetleri harman yerine taşıyorlardı; daha ötede de harman savurmaya başlamışlardı. Ilık bir meltem samanları yakalıyor, toprağa altın pudra serpiyor, ağır çeken tohumun harman yerinde toplanmasını sağlıyordu. Oradan geçenler, bir avuç buğday alıyorlar, öperek, gelecek yıl da böyle bir hasat olmasını diliyorlardı.</p>
				<p>Uzakta, iki tepenin arasında, haşmetli, yeni yapılmış, heykel, tiyatro ve boyalı kadınlarla dolu, putatapan Taberiye şehri vardı. Görüntüsü, Meryem’in oğlunu ürküttü. Bir keresinde, daha çocukken, asil bir Romalı kadını cinlerden kurtarmak üzere çağrılan amcası hahamla birlikte gitmişlerdi oraya. Kadına musallat olan, herhalde hamam cini olacaktı, çünkü çırılçıplak sokaklarda dolaşır, gelen geçenin yolunu keserdi. Hahamla yeğeni, soylu kadının cinin yönetiminde olduğu bir sırada girmişlerdi saraya. Ardından köleler, deri kaplı sokak kapısına doğru koşmaktaydı. Haham asasını çıkarıp kadını durdurmuştu; ama kadın oğlanı görür görmez, üstüne atılmıştı. Meryem’in oğlu çığlık atarak bayılmıştı; o gün bu gün, o utanmaz yer aklına geldikçe titrerdi.</p>
				<p>“Bu şehir Tanrı tarafından lanetlenmiştir,” derdi ona haham. “Oradan geçerken, hızlı yürü, gözünü yerden kaldırma, aklında hep ölüm olsun ya da göğe bak, aklında hep Tanrı olsun. Hayır duamı almak istiyorsan, Kefernahum’a her gidişinde, başka bir yoldan geç.”</p>
				<p>Yosma şehir, güneş altında gülüp duruyordu şimdi, yaya ya da atlı bir sürü insan girip çıkıyordu kapılarından, üstünde iki başlı kartal olan bayraklar dalgalanıyordu kulelerin üstünde, tunç silahlar parıl parıl parıldıyordu... Bir keresinde, Meryem’in oğlu, Nasıra’nın dışındaki yeşil bir bataklıkta bir kısrak leşi görmüştü. Şişmiş, derisi davul derisi gibi gerilmişti. Bağırsak ve pislik dolu açık karnında, akrep ve bokböcekleri geçit töreni yapıyor, mekik dokuyorlardı; yukarıda, havada, sarımsı yeşil renkte, koca bir sinek bulutu vızıldıyor, iki karga da, uzun kirpiklerin hemen altındaki iri gözlere batırmış oldukları sivri gagalarıyla oyuk oyuyorlardı. Leş, pırıl pırıldı. Yoğun bir kalabalığın barındığına bakılırsa, dirilmiş gibi geliyordu insana: Sanki, dört ayağı gökte, halinden memnun, bahar çimenlerinde yuvarlanıyordu.</p>
				<p>“Taberiye, işte o leşe benziyor,” diye mırıldandı Meryem’in oğlu, gözlerini ışıl ışıl ışıldayan şehirden alamayarak. “Sodom ve Gomora da öyle; insanın günahkâr ruhu da...”</p>
				<p>Henüz gücü kuvveti yerinde, dipdiri bir ihtiyar, eşeğe binmiş, yanından geçiyordu. İsa’yı görünce durdu.</p>
				<p>“Aval aval nereye bakıyorsun öyle, delikanlı?” diye sordu. “Tanımadın mı, o şehri? Yeni prensesimizi, orospu Taberiye’yi. Yunanlılar, Romalılar, Bedeviler, Kaldeliler, Çingeneler, Yahudiler binip duruyorlar üstüne, yine de yetmiyor, yenilerini bekliyor. Gelen gelsin diyor, duyuyor musun dediğimi? İki kere iki dört eder!”</p>
				<p>Heybesinden bir avuç ceviz çıkarıp, İsa’ya uzattı, “Efendi bir delikanlıya benzersin,” dedi, “yoksulsun ha. Al şunları, yolda gevelersin, Tanrı, Kefernahumlu ihtiyar Zebedi’den razı olsun, demeyi de unutma!”</p>
				<p>Çatal sakalı bembeyazdı, kalın dudakları vardı, yutacak gibi duruyordu; dar kalın ensesi ve kara, oynak, obur gözleri vardı. Bu bodur şişman beden, vaktinde yemiş içmiş, bol bol öpücük kondurmuş olmalıydı, yine de tatmin olmuşa benzemiyordu!</p>
				<p>İriyarı, kıllı bir ızbandut geçiyordu. Gömleğinin önü baştan başa açıktı, dizleri çıplaktı; elinde, başı kıvrık bir çoban değneği vardı. Öfke içinde durdu, ihtiyara selam vermeden, Meryem’in oğluna döndü:</p>
				<p>“Zatıalileri marangozun çocuğusunuz, değil mi? Çarmıh yapıp yapıp da bizleri geren siz olmayasınız sakın?”</p>
				<p>Karşı tarlada ekin biçmekte olan iki kadın bu sözleri duymuş, yaklaşıyorlardı.</p>
				<p>“Ben...” dedi Meryem’in oğlu, “ben...” ve yürümeye başladı.</p>
				<p>“Heey, nereye?” diye bağırdı ızbandut kolundan yakalayarak. “Paçanı o kadar kolay kurtaracağını sanma! Çarmıhçı, hain herif. Geberteceğim seni!”</p>
				<p>Ama güçlü ihtiyar, başı kıvrık çoban değneğini kaptığı gibi, çobanın elinden çekip aldı.</p>
				<p>“Dur hele, Filipus,” dedi. “Bak, ihtiyar ne der. Söyle bakayım: Bu dünyada olan her şey, Tanrı’nın isteğine bağlı değil mi?”</p>
				<p>“Öyle Zebedi, bağlı.”</p>
				<p>“O halde bu delikanlının çarmıh yapması da Tanrı’ nın isteğiyle. Bırak git. Şu bilge sözünü de unutma: Rabbin işine karışmamak yeğdir. İki kere iki dört eder.”</p>
				<p>Bu arada Meryem’in oğlu, balkabağının kıskacından kurtulmuş, tabanlarını yağlamış kaçıyordu. Ekin biçen iki yaşlı kadın, deli gibi oraklarını sallayarak arkasından çığlık çığlığa haykırıyorlardı.</p>
				<p>“Zebedi,” dedi ızbandut, “ikimiz de gidip ellerimizi yıkayalım, çünkü çarmıhçıya değdik; ağızlarımızı da yıkayalım, çünkü onunla konuştuk.”</p>
				<p>“Aldırma,” dedi ihtiyar. “Niye duruyoruz burada. Yürü haydi, benimle gel, acelem var, oğullarım uzaktı. Biri Nasıra’da, ötekiyse aziz olmak üzere çöl yolunu tuttu. Ben de, balıkçı kayıklarımla, yapayalnız kaldım burada! Gel benimle de, ağı çekmeye yardım et, içi balıkla dolmuş olmalı. Bir tava dolusu balık sana.”</p>
				<p>Yürümeye başladılar. İhtiyarın keyfi yerindeydi.</p>
				<p>“Şu Tanrı da, başına ne işler açmış yahu,” dedi gülerek. “Dünyayı yarattığında daha, başı belaya girmişti, diye düşünüyorum. Balık yakarır: ‘Gözümü kör etme Rabbim, ağa düşmeyeyim.’ Balıkçı yalvarır: ‘Gözünü kör et de balıkların, ağıma düşsünler Rabbim! Tanrı hangisinin sesine kulak versin? Kimi zaman balığınkine, kimi zaman balıkçınınkine, dünya böylece yuvarlanıp gider!’”</p>
				<p>Bu arada Meryem’in oğlu, Mecdel’den geçmemek için dik bir keçi yoluna sapmıştı. Kimi Fırat’tan ya da Arabistan Çölü’nden gelip Akdeniz’e doğru giden, kimiyse, Şam ya da Finike’den gelip Nil’in yumuşak yeşil yatağına yönelen kervanların gece gündüz geçtiği zengin kavşaklardaki hurma ağaçları arasında barınan bu güzel, açık yürekli, ama kötü niyetli köycük tarafından kirletilmek istemiyordu. Köyün giriş yerinde, suyu serin bir kuyu vardı, kenarında da tüccarlara gülümseyen, göğsü çıplak, oyalı boyalı bir kadın oturmuştu... Kaçmalıydı, yolunu değiştirmeliydi, kestirmeden göle varmalı, çöle ulaşmalıydı! Orada, kör bir kuyuda, Tanrı oturmuş, onu bekliyordu.</p>
				<p>Tanrı’yı hatırladıkça yüreği büyüyor gibi oluyor, adımlarını hızlandırıyordu. Sonunda, güneş, ekin biçmekte olan kızlara acımış, batmaya başlamıştı. Ortalığa serinlik bastı. Biçici kızlar nefes almak ve kafalarını dinlendirmek için birkaç müstehcen fıkra anlatmak üzere saman yığınlarına sırtüstü yattılar. Açık göğüslerle, güneş altında bütün gün çalışıp terlemekten, üstelik erkeklerin, terleyen erkeklerin yanında çalışmaktan alev alev yanmışlardı. Şimdiyse birbirlerine fıkra anlatıp gülüşerek serinliyorlardı.</p>
				<p>Meryem’in oğlu kahkahalarını ve muzipliklerini işitti. Kızardı. Artık insan sesleri duymayacağı zamana varmak için sabırsızlanarak düşüncelerini başka yöne çevirmeye çalıştı, ağzı kalabalık Çoban Filipus’un sözlerini zihninde evirip çeviriyordu.</p>
				<p>“Kimse farkında değil ne kadar acı çektiğimin,” diye mırıldandı içini çekerek; “kimse anlamıyor niçin çarmıh yaptığımı, kiminle güreştiğimi...”</p>
				<p>Bir köy evi önünde iki çiftçi saçlarındaki sakallarındaki ince saman tabakasını silkiyor, yıkanıyorlardı. Kardeş olmalıydılar. Yaşlı anneleri fırının yanındaki taş rafa rızklarını koyuyordu. Yanan kömürler üstünde mısır közleniyor, kokusu havayı dolduruyordu.</p>
				<p>Çiftçiler Meryem’in oğlunu gördüler. Yorulmuştu, toz toprak içindeydi, acıdılar haline.</p>
				<p>“Heeey, nereye kaçıyorsun?” diye seslendiler. “Uzun yoldan gelmişe benzersin, ama torban morban da yok hani. Dur da hemencecik bir lokma bir şey ye bizimle.”</p>
				<p>“Mısır da ye,” dedi anneleri.</p>
				<p>“Bir yudum da şarap içersin, yanaklarına biraz renk gelir.”</p>
				<p>“Aç değilim, bir şey istemiyorum, teşekkür ederim,” diye cevap verdi Meryem’in oğlu, yoluna devam ederek. Kim olduğumu bilecek olsalar, diye düşünüyordu, bana değdiklerinden, benimle konuştuklarından utanırlar.</p>
				<p>“Vay canına, bu ne dikkafalılık,” diye seslendi kardeşlerden biri. “Bizleri beğenmedin mi?”</p>
				<p>Az kaldı, ben çarmıhçıyım, diye cevap verecekti İsa, ama korktu, başını öne eğip yoluna devam etti.</p>
				<p>Akşam hemencecik indi. Tepeler gül kırmızısı olmadan daha, toprak, erguvan rengine büründü, derken birdenbire karardı, ağaçların tepelerine çıkmış olan ışık da, göğe sıçrayıp kayboldu. Karanlık, Meryem’in oğlunu bir tepenin doruğunda buldu. Koca sedir ağacı kök salmıştı orada. Rüzgârların kırbaçlamasına, binbir eza cefaya katlanmasına karşın dayanmıştı, kökleri kayaları delmişti. Ovadan buğday ve yanık odun kokusu yükseliyordu, dağınık köy evlerindense akşam yemeğinin dumanı tütüyordu.</p>
				<p>Meryem’in oğlu aç ve susuzdu. Bir an için, işlerini bitirip ölü gibi bitkin bir halde, mideleri kazınarak işten dönen ve uzaktan yanmış ateşi, tüten dumanı ve yemek hazırlayan karılarını gören bu işçilere gıpta etti.</p>
				<p>Tilkilerden ve baykuşlardan daha da yalnız olduğunu duydu birden, onların hiç olmazsa bir yuvası, bir ini ve kendilerini bekleyen sıcak yaratıkları vardı. Onunsa kimseciği yoktu, anası bile. Sedir ağacının dibinde çömeldi, tortop oldu. Tir tir titremeye başladı.</p>
				<p>“Rabbim,” diye mırıldandı, “şükürler olsun sana, her şey için, yalnızlık için, açlık için, soğuk için şükürler. Hiçbir eksiğim yok.”</p>
				<p>Yine de, bunu der demez, kendisine yapılan haksızlığı duyar gibi oldu. Tuzağa düşmüş bir hayvan gibi bakınıp duruyordu, şakakları, öfke ve korkudan zonk zonk zonkluyordu. Dizleri üstüne kalkarak gözlerini karanlık yola dikti. Çıplak ayak sesleri hâlâ duyuluyordu. Taşları yerlerinden oynatarak tırmanıyordu. Sonunda, doruğa vardılar, derken Meryem’in oğlu bağırıverdi durup dururken. Kendi sesinden kendisi ürkmüştü.</p>
				<p>“Yaklaş... Saklanma, gece şimdi, kimse görmez seni... Göster kendini!”</p>
				<p>Soluğunu tutup bekledi.</p>
				<p>Cevap veren olmadı. Tatlı tatlı, sakin sakin havaya yükselen, gecenin ezeli seslerinden başka ses yoktu: Cırcırböcekleri, çekirgeler, kuşlar, iç çekiyorlardı; ta uzaklarda, gece karanlığında, insanlarca görünmeyen şeyleri gören köpekler vardı, havlıyorlardı... Başını ileri doğru uzattı. Karşısındaki sedir ağacının altında birinin olduğunu iyi biliyordu.</p>
				<p>“Biliyorum, oradasın...” diye fısıldadı, alçak, yalvarır bir sesle, ortaya çıksın diye görünmeyeni kışkırtmaya çalışıyordu. Bekledi. Titremesi durmuştu, koltuk altlarından, alnından ter akıyordu şimdi.</p>
				<p>Gözleri oraya takılı, kulak kesilmişti. Bazen, karanlıkta derinden gelen gülüşü yeniden duyar gibi oluyor, bazen de, havanın fırıl fırıl döndüğünü, donduğunu ve biçim bulur bulmaz, bozulup kaybolan bir nesne olduğunu görüyordu.</p>
				<p>Karanlık havayı katı halde tutabilmek için çabalıyor, eriyip gidiyordu Meryem’in oğlu. Şimdi ne bağırıyordu, ne de yakarıyordu; sedirin altında, başı ilerde diz çökmüş, bekliyor, eriyordu...</p>
				<p>Kayalar dizlerini acıtıyordu. Duruşunu değiştirdi, sedirin gövdesine dayanarak gözlerini kapadı. Derken durgunluğunu bozmadan ve ses çıkarmadan gördü onu, gözlerinin içinde gördü. Ama beklediği gibi olmamıştı. İki eli başının üstünde, lanet yağdıran, yalnız koyup gittiği annesini göreceğini sanmıştı. Oysa!.. Titreyerek yavaş yavaş gözlerini açtı. Önünde, tepeden tırnağa kadar, kalın tunçtan, birbirlerine girift olmuş pul pul zırhla kaplı bir kadının vahşi bedeni parlıyordu. Ama başı insan başı değildi, kartal başıydı, sarı gözleri, bir ağız dolusu et yakalamış olan gaga burnu vardı. Sakin sakin, acımadan Meryem’in oğluna bakıyordu.</p>
				<p>“Beklediğim gibi gelmedin,” diye mırıldandı. “Annem değilsin sen... Acı bana, bir şeyler söyle, kimsin?”</p>
				<p>Sordu, bekledi, yeniden sordu. Hiçbir cevap gelmedi... Karanlıktaki yuvarlak gözlerin sarı parıltısından başka hiçbir cevap gelmedi.</p>
				<p>Ama birden anladı, Meryem’in oğlu.</p>
				<p>“Ah o lanet!” diye haykırıp yüzükoyun yere düştü.</p>
				</div>
  </body>
</html>