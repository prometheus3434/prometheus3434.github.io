<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter12">
<div class="html5_section">
				<h1 class="chapter-num">12</h1>
				<p>Nasıra Gölü’nde koca koca dalgalar yaratan, sıcak, ıslak bir rüzgâr vardı bugün. Güz gelmişti, toprak, asma yaprakları ile olgun, çürümeye yüz tutmuş üzüm kokuyordu. Kadın erkek, şafakta Kefernahum’dan çıkmış, yola düzülmüşlerdi. Bağbozumu bütün ihtişamıyla başlıyordu; özlü üzüm salkımları yerde serili, bekliyordu. Üzümler gibi kıvılcım saçan genç kızlar, salkımlarla üzüm yemişler, yüzlerine gözlerine şıra bulaştırmışlardı. Kudurmuş, soluk soluğa kalmış delikanlılar üzüm toplarken, bir yandan kıkır kıkır gülen kızlara kaçamak bakışlar fırlatıyorlardı. Kızlar cesaret bulup oğlanlara takılıyor, gittikçe kızışan oğlanlar da, onlara daha bir yaklaşıyorlardı. Bağbozumunun kurnaz şeytanı kadınlara çimdik atarak ve gülmekten katılarak oraya buraya koşup duruyordu.</p>
				<p>Zebedi Baba’nın geniş köy evi ardına kadar açıktı, içerden uğultular geliyordu. Avlunun sol yanındaki şarap presi, gençlerin bağdan taşıdıkları, ağzına kadar dolu sepetlerin içindekilerle dolduruluyordu. Dört ızbandut, Filipus, Yakup, Petrus ile bön bir insan olan köyün ayakkabı tamircisi Natanael kıllı bacaklarını yıkıyorlar, üzümleri çiğnemek üzere, prese girmeye hazırlanıyorlardı. Kefernahum’daki her yoksulun, yıllık şarabını sağlayan küçük bir bağı vardı; her yıl ürününü prese götürür, üzümleri çiğner, kendi payına düşen şırayı da alır götürürdü. Şişik cepli Zebedi Baba, presin kullanılmasından aldığı komisyon ile kendi damacanalarını, fıçılarını doldururdu. Elinde uzun bir değnek ile çakı, yüksek bir yere kurulmuş, çetele tutuyordu. Ama sepet sahipleri de sayıyı akıllarında tutuyorlardı; şıranın bölüştürülmesinde aldatılmak istemiyorlardı. Zebedi Baba av ile geçinirdi, kimse güvenmezdi ona, insanın başı arkasında gözleri olması gerekiyordu.</p>
				<p>Bahçeye bakan iç evin penceresi açıktı, divanın üstünde de evin hanımı Salome uzanmıştı. Dışarıya bakıyor, bahçede olup bitenleri dinliyordu; bu şekilde, dizlerinin oynak yerlerinin sancılarını unutuyordu. Gençliğinde pek güzeldi herhalde, ince kemikli, uzun boylu, zeytuni tenli ve iri gözlüydü. Asil bir soydan geliyordu. Kefernahum, Mecdel ve Beytsayda gibi üç köy ona göz koymuştu. Kızı isteyen üç kişi, aynı anda yola çıkmışlar, zengin armatör olan ihtiyar babasına gitmişlerdi. Her biri de, bir sürü eş dostla, develerle, dolu sepetlerle gelmişlerdi. Kurnaz ihtiyar kafasında her birinin boyunu posunu, ruhunu ve servetini tartmış, sonradan kızıyla evlenecek olan Zebedi’yi seçmişti. Kız hoşuna gitmişti Zebedi’nin, ama o nefis kız, şimdi yaşlanmış, güzelliği zamanla aşınmıştı, ara sıra, büyük şenliklerde, henüz gücü kuvveti yerinde olan kocası, geceleri dolaşmaya çıkar, dullarla oynaşırdı.</p>
				<p>Bununla birlikte, bugün, yaşlı Salome’nin yüzü alev alev yanıyordu. Sevgili oğlu Yahya, evvelsi gün, kutsal manastırdan gelmişti. Bayağı solmuş, bir iğne, bir iplik kalmıştı. Dualar, oruçlar yiyip bitirmişti onu, ama Salome, artık yanından ayırmayacaktı onu, bir daha gitmesine izin vermeyecek, yedirip içirecekti; gücü kuvveti yerine gelir, yanakları yeniden al al olurdu. Tanrı iyidir, diyordu kendi kendine, esirgeyicidir, iyidir, iyidir ya, çocuklarımızın kanını da içmemelidir. Oruç da, dua da, ılımlı bir şekilde olmalı; böylesi, insan için de iyi olur, Tanrı için de; işleri böyle akla yatkın bir şekilde ayarlamalıdır... Kaygı içinde kapıya doğru bakıyor, üzümleri taşımak üzere bağa gitmiş olan yavrusu Yahya’nın dönüşünü bekliyordu.</p>
				<p>Bahçenin ortasındaki meyve yüklü koca badem ağacının altında, Kızılsakal Yahuda, sessizce öne doğru eğilmiş, çekicini sallıyor, şarap fıçılarına demir çember takıyordu. Ona sağdan bakacak olsanız, yüzünün asık, kötülükle dolu olduğunu, soldan baksanız, tedirginlik içinde, üzgün bir ifade taşıdığını görürdünüz. Manastırdan hırsız gibi sıvışalı epey gün geçmişti. Bu süre içinde köy köy dolaşmış, taze şıra fıçılarına çember takmıştı. Kardeşlik Topluluğu’na her şeyi haber etmek için evlere girer, çalışır, konuşmalara kulak verir, kimin ne dediğini, kimin ne ettiğini aklına yazardı. Peki, o kabadayı, kavgacı Kızılsakal neredeydi? Manastırdan ayrılalı beri tanınmaz bir hale gelmişti.</p>
				<p>“Yahuda İskariyot musun nesin, ağzını açsana be herif!” diye Zebedi seslendi ona. “Ne düşünüyorsun? İki kere iki dört eder hâlâ farkına varamadın mı bunun? Aç ağzını da iki laf et, Tanrı’nın budalası. Bu bağbozumudur, o kadar kolay mı sandın bu işi. Böyle bir günde herkes güler, asık suratlı kara koyun bile.”</p>
				<p>“Onu ayartma, Zebedi,” diye araya girdi Filipus. “Manastıra gitti; cüppeyi giyeceğe benzer. Duymadın mı hiç? Şeytan yaşlanınca keşiş oluverirmiş.”</p>
				<p>Yahuda dönüp Filipus’a zehir dolu bir bakış fırlattı, ama bir şey söylemedi. Nefret ediyordu ondan. Erkek değildi o; gevezelikten başka şey bilmezdi, eylem denen şey yanına uğramamıştı. Son dakikada kıpırdayamaz olmuş, Kardeşlik Topluluğu’na katılmak istememişti. “Koyunlarım var,” diyordu bahane olarak. “Koyunlarım var benim; nasıl başıboş bırakabilirim onları?”</p>
				<p>Zebedi Baba katıla katıla gülerek Kızılsakal’a döndü. “Dikkatli ol şapşal herif,” diye seslendi ona. “Keşişlik bulaşıcı bir hastalıktır. Aman dikkatli ol, tutulmayasın sakın!.. Kendi oğlumun da düşmesine ramak kalmıştı. Yaşlı hanımım hastalandı zavallıcık; sevgili oğlu duymuş. Başrahipten otlar üstüne epey şeyler öğrenmişti, böylece onu iyi etmek için eve geldi. Artık ayrılmayacak buradan, görürsün bak. Nereye gider ki? Aklını kaçırmadı ya? Çölde açlık, susuzluk, secde etmek ve Tanrı var. Burada, yiyecek içecek, kadın olduğu gibi Tanrı da var. Her yerde var Tanrı. Böyle olduğuna göre, ne diye gidip de çölde aramalı onu Yahuda? Sen ne dersin buna, Yahuda İskariyot?”</p>
				<p>Kızılsakal cevap vermeden çekicini savurdu. Ne diyebilirdi ki ona. Bu pis köpek ne istiyorsa, o oluyordu. Yanındakinin dertlerini nasıl anlayabilirdi ki? Bir pire sıçradı diye herkesi yeryüzünden silmiş olan Tanrı bile, bu domuzu, bu asalağı, bu para düşkününü pohpohluyor, üstüne titriyor, burnunun bile kanamasını istemiyor, kışın yünden, yazın ketenden bir örtü gibi üstünü kaplıyordu. Nedendi? Ne buluyordu ki onda? Pis moruk, İsrail için mi kaygılanıyordu ki? Tanrı ne diye küçük parmağını oynatıp da, İsrail’e yardım etmiyordu? Herif, servetini korudukları için Romalı canileri seviyordu. Tanrı korusun onları, diyordu, düzeni sağlayan onlar. Onlar olmasaydı, baldırıçıplak serseriler ve alçaklar üstümüze üşüşür, neyimiz var, neyimiz yok didik didik ederlerdi... Ama korkma sen, zamanı gelecektir, göreceksin o günü piç oğlu piç. Tanrı’nın unutup yarı bıraktığını, partizanlar –Tanrı onlardan razı olsun– hatırlayacak ve tamamlayacaktır... Sabır Yahuda, ses çıkarayım deme sakın. Sabret, Yehova’nın günü yakındır!</p>
				<p>Firuze taşı gözlerini kaldırarak, Zebedi’ye baktı; presteydi, kendi kanı üstünde sırtüstü yatıyor, bütün yüzü gülümsüyordu.</p>
				<p>Bu arada dört ızbandut, dikkatle bacaklarını kazıyarak temizlemişler ve prese girmişlerdi. Dizlerine kadar batmış, üzümleri çiğniyorlar, tepiniyorlar, ara sıra eğilip avuç avuç yiyorlar, ağızlarını dolduruyorlardı. Bazen çığlık atıp zıplıyorlardı. Şıra kokusu sarhoş etmişti onları; kafalarını sersemleten şıra değildi sadece, açılmış olan ön kapıdan bağa doğru baktıklarında, kızların eğilip yerden üzüm topladıklarını görüyorlardı. Güzellikleri dizlerinin üstüne dek açılıyordu, üzüm salkımlarını andıran memeleriyse, asma yaprakları üstünde ileri geri sallanıp duruyordu.</p>
				<p>Çiğneyiciler onları görünce başları dönüyordu. Şarap presi, bağ bahçe değildi burası, cennetti. Yüksek yerde Yehova oturmuş, elinde uzun bir değnek ile çakı, her birinin borcunu hesaplıyordu; her birinin ne kadar sepet, kaç şarap damacanası getirdiğini yazıyordu. Yarın değil öbür gün, öldüklerinde, onlara, kaç şarap damacanası, kaç kazan yemek, kaç kadın verecekti!</p>
				<p>“İnan olsun,” dedi Petrus, “Tanrı şu anda bana gelip de, hey Petrusçuk, keyfine diyecek yok bugün, dile benden ne dilersen, diye soraydı, ona, üzüm çiğnemek Rabbim, sonsuzca üzüm çiğnemek derdim!”</p>
				<p>“Şarap içmeden mi aptal?” diye kaba kaba sordu Zebedi Baba.</p>
				<p>“Hayır, gönlümün derinlerinden geliyor bu, sadece üzüm çiğnemek!” Gülmüyordu; yüzü ciddiydi, dalgındı. Bir ara çiğnemeyi bırakıp güneşe yattı. Vücudunun üstü çıplaktı, yüreğinin üstünde büyük bir kara balık vardı. Sabık mahpuslardan bir zanaatkâr, yıllar önce iğneyle kazmıştı onu göğsüne, öyle ustaca yapmıştı ki balığı, kuyruğunu oynatıyor, Petrus’un göğsündeki kıvırcık kıllara takılmış, sevinç içinde yüzüyor sanırdınız. Balığın üzerinde, kancalı, dört çapraz kollu küçük bir çapa vardı.</p>
				<p>Ama Filipus’un aklı koyunlarındaydı. Toprağı sürmek, bağa bahçeye bakmak veya üzüm çiğnemek hoşuna gitmiyordu.</p>
				<p>“Hey, Tanrım!” dedi alayla. “Demek istediğin bu ha Petrus! Sonsuzca üzüm çiğnemek! Ben, Rabbimin, göğü yeri, üstü keçi ve koyunla dolu yeşil bir çimenlik yapmasını isterdim. Onların sütünü sağar, sütü de yamaçtan aşağı akıtırdım. Dere gibi akardı, yoksulların içebileceği göller meydana getirirdi ovada. Her gece toplanırdık biz de, bütün çobanlar, Tanrı da baş çoban olmak üzere, gelirdi yanımıza; bir ateş yakardık, kuzu kızartır, hikâyeler anlatırdık. Budur cennet dediğin.”</p>
				<p>“Tanrı belanı versin, kuş beyinli herif!” diye homurdandı Yahuda, Filipus’a vahşi bir bakış fırlatarak.</p>
				<p>Çıplak, kıllı delikanlılar, kasıklarında renkli bir paçavra, avluya girip çıkıyorlardı. Birbiriyle ilgisi olmayan sözlere kulak verip gülüyorlardı. Onların da içinde bir cennet vardı, ama ne olduğunu açıklamıyorlardı. Sepetleri prese döküyor, derken bir sıçrayışta eşiği aşıp üzüm toplayan güzellere katılmak üzere koşuyorlardı.</p>
				<p>Zebedi, ustaca bir söz söylemek üzere dudaklarını aralamıştı ki, ağzı açık kalakaldı. Tuhaf bir konuk belirmişti kapıda, onları dinliyordu.</p>
				<p>Üstünde boynundan sarkan kara bir keçi postu vardı; ayakları çıplaktı, saçı darmadağınık olup yüzü kükürt gibi sapsarıydı. Gözleri iri, kara ve ateşliydi.</p>
				<p>Ayaklar çiğnemeyi bıraktı, Zebedi söyleyeceği nükteden vazgeçti, herkes kapıya doğru döndü. Eşikte duran bu canlı cenaze de kimdi? Kahkaha durdu. Yaşlı Salome pencerede göründü, bakar bakmaz çığlık attı: “Andreas!”</p>
				<p>“Hey Tanrım! Andreas ha,” diye seslendi Zebedi, “bak şu haline! Yerin dibinden mi çıktın ne? Yoksa yolculuğun oraya mı?”</p>
				<p>Petrus şarap presinden sıçradı, ses çıkarmadan kardeşinin eline yapışarak, sevgi ve korku içinde ona baktı. Ya Rabbim! Andreas mıydı bu, o tombul genç kahraman, ünlü atlet, birinci gelen Andreas bu muydu? Köyün en güzel kızı, lepiska saçlı Rut’a nişanlı Andreas mıydı bu? Kız, gecenin birinde, Tanrı müthiş bir rüzgâr çıkardığında, babasıyla birlikte gölde boğulmuştu, Andreas da umutsuzluk içinde kendini tamamıyla Tanrı’ya vermek üzere bırakıp gitmişti. Kimbilir, diye düşünüyordu, Tanrı’ya katılırsam belki, onu orada bulurum. Tabii aradığı Tanrı değil, nişanlısıydı.</p>
				<p>Petrus dehşet içinde ona bakıyordu. Onu Tanrı’ya verdiklerinde nasıl olduğunu hatırlıyordu; ama bakın hele Tanrı, onu onlara nasıl geri vermişti.</p>
				<p>“Hey!” diye seslendi Zebedi, Petrus’a. “Bütün gün şaşkın şaşkın elleriyle mi oynayacaksın? Bırak da içeri girsin; dışarda bir rüzgâr esse, seriverecek yere!.. Gel içeri Andreas, oğlum, eğil de, biraz üzüm al ye. Tanrı’ya şükür ekmeğimiz de var. Ye de yanaklarına renk gelsin, çünkü zavallı baban bu halde görecek olursa seni, korkar da yeniden köpekbalığının içine giriverir!”</p>
				<p>Ama Andreas iskelet kolunu kaldırdı: “Utanmıyor musunuz? Dünya nerdeyse yok olacak, sizse burada, gülüşe oynaya üzüm çiğniyorsunuz!”</p>
				<p>“Azizler bizi korusun, bir karın ağrısı daha çıktı başımıza,” diye homurdandı Zebedi, bu kez öfkeyle Andreas döndü. “Sen de mi başımıza bela kesildin, ha? Yeter artık yahu, gırtlağımıza kadar geldi. Vaftizci peygamberiniz böyle mi buyuruyor? Pekâlâ, o halde git söyle ona da teranesini değiştirsin artık. Dünyanın sonunun geldiğini söylüyor, mezarlar açılacakmış, ölüler de uçup gidecekmiş; Tanrı’nın yeryüzüne ineceğini söylüyor –İkinci Geliş!–, hesap defterini açtı mı vay başımıza gelenler!.. Yalan yalan! Yalan bütün bunlar! Onu dinlemeyin çocuklar. İşinize devam edin siz! Çiğneyin üzümleri!”</p>
				<p>“Tövbe edin! Tövbe edin!” diye haykırdı Yunus’un oğlu. Kardeşinin kollarından kurtuldu, parmağıyla göğü göstererek Zebedi’nin tam karşısında, bahçenin orta yerinde durdu.</p>
				<p>“Senin iyiliğin için söylüyorum Andreas,” dedi Zebedi, “otur da ye, biraz da şarap iç, kendine gel. Zavallıcık, açlık aklını yitirtmiş sana!”</p>
				<p>“Rahat hayat seninkini yitirmiş, Zebedi,” diye cevap verdi Yunus’un oğlu. “Ama yer ayaklarının altında açılıyor. Tanrı bir depremdir; şarap presini, kayıklarını, seni ve kahrolasıca karnını yutacak!”</p>
				<p>Alevlenmişti, gözlerini orada burada gezdiriyor, bazen biri, bazen öteki üstüne dikiyor, sesleniyordu. “Bu şıra şarap olmadan önce, dünyanın sonu gelecektir! Kıl gömlekler giyin, başlarınızın üstüne kül serpin, dövünerek: ‘Günah işledim! Günah işledim!’ diye bağırın. Yeryüzü bir ağaçtır, çürümüştür artık, mesih, elinde balta, gelmektedir!”</p>
				<p>Yahuda çekiç sallamayı bıraktı. Üst dudağı kıvrılarak içine kaçmıştı, keskin dişleri gün ışığında parıl parıldı. Ama Zebedi kendini tutamaz olmuştu artık.</p>
				<p>“Petrus!” diye seslendi, “Tanrını seviyorsan, al şunu da at dışarı. İşimiz var bizim. ‘Geliyormuş.’ Elinde bazen ateş, bazen hesap defteri oluyor, bu kez de –daha neler– baltayla geliyormuş. Ne diye bizi rahat bırakmazsınız, düzenbazlar, dolandırıcılar? Bu dünya pekâlâ yerinde duruyor, keyfine diyecek yok, anladınız mı?.. Çocuklarım çiğneyin siz üzümlerinizi, rahatınıza bakın!”</p>
				<p>Petrus yatıştırmak için Andreas’ın omzunu okşadı. “Sakin ol,” dedi yavaşça, “sakin ol kardeşim, bağırma. Yolculuk yormuş seni. Eve gidelim de dinlen biraz. Babam görsün de seni gönlü yatışsın.” Elinden tutup yavaş yavaş, dikkatle, sanki kör götürüyormuş gibi ona kılavuzluk etti. Dar sokaktan çıkıp kayboldular.</p>
				<p>Zebedi Baba kahkahadan kırılıyordu. “Vay zavallı Yunusçuk, balık kaynağım benim, dünyada istemezdim senin yerinde olmak!”</p>
				<p>Ama bu kez ağız açmak sırası ihtiyar Salome’ye gelmişti. Andreas’ın iri gözlerinin hâlâ üstünde olduğunu, onu yaktığını duyuyordu. “Zebedi,” dedi, ak saçlı başını sallayarak, “ağzından çıkanı kulağın duysun, kaşarlanmış günahkâr seni. Üzerimizde hesap tutan bir melek var. Alayının karşılığını göreceksin.”</p>
				<p>“Annem haklı,” dedi o âna kadar ağzını açmamış olan Yakup. “Sevgili oğlu Yahya’nın başına gelen acıları nerdeyse sen de çekecektin? Öyle geliyor ki bana, o tehlikeden henüz kurtulmuş değilsin. Taşıyıcıların dediğine göre, üzüm toplamaya yardım etmiyormuş, kadınlarla oturuyor, onlara, Tanrı’dan, oruçtan ve ölümsüz ruhlardan söz açıp gevezelik ediyormuş... Ben de senin yerinde olmak istemezdim baba!”</p>
				<p>Kıkır kıkır güldü. Tombul, şımarık kardeşini hazmedemiyordu, vahşice, üzümleri çiğnemeye başladı.</p>
				<p>Zebedi’nin koca başına kan hücum etmişti. O da büyük oğlunu hazmedemiyordu, öylesine benzeşiyorlardı. O sırada Nasıralı Yusuf’un karısı Meryem, kapıda, Yahya’ nın koluna dayalı görünmeseydi, kavga çıkacaktı. İnce ayakları kan içindeydi, uzun yolculuğu tozla kaplamıştı ayaklarını. Evinden ayrılalı nice oluyordu, oğlunun peşinde, ağlaya ağlaya, köy köy dolaşmıştı. Tanrı, oğlunun aklını başından almıştı; onu insanların yolundan ayırmıştı. Anne, ah vah ederek, henüz hayatta olan oğluna ağıt okuyordu. Önüne çıkana sormuştu onu gören var mı diye; “Uzun boylu, ince yapılı, çıplak ayaklıdır; sırtında mavi bir entarisi vardı, bir de siyah meşin kemer takmıştı. Görmüş olan var mı aranızda?..” Gören yoktu, ancak şimdi, Zebedi’nin küçük oğlu sayesinde izini bulabilmişti. Çöldeki manastırdaydı. Beyaz cüppeyi giymiş, secdeye varmış, dua ediyordu... Kadına acıyan Yahya, her şeyi açıklamıştı. Çöle doğru yola çıkmadan, biraz dinlenmek üzere, Yahya’nın koluna dayanarak Zebedi’nin bahçesine girmişti.</p>
				<p>İhtiyar Salome ihtişamla doğruldu: “Hoş geldin, Meryem’ciğim,” dedi. “Gelsene içeri.”</p>
				<p>Meryem başörtüsünü kaşlarına indirdi, başını eğdi, gözleri yerde, bahçeden geçti. Kendinden yaşlı olan dostunun elinden tuttu ve ağlamaya başladı.</p>
				<p>“Ağlamakla büyük günah işliyorsun, yavrum,” dedi ihtiyar Salome. Onu divana oturttu, kendi de yanına oturdu. “Oğlun güven altında artık, Tanrı’nın damı başı üstünde.”</p>
				<p>“Annenin yürek sızısı dayanılabilecek şey değil Salome,” diye cevap verdi Meryem içini çekerek. “Tanrı bana bir oğlan verdi, o da sakat çıktı.”</p>
				<p>Zebedi Baba yakınmasını işitmişti (çıkarına dokunmadın mı, pek kötü adam sayılmazdı), onu yatıştırmak için bulunduğu yerden indi. “Gençliktendir Meryem,” dedi, “gençlikten. Kaygılanma sen, bu da geçer. Gençlik şarap gibidir, çok geçmeden duruluruz, artık tekme atmayı bırakır, savunusuz boyunduruk altına gireriz. Senin oğlun da durulur Meryem. Bak benimkine, şu karşında durana, durulmaya başladı bile, Tanrı’ya şükürler olsun.”</p>
				<p>Yahya kızardı, ama bir şey söylemedi. Konuğa bir bardak soğuk su ile olgun incirler getirmek üzere içeri girdi. Yan yana oturmuş, baş başa vermiş iki kadın, Tanrı’ nın alıp götürdüğü oğlan üstüne konuşuyorlardı. Erkekler duymasın, araya girip de acının kadınlara verdiği derin kadınsı zevki bozmasın diye fısıltıyla konuşuyorlardı.</p>
				<p>“Dua edip duruyormuş, öyle diyor oğlunuz, Salome Hanımcığım; öyle çok secde ediyormuş ki, elleri dizleri hep nasır tutmuş. Yahya’nın dediğine göre, bir şeycikler yemiyor, eriyip gidiyormuş. Havada kanatlar da görmeye başlamış... Melekleri görebilmek için su bile içmek istemiyormuş... Bu musibet onu nereye sürükleyecek dersiniz Salome Hanım? Haham amcası bile iyi edemiyormuş onu, düşünün, kaç ecinniyi iyi etmiş olduğunu düşünün, Tanrı niye beni lanetledi Salome Hanım, ben ne yaptım ona?”</p>
				<p>Başını, yaşlı dostunun dizleri üstüne koyup ağlamaya başladı.</p>
				<p>Yahya, su ile bir incir yaprağı üstünde beş-altı incir getirdi. “Ağlamayın hanımefendi,” dedi ona, incirleri kucağına koyarak. “Oğlunuzun bütün yüzünde kutsal bir parıltı dolaşıyor. Herkes görmez onu, ama ben bir gece gördüm; yüzünü yalayıp yuttuğunu gördüm de dehşete düştüm. Başrahip öldükten sonra da, Peder Habakkuk her gece onu düşünde görmüş. Oğlunuzu elinden tutmuş, hücre hücre dolaştırıyor, uzatmış olduğu parmağıyla, bir şey söylemeden, sadece gülümseyerek onu gösteriyormuş. Sonunda, Peder Habakkuk dehşet içinde yataktan fırlayıp öteki keşişleri uyandırmış. Bu düşü çözmek için hep birlikte uğraşmaya başlamışlar. Başrahip ne demek istiyor diye? Yeni konuklarını gösterip gülümsemesi nedendi acaba? Birden, dün değil evvelsi gün, oradan ayrıldığım gün, keşişlere bir vahiy geldi Tanrı’dan ve düşü çözdüler. Ölü adam, oğlunuzun başrahip yapılması için talimat veriyormuş. Vakit kaybetmeksizin bütün manastırdaki keşişler, gidip oğlunuzu buldular, ayaklarına kapanıp Tanrı’nın rızasıyla manastıra başrahip olması için yalvardılar. Oğlunuz kabul etmedi ama. ‘Olmaz, olmaz, benim yolum o yol değil,’ dedi, ‘ben layık değilim ona, buradan gideceğim!’ Manastırdan ayrılmadan önce ‘olmaz olmaz,’ diye seslendiğini duydum. Keşişler, kaçmasın diye onu bir hücreye kapatıp kapısının önüne de bekçi dikeceklerini söyleyerek tehdit ediyorlardı.”</p>
				<p>“Kutlu olsun, Meryem,” dedi yaşlı Salome; kağşamış yüzü pırıl pırıldı. “Mutlu anne! Tanrı rahmine üflemiş ve farkında değilsin!”</p>
				<p>Tanrı tarafından sevilen kadın bu sözleri duyunca, başını salladı, yatışmıyordu yüreği: “Oğlumun aziz olmasını istemiyorum!” diye mırıldandı. “Herkes gibi bir erkek olmasını istiyorum. Evlenmesini, bana torun yapmasını istiyorum. Budur Tanrı’nın yolu.”</p>
				<p>“O dediğiniz insanın yoludur,” dedi Yahya yumuşak bir sesle, karşı çıkmak onu utandırıyormuş gibi. “Tanrı’nın yolu öteki yoldur, oğlunuzun seçtiği.”</p>
				<p>Bağ tarafından sesler ve kahkahalar geliyordu. Alı al, moru mor, iki genç taşıyıcı avluya girdi.</p>
				<p>“Kötü haber beyler,” diye seslendiler kahkahadan kırılarak. “Mecdel ayaklanmışa benzer. Halk ellerine taş almış, öldürmek üzere denizkızının peşine takılmışlar!”</p>
				<p>Rakslarını bırakıp, “Hangi denizkızının?” diye seslendi üzüm çiğneyenler. “Magdalena olmasın?”</p>
				<p>“Magdalena ya! Tanrı korusun. Geçerken iki katırcıdan duyduk. Dediklerine göre, haydut başı Barabbas –korku ve vahşet saçan Barabbas– Nasıra’dan çıkıp dün, yani cumartesi günü, Mecdel’i basmış.”</p>
				<p>“Al sana bir tane daha!” diye homurdandı Zebedi, kudurmuş gibi. “Kahrolasıca! Güya partizanmış da, İsrail’i kurtaracakmış, pis suratlı mendebur! Dilerim cehennemde cayır cayır yanar, piç oğlu piç! Eee?”</p>
				<p>“Akşam vakti, Magdalena’nın evinin oradan geçerken, bir de bakmış, avlusu ağzına kadar dolu. Aforoz edilen kadın, kutsal Şabat günü nasıl çalışırmış! Dinsizliğin bu kadarı olmazmış. İçeri dalıp gömleğinin içinden bıçağını çıkarmış, tüccarlar da kılıçlarını çekmişler, konu komşu üşüşmüş, herkes birbirine girmiş, kimse ne olduğunu daha fark edemeden, bahçe kol ile bacak yığını haline gelmiş. Adamlarımızdan ikisi yaralanmış; tüccarlar develerine atlayıp paçalarını kurtarmışlar. Barabbas kadını öldürmek üzere kapıyı kırıp içeri girmiş, ama Magdalena’yı bulabilirsen bul. Kümesten kaçmış, arka kapıdan gizlice sıvışıp gitmiş. Bütün köy ava çıkmış, ama çok geçmeden karanlık basmış, bulmanın imkânı da olmamış. Sabahleyin her yöne adam salmışlar ve izini bulmuşlar. Galiba kumda ayak izine rastgelmişler, Kefernahum’a doğru gidiyormuş!”</p>
				<p>“Buraya gelirse yaşadık demek!” dedi Filipus, etli, keçi dudağını andıran dudaklarını yalayarak. “Cennetimizde bir o eksikti. Tabii ya, Havva’yı unutmuştuk, onu görmek bizim için büyük şeref!”</p>
				<p>“Su değirmeni, Şabat günü de açık zavallının!” dedi basit Natanael, sakalı arkasından yılışık yılışık gülerek. Bir keresinde, Şabat arifesi nasıl yıkanıp da yeni giysiler giydiğini, tıraş olduğunu hatırlamıştı. Derken hamam ayartıcısı gelmiş, onu elinden tutup götürmüştü. Birlikte Mecdel’e gitmişler, dosdoğru Magdalena’nın evinin yolunu tutmuşlardı, Tanrı ondan razı olsun! Kıştı, işler kötü gidiyordu, Natanael ise bütün Şabat günü yapayalnız onun değirmeninde kalmış ve öğüt... Sevinçli sevinçli gülümsedi. Büyük günah sayılabilirdi. Evet, büyük günah; ama Tanrı’ya güvenimiz sonsuzdur, Tanrı’ysa bağışlayıcıdır... Kendi halinde, zavallı, parasız pulsuz, bekâr Natanael, köy yolunun bir köşesinde küçük bir kürsü önünde oturup köylülere tahta kunduralar, çobanlara kalın sandallar yaparak geçirmişti ömrünü. Ne biçim bir hayattı bu! Bu yüzden bir kere, bütün ömründe bir kerecik her şeyi bir yana fırlatıp atarak –Şabat günü de olsa– erkekliğini duymuştu. Dediğimiz gibi, Tanrı anlar bunu ve bağışlar...</p>
				<p>Zebedi kaşlarını çatmıştı.</p>
				<p>“Bela bela üstüne!” diye homurdandı. “Kavgalarının ille de benim bahçemde mi olması gerekiyor? Önce peygamberler, sonra orospular ve ağlayan balıkçılar, şimdi de Barabbas çıktı, yeter be artık!” Üzüm çiğneyenlere döndü:</p>
				<p>“Siz yavrularım, işinize bakın. Çiğneyin üzümlerinizi!”</p>
				<p>Evin içinde yaşlı Salome ile Yusuf’un karısı Meryem olanı biteni duyunca bakışıp bir şey söylemeden başlarını öne eğdiler. Yahuda çekicini bıraktı ve sokak kapısına gidip kapının pervazına dayandı, her şeyi duymuştu, kafasına bir bir çakmıştı işittiklerini. Kapıya giderken Zebedi Baba’ya yabani bir bakış fırlattı.</p>
				<p>Kapıda durup dinledi. Sesler geliyordu, bir toz bulutunun yükseldiğini gördü. Erkekler koşuyor, kadınlar: “Yakalayın! Tutun!” diye çığrışıyorlardı, üç adam şarap presinden aşağı atlayamadan, para delisi moruk yüksek yerinden aşağı kayacak vakit bulamadan, Magdalena, üstü paramparça, dili bir karış dışarı sarkmış, avluya girip yaşlı Salome’nin ayaklarına kapandı.</p>
				<p>“İmdat!” diye bağırıyordu. “İmdat! Geliyorlar!”</p>
				<p>Yaşlı Salome günahkâra acıdı. Ayağa kalktı, pencereyi kapadı, oğluna kapıyı sürmelemesini söyledi.</p>
				<p>“Yere çök,” dedi Magdalena’ya. “Gizlen oracığa.”</p>
				<p>Yusuf’un karısı Meryem, yoldan sapmış bu kadına eğilerek baktı; hem acı, hem de dehşet vardı bakışlarında. Namusun ne kadar acı ve kaygan bir şey olduğunu ancak namuslu kadınlar bilirdi, ona acıdı. Ama aynı zamanda günah oldu bu beden, ona pösteki gibi, tekin olmayan, tehlikeli bir hayvan gibi geliyordu. Bu hayvan, daha yirmi yaşındayken oğlunu kapmak istemişti, eline geçirmesine de ramak kalmıştı. Evet, kurtuldu kadından, diye düşünüyordu Meryem içini çekerek, ama Tanrı’ya gelince...</p>
				<p>Yaşlı Salome, elini, Magdalena’nın yanan başına koydu. “Niye ağlıyorsun, yavrum?” diye sordu acıyarak.</p>
				<p>“Ölmek istemiyorum,” diye cevap verdi Magdalena. “Hayat güzel. Ölmek istemiyorum!”</p>
				<p>Yusuf’un karısı Meryem de uzattı elini. Artık korkmuyordu ondan, tiksinmiyordu da. “Korkma, Maria,” dedi ona dokunarak. “Tanrı koruyor seni, ölmeyeceksin.”</p>
				<p>“Nerden biliyorsunuz, Meryem Hanım?” diye sordu Magdalena gözlerinde sönüp yanan bir ışıkla.</p>
				<p>“Tanrı bize zaman verir Magdalena, tövbe etmek zamanı,” diye kesin bir cevap verdi İsa’nın annesi.</p>
				<p>Üç kadın konuşmaktayken ve acı yoluyla birleşmek üzereyken, “Geliyorlar! Geliyorlar! İşte oradalar!” bağırışları bağlardan uçtu ve Zebedi Baba, oturduğu yüksek yerden aşağı kaymaya vakit bulamadan, sokak kapısında, iriyarı ateş püsküren insanlar belirdi. Barabbas da, alı al moru mor, kan ter içinde haykırarak eşiği aştı.</p>
				<p>“Hey Zebedi,” diye seslendi. “İzin versen de, vermesen de İsrail’in Tanrısı adına giriyoruz içeri!”</p>
				<p>Böyle dedikten sonra, yaşlı mal sahibi ağzını açmaya vakit bulamadan Barabbas, bir itişte kapıyı menteşelerinden söküp Magdalena’yı örgülü saçlarından yakaladı.</p>
				<p>“Çık dışarı orospu! Çık dışarı diyorum sana!” diye kükredi. Mecdelliler bu sırada içeri girdiler. Kadını yakalayıp yuhalar ve kahkahalar arasında gölün yanındaki çukura getirip içine attılar. Derken kadın erkek dağılıp önlüklerine, ceplerine taşlar doldurmaya başladılar.</p>
				<p>Bu ara yaşlı Salome, feci ağrılarına rağmen, yatağından sıçradı, kocasını azarlamak üzere sürünerek avluya gitti.</p>
				<p>“Utan!” diye bağırdı ona. “Şu serserilerin evine girip senden yardım isteyen bir kadını alıp gitmelerine göz yumuyorsun ha.”</p>
				<p>Avlunun ortasında kararsız duran oğlu Yakup’a döndü:</p>
				<p>“Ya sen, sen de babandan örnek alıyorsun. Utan! Utan! Adam olmayacak mısın sen; sen de mi çıkarına tapacaksın? Koşsana! Bütün bir köyün öldürmek istediği bir kadını kurtarsana. Bütün köy! Utanmıyorlar!”</p>
				<p>“Sakin ol anne, gidiyorum,” diye cevap verdi oğlu, dünyada annesinden başka kimseden korkmazdı. Ona ne zaman kızsa, o vahşi haşin sesin annesinin olmadığını, inatçı İsrail soyunun, çölde kısılan o eski sesi olduğunu hissettiğinden dehşet içinde kalırdı.</p>
				<p>Yakup dönerek iki arkadaşı Filipus ile Natanael’e başıyla işaret etti. “Gidelim!” dedi. Yahuda’yı bulmak için fıçılara bir bir baktı, demirci ortalıkta yoktu.</p>
				<p>“Ben de geliyorum,” dedi Zebedi, karısıyla yalnız kalmaktan korktuğu için sinirlenmişti. Eğilerek değneğini alıp oğlunun ardından gitti.</p>
				<p>Magdalena çığlık atıp duruyordu. Yara bere içinde, çukurun bir köşesine yığılmış, korunmak için başını kollarıyla örtmüştü. Kadın erkek kenarda durmuş, gülüşerek ona bakıyorlardı. Çevre bağlardan taşıyıcılar ve üzüm toplayıcıları işlerini bırakmış, yaklaşıyorlardı; delikanlılar, yarı çıplak, kanlar içindeki o ünlü bedeni, kızlar da nefret ettikleri ve kendileri bir şey yapamadıkları için kıskandıkları kadını görmeye koşuyorlardı.</p>
				<p>Barabbas bağırışları susturmak için elini kaldırarak işaret verdi. Kararı bildirecek ve taşlamaya başlanacaktı. O sırada Yakup göründü. Haydut başı Partizan’a doğru ilerlemeye başladı, ama Filipus sıkı sıkı kolundan tuttu.</p>
				<p>“Nereye?” dedi. “Nereye gidebiliriz ki? Bir avuç insanız biz, onlar bütün bir köy. Elimizden bir şey gelmez.”</p>
				<p>Ama Yakup, annesinin vahşi sesini hâlâ içinde duyuyordu.</p>
				<p>“Hey, Barabbas, hey boğazkesen!” diye bağırdı. “Bizim köyümüze adam öldürmeye mi geldin! Bırak kadını, biz yargılarız onu. Mecdel’in ve Kefernahum’un ihtiyar heyeti gelir, verir yargısını; babası Nasıralı haham da gelir. Yasa böyle der!”</p>
				<p>“Oğlum haklıdır,” diye söze karıştı Zebedi Baba; ağır sopasıyla gelmişti. “Haklıdır. Yasa böyle der!”</p>
				<p>Barabbas koca vücudunu sallayarak dönüp tam önlerinde durdu. “Köy ihtiyar heyetinin avuçları yağlıdır,” diye seslendi, “Zebedi’ninki de öyledir. Onlara güvenim yok benim. Yasa ben, kendimim, kahraman delikanlılardan birinin cesareti varsa, çıksın karşıma!”</p>
				<p>Gözbebeklerinde caniliğin pırıldadığı Mecdelli ve Kefernahumlu kadınlar, erkekler, Barabbas’ın çevresinde toplaştı. Ellerinde sapan, bir köylü çocuğu topluluğu geldi.</p>
				<p>Filipus Natanael’i kolundan tutup geri çekildi. Yakup’a döndü:</p>
				<p>“Git sen istersen Zebedi’nin oğlu, bize gelince, biz pes diyoruz. Deli değiliz.”</p>
				<p>“Utanmıyor musunuz korkaklar!”</p>
				<p>“Hayır, utanmıyoruz. Git istersen, yalnız başına git!”</p>
				<p>Yakup babasına döndü, ama Zebedi öksürdü.</p>
				<p>“Ben yaşlı bir adamım,” dedi.</p>
				<p>“Ne haber?..” diye bağırdı Barabbas kahkahalarla gülerek.</p>
				<p>Yaşlı Salome, küçük oğlunun koluna dayanarak geldi. Ardında gözleri yaşlı Yusuf’un karısı Meryem vardı. Yakup döndü, annesini gördü, tir tir titredi. Önünde çılgın köylülerle dehşet saçan boğazkesen vardı; ardında vahşi ve susan annesi.</p>
				<p>“Bekliyorum...” diye yeniden gürledi Barabbas, kollarını sıvayarak.</p>
				<p>“Onları utandırmayacağım!” diye mırıldandı Zebedi’nin oğlu. İleri doğru yürür yürümez, Barabbas ona doğru atıldı.</p>
				<p>“Öldürecek onu!” dedi küçük kardeşi, Yakup’un yanına varmak için kendini kurtarmaya çalışarak. Ama annesi tutmuş bırakmıyordu.</p>
				<p>“Sen sus,” dedi, “karışma.”</p>
				<p>Ama iki rakip tam kapışacakları sırada, göl kıyısından mutlu bir bağırış duyuldu: “Maran ata! Maran ata!” Güneşten yanmış bir delikanlı, soluk soluğa önlerine atıldı, ellerini sallayıp duruyordu.</p>
				<p>“Maran ata! Maran ata!” diye bağırıyordu. “Rab geliyor!”</p>
				<p>“Kim geliyor?” diye bağırdılar çevresini alıp. “Kim?”</p>
				<p>“Rab,” diye cevap verdi delikanlı, ardındaki çölü göstererek. “Rab işte!”</p>
				<p>Herkes döndü. Güneş batıyordu, sıcak hafiflemişti. Kıyıdan yukarı doğru gelen biri vardı. Manastırdaki keşişler gibi baştan aşağı beyaz bir cüppe giymişti. Göl yanındaki zakkumlar açmıştı, beyaz cüppeli adam elini uzatıp kırmızı bir çiçek kopardı ve dudakları arasına soktu. İki martı vardı çakıl taşları üstünde yürüyen; geçsin diye bir kenara çekildiler.</p>
				<p>İhtiyar Salome, ak saçlı başını kaldırıp havayı kokladı. “Kim geliyor?” diye sordu oğluna. “Rüzgâr başka türlü esmeye başladı.”</p>
				<p>“Yüreğim patlayacak nerdeyse anne,” dedi çocuk. “O olacak!”</p>
				<p>“Kim?”</p>
				<p>“Susss, konuşma!”</p>
				<p>“Arkasındakiler kim? Aman ya Rabbi, koca bir ordu.”</p>
				<p>“Bağbozumunda yere düşen üzüm tanelerini toplayan yoksullar anne. Ordu değil, korkma.”</p>
				<p>Gerçekten de ardındaki pejmürde kılıklı güruh bir orduyu andırıyordu. Kadın erkek, çoluk çocuk, ellerinde torbalar sepetler, hasatı yapılmış bağlara daldılar, aramaya başladılar. Her yıl, hasat vakti, bağbozumunda, zeytin toplamada bu sürüler, Celile’nin dört bir yanından fışkırır, İsrail yasasının buyurduğuna göre, mal sahiplerinin yoksullar için bıraktığı mısır, üzüm ve zeytini toplarlardı.</p>
				<p>Beyazlı adam durdu birden. Kalabalığı görmek ürkütmüştü onu. Buradan gitsem, dedi kendi kendine, eski korkusunun etkisi altında. Bu insanlar dünyası; gitmeliyim çöle, Tanrı’nın bulunduğu yere dönmeliyim... Geleceği yine pamuk ipliğine bağlı duruyordu. Hangi yöne gidecekti, ileri mi geri mi?</p>
				<p>Çukurun çevresindeki herkes, kıpırdamadan ona bakıyordu. Yakup ile Barabbas, kolları sıvalı, karşı karşıya duruyorlardı. Magdalena bile başını kaldırmış, dinliyordu... Hayat mıydı, ölüm mü? Neydi bu sessizlik? Rüzgâr değişmişti. Birden ayağa sıçradı ve kollarını kaldırarak “İmdat!” diye bağırdı.</p>
				<p>Beyazlı adam sesini duydu, tanıdı, tir tir titredi.</p>
				<p>“Magdalena,” diye fısıldadı. “Magdalena! Kurtarmalıyım onu!” Kollarını iki yana açarak hızlı hızlı kalabalığa doğru yürüdü.</p>
				<p>Halka yaklaştıkça, öfke dolu gözler, karanlık, işkence altında acı duyuyormuş izlenimi uyandıran vahşi bakışlar gördükçe, yüreği daha bir coşuyor, içi yakınlık ve sevgiyle doluyordu. Bunlar insan diye düşünüyordu. Bunların hepsi kardeş, her biri, ama bilmiyorlar, çektikleri acılar bundan... Bilselerdi, ne büyük kutlamalar, sarılıp öpüşmeler olurdu, ne büyük mutluluk!</p>
				<p>Sonunda gelip bir kayanın üstüne çıktı, kollarını iki yana açtı.</p>
				<p>Derinlerden sevinç dolu, zafer dolu bir söz çıktı:</p>
				<p>“Kardeşlerim!”</p>
				<p>Şaşkın halk birbirine baktı. Herkes susuyordu.</p>
				<p>“Kardeşlerim!” diye yeniden çınladı o zafer çığlığı. “Kardeşlerim, sizi görmek beni pek sevindirdi.”</p>
				<p>“Biz de pek sevindik seni görmekle, çarmıhçı!” diye cevap verdi Barabbas, yerden ağır bir taş alarak.</p>
				<p>“Oğlum!” diye seslendi yürek parçalayıcı bir ses, Meryem koşup oğluna sarıldı. Gülüyor, ağlıyor, onu okşuyordu; ama o, bir şey söylemeden, annesinin kollarından kurtulup Barabbas’a doğru yürüdü.</p>
				<p>“Barabbas kardeşim,” dedi. “Seni gördüğüme pek sevindim. Dostunum senin; büyük müjde getiriyorum.”</p>
				<p>“Yaklaşma,” diye gürledi Barabbas ve başkalarının gözünden saklamak için Magdalena’nın önüne geçti. Ama Magdalena, sevgili sesi duymuş, ayağa sıçramıştı.</p>
				<p>“İsa!” diye bağırdı. “İmdat!”</p>
				<p>Tek bir adımda çukurun kenarına geldi İsa. Magdalena, kayalara el ayak parmaklarını takarak tırmanmaya uğraşıyordu. İsa durup elini uzattı. Magdalena o eli tuttu, İsa da yukarı çekti. Kadın soluk soluğa, kan içinde yere yığıldı.</p>
				<p>Barabbas atılıp ayağını kadının sırtına dayadı, “Benim o!” diye gürledi, elindeki taşı kaldırarak. “Öldüreceğim onu, Şabat gününü kirletti. Ölüm!”</p>
				<p>“Ölüm! Ölüm!” diye bağırdı halk, kurbanlarının ellerinden kaçacağından korkarak.</p>
				<p>Pejmürde kılıklı güruhun, İsa’nın çevresini aldığını görünce, Zebedi de, “Ölüm!” diye haykırdı; kimbilir ne gibi fikirler aşılıyordu onlara. Dilenciler istediklerini yapmaya kalkarsa, vay halimize... “Ölüm!” diye bağırdı yeniden değneğini yere vurarak. “Ölüm!”</p>
				<p>İsa, Barabbas’ın kalkık kolunu tutarak, “Barabbas,” dedi. Sesi sakin ve üzgündü, “Tanrı’nın buyruklarından yerine getirmediğin olmadı mı hiç? Bütün hayatın boyunca hiç çalmadın mı, adam öldürmedin mi, zina yapmadın mı, yalan söylemedin mi?”</p>
				<p>Haykıran kalabalığa döndü, herkese bir bir baktı.</p>
				<p>“Aranızda günahı olmayan kişi atsın ilk taşı!”</p>
				<p>Kalabalık kıpırdadı, anılarını ve yaşamsal organlarını delen bu tırmalayıcı bakıştan kaçmaya çalışarak, geri geri çekildiler. Erkekler hayatları boyunca söyledikleri yalanları, yaptıkları haksızlıkları, birlikte yattıkları başkalarının kadınlarını hatırladılar, kadınlar başörtülerini indirdiler, tuttukları taşlar ellerinden kayıp yere düştü.</p>
				<p>Zebedi Baba halk yığınının üstün çıktığını görünce kudurdu. İsa bir kez daha döndü halka, gözlerini bir bir üstlerinde gezdirdi, gözlerinin ta derinlerine baktı.</p>
				<p>“Aranızda günahı olmayan kişi atsın ilk taşı.”</p>
				<p>“Ben,” dedi Zebedi. “Verin bana taşı. Suçsuzluk hiçbir şeyden korkmaz, ben atacağım!”</p>
				<p>Barabbas’ın pek hoşuna gitmişti bu. Taşı verdi ona ve kenara çekildi. Zebedi, taşı elinde tartarak Magdalena’nın üstünde durdu, tam başına isabet ettirmek için nişan alıyordu. Magdalena İsa’nın ayakları dibinde tortop olmuştu, sakindi, orada ölümden korkulmayacağını biliyordu.</p>
				<p>Öfkeli pejmürde kılıklılar Zebedi Baba’ya baktılar, aralarından biri, en sıskası ileri atıldı.</p>
				<p>“Hey, Zebedi,” diye seslendi. “Tanrı’ya inanıyorsun değil mi? Elin taş kesilecek şimdi, korkmuyor musun? Bir daha düşün; yoksulların hakkını yemedin mi hiç? Bir öksüzün bağını, açık artırmayla sattırmadın mı hiç? Gece hiçbir dulun koynuna girmedin mi?”</p>
				<p>Yaşlı günahkâr, dinledikçe, elindeki taş daha ağır çekiyor, taşı tutan kolu, geri geri gidiyordu. Birden bir çığlık attı, kolu güçsüz, düşüverdi. Koca taş, yere yuvarlanıp ayak parmaklarını ezdi.</p>
				<p>Pejmürde kılıklılar sevinç içinde bağırıyordu.</p>
				<p>“Mucize! Mucize! Magdalena suçsuz!”</p>
				<p>Barabbas ateş püskürüyordu; çiçek bozuğu yüzü kıpkırmızı olmuştu. Meryem’in oğluna atılarak elini kaldırıp tokat attı. İsa sakince öteki yanağını çevirdi.</p>
				<p>“Ötekine de vur, Barabbas kardeşim,” dedi.</p>
				<p>Barabbas’ın eli uyuştu, gözleri dışarı fırladı, kimdi bu? Hayalet mi, insan mı, yoksa şeytan mı? Şaşkın şaşkın geri gidip İsa’ya gözlerini dikti.</p>
				<p>“Vur öteki yanağıma da Barabbas kardeşim,” dedi Meryem’in oğlu yeniden onu kışkırtarak.</p>
				<p>Tam bu sırada, Yahuda incir ağacının gölgesinden çıktı, oraya çekilmiş, olanı biteni seyretmişti. Her şeyi görmüş, ama ağzını açmamıştı. Magdalena’nın öldürüp öldürülmemesi umurunda değildi, ama Barabbas ile pejmürde kılıklıların Zebedi’ye karşı çıkıp, günahlarını açığa vurması hoşuna gitmişti. İsa’yı göl kıyısında, yani beyaz cüppesi içinde görünce, yüreği hop etmişti. “Şimdi belli olur kim olduğu, ne istediği, insanlara ne müjdesi getirdiği,” diye mırıldanarak, elini koca kulağına götürmüştü. Ama daha başlangıçtaki ilk söz –’kardeşlerim’ sözü– hoşuna gitmemiş, yüzünü ekşitmişti. “Hâlâ akıllanmamış,” diye homurdandı. “Hayır, kardeş değiliz hepimiz. İsrailliler ile Romalılar kardeş olmadıkları gibi, İsrailliler de kendi aralarında kardeş değiller. Roma’da kendilerini satan Sadukiler, köy ağaları, zorbaya kulluk edenler, kardeşlerimiz değil bizim... Hayır işe yanlış başladın Meryem’in oğlu. Dikkatli ol!” Ama İsa’nın öteki yanağını, kızmadan, eşsiz bir insandışı tatlılıkla çevirdiğini görünce ürkmüştü. Nedir bu insan, diye bağırmıştı kendi kendine. Şu öteki yanağını çevirmesi yok mu, ancak bir melek yapabilirdi bunu, bir melek ya da bir köpek.</p>
				<p>Bir sıçrayışta Barabbas’ın yanına vardı. Meryem’in oğluna atılmak üzereyken kolundan yakaladı.</p>
				<p>“Dokunma ona,” dedi boğuk bir sesle. “Bas git evine!”</p>
				<p>Barabbas hayretle Yahuda’ya baktı. İkisi de aynı Kardeşlik Topluluğu’ndandı; birlikte kaç kez köyleri şehirleri basmışlar, İsrail’in hainlerini öldürmüşlerdi. Şimdiyse...</p>
				<p>“Sen ha, sen Yahuda?”diye mırıldandı. “Sen ha?”</p>
				<p>“Evet ben, defol!”</p>
				<p>Barabbas kımıldamıyordu. Yahuda, Kardeşlik Topluluğu’nda onun üstüydü, ona karşı gelemezdi; ama onuru da yerinden ayrılmayı önlüyordu.</p>
				<p>“Yürü!” diye bir kez daha buyurdu Kızılsakal.</p>
				<p>Haydut başını eğdi, Meryem’in oğluna vahşi bir bakış fırlattı: “Elimden kaçamayacaksın,” diye mırıldandı yumruğunu sıkarak. “Görüşeceğiz seninle!”</p>
				<p>İzleyicilerine dönerek, istemeye istemeye, “Gidelim,” dedi.</p>
				</div>
  </body>
</html>