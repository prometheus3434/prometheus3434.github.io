<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter30">
<div class="html5_section">
				<h1 class="chapter-num">30</h1>
				<p>Gözkapakları sevinç ve hayretten pır pır etmeye başlamıştı. Bu bir çarmıh değildi, topraktan göğe uzanan koca bir ağaçtı. İlkbahar gelmişti: Bütün ağaç çiçeklerle donanmıştı, her bir dalın ucuna bir kuş tünemiş ötüyordu... O dimdik, duruyordu, bütün vücuduyla ağaca dayanmıştı. Başını kaldırıp saydı: bir, iki, üç...</p>
				<p>“Otuz üç,” diye mırıldandı. “Kendi yaşım kadar, otuz üç kuş, hepsi de ötüyor.”</p>
				<p>Gözleri genişledi, sınırlarını aştı ve bütün yüzünü kapladı. Dönmeden, her yönde dünyayı görebiliyordu. İki kıvrımlı midye kabuğu olan kulakları, dünyanın küfürlerini, ağlayışlarını ve kargaşayı duyuyor, içine alıp onları türküye çeviriyordu. Mızrakla delinmiş olan yüreğinden kan akıyordu.</p>
				<p>Rüzgâr yoktu, ama esirgeyici ağaç, yapraklarını bir bir, dikenle kaplı saçma ve kanlı ellerine döküyordu. Kim olduğunu, nerede olduğunu cıvıltılar arasında hatırlamaya çalışırken, birden hava esti ve dondu. Bir melek duruyordu karşısında... O sırada gün ağardı.</p>
				<p>Uyurken olsun, uyanırken olsun, bir sürü meleği vardı, ama böylesini hiç görmemişti. Ne de sıcak bir insan güzelliği vardı yanaklarında, üst dudağında; ne de yumuşak, kıvırcık ayva tüyü vardı! Ya o gözler, tıpkı âşık bir delikanlı veya genç kızın gözleri gibi tutkuyla dolu, fırıl fırıl dönüyordu. Bedeni esnek ve sağlamdı, bacaklarını mavimsi siyah tedirginlik verici bir tüy kaplıyordu, ta baldırlarından kalçalarına kadar; koltuk altlarıysa sevgili insan teri kokuyordu.</p>
				<p>İsa tedirgin olmuştu. “Kimsin sen?” diye sordu yüreği atarak.</p>
				<p>Melek gülümsedi ve bütün yüzü tatlılaştı, bir insan yüzüne çevrilir gibi oldu. İsa’yı fazla ürkütmemek için iki uzun yeşil kanadını katladı.</p>
				<p>“Ben de senin gibiyim,” diye cevap verdi. “Koruyucu meleğinim. İnancını bozma.”</p>
				<p>Sesi derinden okşar gibi geliyordu, esirgeyici, tanıdığı bir sesti. Bir insan sesi gibiydi. Şimdiye kadar İsa’nın duyduğu meleklerin sesi haşin olmuştu, hep onu paylamışlardı. Sevinerek yakınır gibi meleğe baktı ve yeniden konuşmasını bekledi.</p>
				<p>Melek bunu tahmin etti ve İsa’nın isteğine boyun eğdi.</p>
				<p>“Tanrı beni dudaklarına tatlılık vermem için gönderdi. İnsanlar, içmen için çok acı şeyler sundular; gökler de öyle davrandı. Acı çektin, mücadele ettin. Bütün ömrün boyunca, sevinçli geçen tek günün olmadı. Annen, kardeşlerin, havarilerin, yoksullar, sakatlar, baskı altında bulunanlar, hepsi, hepsi de son dehşet ânında yanından ayrıldılar. Karanlıkta bir kaya üstünde yapayalnız, savunucusuz olarak kaldın. Derken Baba Tanrı sana acıdı. ‘Hey, ne diye oturuyorsun öyle orada?’ diye çağırdı beni. ‘Koruyucu meleği değil misin sen? Git aşağı da kurtar onu. Onun çarmıha gerilmesini istemiyorum ben. Yeter artık!’</p>
				<p>“Ordular Rabbi, diye titreyerek cevap verdim ona, onu yeryüzüne insanlığı kurtarmak için çarmıha gerilmek üzere göndermemiş miydin? Bu yüzden burada rahat rahat oturuyorum. Buyruğunun böyle olduğunu sanmıştım.</p>
				<p>“‘Bir düşte gerilsin çarmıha,’ diye cevap verdi Tanrı, ‘aynı korkuyu ve aynı acıyı duysun.’”</p>
				<p>“Koruyucu melek!” diye bağırdı İsa, meleğin başına iki eliyle sarılarak. Kaybolmasını istemiyordu, “Koruyucu meleğim, yavrum, şaşkına döndüm, çarmıha gerilmemiş miydim ben?”</p>
				<p>Melek, bembeyaz elini İsa’nın çırpınan yüreği üstüne koyarak yatıştırdı.</p>
				<p>“Sakin ol, tedirgin olma sevgili,” dedi ona ve büyüleyici gözleri açılıp kapandı. “Hayır, çarmıha gerilmemiştin.”</p>
				<p>“Peki çarmıh bir düş müydü ki, ya o çiviler, çektiğim acı, kararan güneş?”</p>
				<p>“Evet, bir düştü. Bütün çarmıha gerilmeni düşte yaşadın. Çarmıha düşte çıktın, düşte çivilendin. Ellerindeki, ayaklarındaki ve yüreğindeki yaralar düşte meydana geldi, ama öylesine güçlü oldu ki, bak! Hâlâ kanıyor...”</p>
				<p>İsa kendinden geçmiş bir halde çevresine bakıyordu. Neredeydi? Çiçek açan, ağaçlı, sulak bu ova neydi? Ya Kudüs? Ruhu? Meleğe dönerek koluna dokundu. Bedeni serindi, sımsıkıydı!</p>
				<p>“Koruyucu meleğim, yavrum,” dedi, “sen konuştukça, bedenim rahatlıyor, çarmıh, bir çarmıh gölgesi oluyor, çiviler çivi gölgeleri, çarmıha gerilme de, üzerimde, gökte yüzen bir buluta dönüyor...”</p>
				<p>“Gidelim,” dedi melek ve çiçeklenen çayırda zıplayarak ilerlemeye başladı. “Büyük zevkler bekliyor seni Nasıralı İsa. Tanrı gizlice özlemini duyduğun bütün zevkleri sana tattırmam için serbest bıraktı beni... Ey sevgili, yeryüzü iyidir, göreceksin. Şarap, kahkaha, kadın dudakları, dizlerin üstündeki ilk oğlunun oynayışları, hepsi güzel... Biz melekler (inanır mısın) çoğu kez yukardan aşağı bakar da, toprağı görüp, içimizi çekeriz.”</p>
				<p>Koca yeşil kanatlarını açıp İsa’yı içine aldı. “Başını çevir,” dedi. “Ardına bak.”</p>
				<p>İsa başını ardına çevirdi, ne mi gördü? Uzaklarda, yükseklerde Nasıra Tepesi pırıl pırıl parlıyordu, kale kapıları açıktı, binlerce bey ve hanım dışarı çıkıyorlardı. Altın giysiler kuşanmışlar, beyaz atlara binmişlerdi. Üzeri altın, leylak işlemeli, kar beyazı sancaklar vardı havada dalgalanan. Kafile çiçeklenen dağlar arasından iniyor, kral sarayları yanından ırmakların sığ yerlerinden geçiyor, kıvrılarak ilerliyorlar, yamaçları kucaklıyorlardı. Kahkahalardan, tiz sesli konuşmalardan meydana gelen bir gürültü ile birlikte sık ağaçların ardından tatlı iç çekişleri geliyordu...</p>
				<p>“Koruyucu meleğim benim, yavrum,” dedi İsa şaşkın. “Nedir bu asiller yığını? Kimdir bu krallar, kraliçeler? Nereye gidiyorlar?”</p>
				<p>“Bir düğün kafilesi,” diye cevap verdi melek gülümseyerek. “Düğüne gidiyorlar.”</p>
				<p>“Kim evleniyor?”</p>
				<p>“Sen!” diye cevap verdi. “Sana vereceğim ilk zevk bu.”</p>
				<p>İsa’nın kanı başına hücum etmişti. Birden gelinin kim olacağını kestirdi ve bedeni kıvanç duydu. Şimdi acele ediyordu. “Haydi gidelim,” dedi.</p>
				<p>Birden kendinin de altın yularlı beyaz bir ata bindiğini duydu. Kendine baktı. Başının üstünde mavi bir tüy sallanıyordu, baştan başa yamalı pejmürde giysisi, kadife ve altına çevrilmişti.</p>
				<p>“Yavrum, insanlara müjdesini verdiğim gökler hâkimiyeti bu mu?” diye sordu.</p>
				<p>“Hayır, hayır,” diye karşılık verdi gülerek. “Burası yeryüzü.”</p>
				<p>“Nasıl olmuş da bu denli değişmiş peki?”</p>
				<p>“O değişmedi, değişen sensin. Bir zamanlar yüreğin yeryüzünü istemezdi, karşı gelirdi buyruklarına. Şimdi istiyor, bütün sır da burada. Yeryüzüyle yürek arasındaki uyum: Nasıralı İsa, göklerin hâkimiyeti budur. Ama niye zaman kaybediyoruz sözlerle? Haydi gel, gelin seni bekliyor.”</p>
				<p>Melek beyaz ata bindi ve yola çıktılar. Ardında dağlar, inmekte olan atlılarla şenleniyordu. Kadın kahkahaları artmıştı. Kuşlar havada kanat çırparak her şeyi güveye doğru çekiyorlardı. “Geliyor,” diye şarkı söylüyorlardı, “geliyor, geliyor!” İsa’nın yüreği de bir kuştu. Başının üstüne konmuş cıvıldıyordu. “Geliyorum, geliyorum, geliyorum.”</p>
				<p>Atını dörtnala sürerken, ansızın büyük heyecanı ortasında havarilerini hatırladı. Ardına bakarak beylerle hanımlar kafilesini süzdü, onları arıyordu, yoktular. Şaşkınlıkla yanındakine baktı.</p>
				<p>“Ya benim havarilerim nerde?” diye sordu. “Göremiyorum onları. Neredeler acaba?”</p>
				<p>Alaylı bir kahkaha attı: “Dağıldılar.”</p>
				<p>“Niçin?”</p>
				<p>“Korkudan.”</p>
				<p>“Yahuda da mı?”</p>
				<p>“Hepsi, hepsi de! Kayıklarına döndüler, köycüklerine sindiler. Seni görmediklerine yemin ediyorlar, seni tanımadıklarına... Artık bakma ardına. Onları unut, önüne bak.”</p>
				<p>Çiçek açan limon ağaçlarının sarhoş edici kokusu yayılmıştı havaya.</p>
				<p>“Geldik,” dedi melek, atından inerek. Atı ışık oldu ve kayboldu.</p>
				<p>Zeytinliğin içinden acı çeken, tatlı bir yakınma iniltisi geliyordu. İsa tedirgin oldu: Sanki kendi kasıkları bağırıyordu. Bir zeytin ağacının gövdesine bağlı bir halde, kara beyaz alınlı iriyarı boğa duruyordu. Kuyruğu havaya dikilmişti, boynuzları üstünde de bir düğün atı vardı. İsa hiç bu denli güç, parlaklık, bu kadar sert pazılar, böyle kara gözler, bu denli erkeklik dolu bir boğa görmemişti. Korktu. Bu boğa olmasa gerek, diye düşündü, gücü her şeye yetici Tanrı’nın ölümsüz yüzlerinden biri.</p>
				<p>Melek yanında durmuş, kurnaz kurnaz gülümsüyordu. “Korkma Nasıralı İsa. Bir boğa o, genç, bakir bir boğa. Bak nasıl da çevik hareket ediyor, ıslak burun deliklerini yalıyor, başını nasıl eğip zeytin ağacına tosluyor, onunla savaşmak istiyor, ipini koparıp kaçmak için nasıl da çabalıyor... Bak uzağa, ta aşağıdaki çayıra. Ne görüyorsun?”</p>
				<p>“Genç inekler... Otluyorlar.”</p>
				<p>“Otlamıyorlar, genç boğanın ipini koparmasını bekliyorlar. Nasıl böğürdüğüne bir kez daha kulak ver. Ne incelik, ne yalvarış, ne güç! Doğrusu, kara, yaralı bir tanrı gibi... Yüzün niye vahşileşti Nasıralı İsa?”</p>
				<p>“Gidelim,” diye inler gibi konuştu yavaşça İsa. Sesi yumuşak, yalvarma ve güç doluydu.</p>
				<p>“İlkin boğayı serbest bırakacağım,” diye cevap verdi Melek gülerek. “Ona acımıyor musun?”</p>
				<p>Yaklaşıp ipini çözdü. Bir süre bakir hayvan kıpırdamadı. Ama birden anladı; serbestti. Bir sıçrayışta çayıra doğru koşmaya başladı.</p>
				<p>Tam o anda, İsa bir limon bahçesinden bilezik ve gerdanlık şakırtıları duydu. Dönüp baktı. Limon çiçekli taç giymiş olan Maria Magdalena, utangaç, titrek bir durumda karşısındaydı.</p>
				<p>İsa koşup onu kucakladı.</p>
				<p>“Magdalena, sevgili Magdalena,” diye bağırdı, “ah kaç yıldır, kaç yıldır bu ânı bekledim! Kim girdi aramıza, kim bizi bırakmadı bir türlü, Tanrı mı?.. Niçin ağlıyorsun?”</p>
				<p>“Sevincimden sevgilim; büyük özlemimden, gel!”</p>
				<p>“Gidelim. Götür beni!”</p>
				<p>Arkadaşına hoşça kal demek için döndü, ama melek havada kaybolmuştu. Arkalarında büyük beyler, hanımlar, krallar, beyaz atlar, beyaz leylaklar da kaybolmuştu. Aşağıda çayırda boğa ineklere biniyordu.</p>
				<p>“Kimi arıyorsun, sevgilim? Niçin ardına bakıp duruyorsun? Yalnızca ikimiz kaldık dünyada. Ellerindeki, ayaklarındaki, yüreğindeki yarayı öpüyorum. Ne büyük zevktir bu, ne hoş Pesah! Bütün dünya dirildi! Gel!”</p>
				<p>“Nereye? Elini ver bana; götür beni. Sana güveniyorum.”</p>
				<p>“Sık bir meyve ağaçlıklı bahçeye. Seni avlamak istiyorlar, yakalamak istiyorlar. Her şey hazır, çarmıh, çiviler, kalabalık, Pilatus... ama birden bir melek geldi ve seni alıp kaçırdı. Gel güneş doğmadan, görünmeden gel. Kudurmuşlar, senin ölümünü istiyorlar.”</p>
				<p>“Ben onlara ne yaptım?”</p>
				<p>“Sen onların iyiliğini, kurtulmalarını istedin. Seni nasıl bağışlayabilirler ki! Ver elini sevgilim. Kadınının peşini bırakma. O her zaman güvenli yolu bulur.”</p>
				<p>İsa’nın elini tuttu. Nerdeyse çiçek açacak olan limon ağaçları altında yürürken, ateş kırmızısı peçesi kabarıyordu. Erkeğin parmaklarıyla sarmaş dolaş olmuş parmakları yanıyordu, ağzıysa limon yaprağı kokuyordu.</p>
				<p>Soluk soluğa bir süre durup İsa’ya baktı. Ürperdi, çünkü gözünün, meleğin gözü gibi çekici, kurnaz bir şekilde oynadığını görüyordu. Ama gülümsüyordu ona.</p>
				<p>“Korkma, sevgilim. Yıllardır dilimin ucunda bir şey vardı, onu sana açmaya cesaret edememiştim bir türlü. Şimdi açacağım.”</p>
				<p>“Nedir? Konuş, korkma. Sevgilim.”</p>
				<p>“Cennetialadayken sen, yolcunun biri senden bir bardak su isterse, yedinci katından inip ona su ver. Kutsal bir azizsen ve bir kadın senden öpücük isterse, kutsallığından inip öp onu. Yoksa kurtuluş yoktur senin için.”</p>
				<p>İsa onu yakalayıp başını arkaya eğerek, ağzından öptü.</p>
				<p>İkisi birden ölü gibi sapsarı kesildiler. Diz bağları çözüldü. Daha ileri gidemeden çiçek açan bir limon ağacının altına yattılar ve yerlerde yuvarlanmaya başladılar.</p>
				<p>Güneş gelip üzerlerinde durdu. Bir meltem esiyordu; iki çıplak beden üstüne bir sürü limon çiçekleri dökülüyordu. Yeşil bir kertenkele karşıdaki taşa yapışmış, yuvarlak, kıpırdamayan gözleriyle onları seyrediyordu. İkide bir, uzaktan boğanın böğürdüğü duyuluyordu, şimdi dinlenmiş ve yatışmıştı. Hafif bir yağmur çiseledi ve iki yanan bedeni serinletti, toprağın kokusunu çıkardı.</p>
				<p>Maria Magdalena mırıldayarak adama sarıldı ve bedenini onunkine yapıştırdı.</p>
				<p>“Hiçbir erkek beni öpmedi. Dudaklarımın üstünde yanaklarımdan hiçbir erkek sakalı, dizlerimin arasında hiçbir erkek dizi duymadım. Bugün doğuyorum!.. Ağlıyor musun, yavrum?”</p>
				<p>“Sevgili karım, dünyanın bu denli güzel, bedenin bu denli kutsal olduğunu bilmiyordum hiç. O da Tanrı’nın kızlarından, ruhun kibar kardeşlerinden... Bedenin zevklerinin günahsız olduğunu hiç bilmedim.”</p>
				<p>“Gökleri ele geçirmek, sonsuz hayatın mucizevi suyunu bulmak için niçin çıktın yola? Ben o suyum işte. Eğildin, içtin ve huzura kavuştun... Hâlâ içini çekiyor musun yavrum? Ne düşünüyorsun?”</p>
				<p>“Yüreğim, suya konduğu zaman canlanıp açılan solmuş bir Eriha gülüdür. Kadın bir ölümsüz su çeşmesidir. Şimdi anlıyorum.”</p>
				<p>“Neyi anlıyorsun, yavrum?”</p>
				<p>“Yolun bu olduğunu.”</p>
				<p>“Yol mu? Ne yolu, sevgili İsa?”</p>
				<p>“Ölümlünün ölümsüz olmak için tutacağı yol, Tanrı’nın insan biçiminde yeryüzüne indiği yol. Ben yoldan saptım, çünkü bedenin dışında bir yol aradım: Bulutlar, büyük düşünceler ve ölüm yolundan gitmek istedim. Tanrı’nın işçi arkadaşı kadın, bağışla beni. Karşısında eğilip secdeye varıyorum, Tanrı’nın annesi... Doğacak oğlumuzun adını ne koyayım?”</p>
				<p>“Onu Şeria’ya götür ve istediğin gibi vaftiz et. Senindir o.”</p>
				<p>“Ona Parakletus diyelim, Avutucu olsun adı!”</p>
				<p>“Suus, birinin geldiğini duydum ağaçlar arasından. Sadık küçük zencim olacak. Kimse yaklaşmasın diye gözcü koymuştum onu. İşte geldi!”</p>
				<p>“Saul, hanımefendi.”</p>
				<p>Çocuğun parlak beyaz gözleri oynamaya başladı; tombul bedeni dörtnala koşarak gelmiş bir atınki gibi köpürüyordu. Magdalena ayağa kalktı ve elini ağzına kapattı.</p>
				<p>“Suss!”</p>
				<p>İsa’ya döndü. “Sevgili kocam, yoruldun. Uyu sen. Çabuk dönerim.”</p>
				<p>Ama İsa gözlerini kapatmıştı bile. Gözkapakları ve şakakları üzerinden tatlı bir uyku akmıştı, Magdalena’nın limon ağaçları altında gidip ıssız yolda kayboluşunu görmemişti.</p>
				<p>Ama zihni yerinden sıçramıştı. Bedenini toprakta uyur bırakarak Magdalena’nın peşine düştü. Nereye gidiyordu? Gözleri neden birden yaşla dolmuştu, dünya niye kararmıştı? Zihni bir şahin gibi o gözler üstünde uçuyor, kaçması için bırakmıyordu.</p>
				<p>Korkan küçük zenci, tökezleyerek önde gidiyordu. Zeytinliği geçtiler. Güneş daha batmamıştı. Çayırlığa girdiler. İnekler çimenliğe yayılmış, geviş getiriyorlardı. Kayalıklı, gölgeli, dar ve derin bir dereye indiler, orada köpek havlamaları ve soluk soluğa kalmış insan sesleri duydular. Küçük zenci dehşete kapıldı. “Ben gidiyorum,” dedi ve kaçmaya başladı.</p>
				<p>Magdalena yapayalnız kalmıştı. Bakındı. Kaya, taş, birkaç çalı çırpıdan başka bir şey görmüyordu. Yabani, kısır bir incir ağacı kayanın üstünden yatay olarak çıkmıştı. Sivri bir kayanın uygun bir yerinde gözcülük eden iki kuzgun, Magdalena’yı gördüler, sanki eşlerini çağırıyorlarmış gibi çığlık atmaya başladılar.</p>
				<p>Magdalena yerinden oynayan taş sesleri duydu. Kayalardan yukarı tırmanan erkekler vardı. Dili bir karış sarkmış, kara, kırmızı benekli bir köpek göründü. Dere, bir mezar gibi servi ve hurma ağaçlarıyla doldu.</p>
				<p>Durgun, memnun bir ses duyuldu: “Hoş geldin!”</p>
				<p>Magdalena dönüp baktı: “Kim o? Kimdir bana selam veren?”</p>
				<p>“Ben.”</p>
				<p>“Sen kimsin?”</p>
				<p>“Tanrı.”</p>
				<p>“Tanrı mı! O halde saçımı örteyim, göğüslerimi saklayayım. Başını öte yana çevir Rabbim, çıplaklığımı görmemen gerek, utandım. Niçin beni bu vahşi, ıssız yere getirdin? Neredeyim ben? Servi ve palmiyeden başka şey görmüyorum.”</p>
				<p>“İyi ya! Ölüm ve ölümsüzlük... Büyük Şehit, tam istediğim yere getirdim seni. Kendini ölüme hazırla, Magdalena, hazırla ki, ölümsüz olabilesin.”</p>
				<p>“Ölmek istemiyorum. Ölümsüz olmak istemiyorum. Bırak da yeryüzünde yaşamaya devam edeyim, sonra da küle çevir beni.”</p>
				<p>“Ölüm baharat ve kokularla yüklü bir kervandır. Korkma Magdalena! Bin kara deveye ve göklerin çölüne gir.”</p>
				<p>“Serviler ardından çıkan şu çılgın yolcular da kim?”</p>
				<p>“Korkma Magdalena, onlar benim deve güdücülerim. Elini gözlerine siper et. Güttükleri kara deveyi görmüyor musun, senin üstüne bineceğin kırmızı kadifeden eyeri olanı? Karşı koyma.”</p>
				<p>“Rabbim ölümden korkmuyorum, ama bir şikâyetim var. İşte şimdi ilk kez bedenimle ruhum aynı ağza sahip olmaya layık; ilk kez ikisi birden öpüldü. Tam bu sırada ölmem mi gerek?”</p>
				<p>“Bu an, senin ölmen için en uygun an, Magdalena. Daha iyisini bulamazsın, karşı koyma.”</p>
				<p>“Şu bağırıp çağırmalar, meydan okuyuşlar, kahkahalar da ne? Rabbim beni terk etme. Beni öldürmeye geliyorlar!”</p>
				<p>Hâlâ sakin ve memnun, ama şimdi uzaklaşmış olan sesi duyuyordu:</p>
				<p>“Magdalena ömründeki en büyük zevki tattın. Daha yükseğe çıkamazsın. Ölüm esirgeyicidir... Yakında görüşmek üzere hoşça kal İlk Şehit!”</p>
				<p>Ses kayboldu. Deredeki bir dönemeçten çılgına dönmüş Levililerle kana susamış, Kayfa’nın esirleri, ellerinde bıçak ve baltalarla göründüler.</p>
				<p>Magdalena’yı gördüler ve elde balta üzerine çullandılar.</p>
				<p>“Maria Magdalena, orospu!” diye haykırdılar kahkahalar atarak.</p>
				<p>Kara bir bulut kapladı güneşi. Yeryüzü karardı.</p>
				<p>“Değilim! Değilim!” diye bağırmaya başladı zavallı kadın. “Eskiden idim, şimdi değilim. Bugün doğdum ben!”</p>
				<p>“Orospu Maria Magdalena!”</p>
				<p>“İdim diyorum size, artık değilim, yemin ederim ki değilim. Öldürmeyin beni. Acıyın bana! Siz kimsiniz, sen dazlak kafalı, sen koca göbekli, ya sen çarpık bacaklı ve sen kambur? Dokunmayın bana!”</p>
				<p>“Orospu Maria Magdalena. Ben Saul’üm. İsrail’in tanrısı beni Şam’dan gönderdi ve onu öldürmek için yetki verdi.”</p>
				<p>“Kimi?”</p>
				<p>“Sevgilini!”</p>
				<p>Çetesine döndü. “Saldırın çocuklar! Onun sevgilisidir, o bilir nerede saklı olduğunu. Onu nereye sakladın söyle şıllık!”</p>
				<p>“Söylemeyeceğim.”</p>
				<p>“Öldürürüm seni!”</p>
				<p>“Beytanya’da!”</p>
				<p>“Yalancı! Oradan yeni geldik daha. Onu buralarda bir yere sakladın. Haydi söyle gerçeği!”</p>
				<p>“Saçımı bırakın! Niçin öldürmek istiyorsunuz onu? Ne yaptı size?”</p>
				<p>“Kutsal yasaya kim karşı gelirse, hakkı ölümdür!”</p>
				<p>Kambur konuşurken ona tutkuyla bakıyor, ateşli soluğuyla gittikçe yaklaşıyordu. Magdalena gözkapaklarını açıp kapıyordu.</p>
				<p>“Saul,” dedi, “göğüslerime, kollarıma, boynuma bak. Bunlar yok olursa yazık olmaz mı? Öldürme onları!”</p>
				<p>Saul gittikçe yaklaştı. Sesi boğuk, kısık çıkıyordu:</p>
				<p>“Nerede olduğunu açıkla, öldürmem seni. Göğüslerini, kollarını, boynunu seviyorum. Güzelliğine acı da açıkla! Niçin öyle bakıyorsun bana? Ne düşünüyorsun?”</p>
				<p>“Tanrı birden içinde parlasaydı da, gerçeği görseydin, kimbilir ne mucizeler yaratırdın, diye düşünüyordum (ve iç çekiyordum) Saul! Dünyayı fethetmek için sevgilime senin gibi havariler gerek. Balıkçılar, seyyar satıcılar, çobanlar değil, senin gibi alevler, Saul!”</p>
				<p>“Dünyaya fethetmek mi! Dünyayı fethetmek mi istiyor? Nasıl? Konuş, Magdalena, çünkü benim de istediğim bu.”</p>
				<p>“Sevgiyle.”</p>
				<p>“Sevgiyle mi?”</p>
				<p>“Saul, söyleyeceğime kulak ver bak. Ötekileri gönder gitsinler. Onların duymasını istemiyorum. Peşine düştüğün ve öldürmek istediğin bu adam Tanrı’nın oğludur, dünyanın kurtarıcısı mesih! Tanrı’ya teslim edeceğim ruhuma yemin ederim ki öyle!”</p>
				<p>Seyrek kurşuni sakallı, bir deri bir kemik kalmış bir Levili, “Saul, Saul,” dedi, “kolları kurt kapanlarıdır: Dikkat!”</p>
				<p>“Defol!”</p>
				<p>Yeniden Magdalena’ya döndü: “Sevgiyle mi? Ben de fethetmek istiyorum dünyayı. Limanlara iniyorum, gemilerin ayrıldıklarını görüyorum, yüreğim yanıyor. Yeryüzünün uçlarına varmak istiyorum, ama bir Yahudi dilencisi gibi değil, hayır, bir kral gibi, kılıcımla! Ama nasıl? İmkânsız. Öyle zavallı duyuyorum ki kendimi, intihar etmek geliyor içimden. Bu arada başkalarını öldürerek avunuyorum.”</p>
				<p>Bir süre sustu, derken kadına daha yaklaşarak, “Efendin nerede Magdalena?” diye sordu kibar bir sesle. “Söyle, onu bulup konuşayım. Bana sevginin ne olduğunu anlatmasını istiyorum ve dünyayı hangi sevginin kurtaracağını söylemesini... Niye ağlıyorsun?”</p>
				<p>“Çünkü sana nerde olduğunu söylemek istemiyorum. İkinizin karşılaşmanızı istemiyorum. O baştan başa tatlılık, sen ateş. İkiniz birlikte dünyayı ele geçirebilirsiniz. Ama sana güvenim yok, sana güvenim yok Saul. Bundan ağlıyorum.”</p>
				<p>O konuşmaya devam ederken, havada bir taş, ıslık çalarak gelip çenesini kırdı.</p>
				<p>“Kardeşlerim! İbrahim’in, İshak’ın ve Yakup’un tanrısı adına vurun!” diye bağırdı veremli Levili. İlk taşı alıp ona atan o olmuştu.</p>
				<p>Gökler gürüldedi. Uzakta batmakta olan güneş kana belenmişti.</p>
				<p>“İşte binlerce defa öpülen ağız için!” diye haykırdı Kayfa’nın esirlerinden biri. Magdalena’nın dişleri yere saçıldı.</p>
				<p>“Bu da karnına!”</p>
				<p>“Bu da yüreğine!”</p>
				<p>“Bu da burnunun direğine!”</p>
				<p>Magdalena başını korumak için göğsüne gömdü. Ağzından kan fışkırıyordu, göğüsleri, rahmi kan içinde kalmıştı. Ölüm hırıltısı başlamıştı.</p>
				<p>Şahin kanatlarını çırptı. Yuvarlak gözleri her şeyi görmüştü. Yırtıcı bir çığlık atarak döndü, bedenini hâlâ limon ağaçları altında görüp içine girdi. İsa’nın gözkapakları açılıp kapandı. Dudaklarına iri bir yağmur tanesi düştü. Uyanıp kalktı, zengin ceset barınağı toprak üstüne oturdu, düşüncelere daldı. Neydi görmüş olduğu düş? Hatırlayamıyordu... Aklında yalnızca taşlar kadın ve kan kalmıştı. Kadın Magdalena mıydı acaba? Yüzü yarılmış, su gibi kan akıyordu; titreştiği için iyi seçemiyordu yüzü. Ayırt etmeye çalışırken, taşlarla kan bir tezgâh halini alır gibi oldu. Kadın bu kez örgü makinesinin başına oturmuş, türkü okuyarak dokumaya başlamıştı.</p>
				<p>Başının üstünde limonlar, limon ağacının kara yaprakları arasında altın gibi parıldıyordu. Avuçlarını ıslak toprağa bastırdı, serinliğini ve bahar ılıklığını duydu. Bakındı; kimse bakmıyordu. Eğilerek toprağı öptü.</p>
				<p>“Anne,” dedi yavaşça, “sıkı sarıl bana, ben de sana sıkı sarılacağım. Anne, niye sen Tanrım olamıyorsun?”</p>
				<p>Limon yaprakları kımıldadı, ıslak toprak üstünde ayak sesleri duyuluyordu. Görünmeyen bir karatavuk ıslık çaldı. İsa gözlerini kaldırdı ve yeşil kanatlı koruyucu meleğinin karşısında sevinç ve kıvanç içinde durduğunu gördü. Bedenindeki kıvırcık tüyler batan güneşin eğik ışınları altında parıldıyordu.</p>
				<p>“Merhaba,” dedi İsa. “Yüzün kıvılcımlar saçıyor. Bana verecek başka müjden var mı? Sana inanıyorum. Kanatlarının yeşili toprağın çimeni gibi.”</p>
				<p>Melek gülerek kanatlarını kapadı. Yanına çömelerek bir limon çiçeğini buruşturdu, derken batı göğüne baktı, şimdi kiraz rengi olmuştu. Topraktan hafif bir meltem yükseldi ve limon ağacının bütün yaprakları sevinç içinde hışırdadı, dans etmeye başladı.</p>
				<p>“Siz insanlar ne kadar mutlu olmalısınız!” dedi. “Toprak ve sudan yapılmışsınız, dünyadaki her şey de toprak ve sudan yapılmış. Bu yüzden hepiniz birbirinize uyuyorsunuz. Kadınlar, erkekler, etler, sebzeler, meyveler... Hepiniz de aynı toprak ve sudan değil misiniz? Her şey birleşmek ister. Az önce, seni çağıran bir kadın sesi duydum yolda.”</p>
				<p>“Niye beni çağırıyordu. Ne istiyordu acaba?”</p>
				<p>Melek gülümsedi. “Suyu ve toprağı, senin suyunu ve toprağını istiyor. Tezgâhı başında oturmuş, türkü söyleyerek dokuyor. Türküleri dağları deliyor, ovalara yayılıyor. Seni arıyor. Dinle bak. Birazdan buraya da gelir, buraya limon ağaçlarına. Ses etme: İşte bak! Duydun mu? Türkü söylediğini sanıyordum, ama türkü söylemiyor inliyor. Dikkatli dinle bak. Ne duyuyorsun?”</p>
				<p>“Kuşların yuvalarına döndüğünü duyuyorum. Hava kararıyor.”</p>
				<p>“Başka bir şey duymuyor musun? Bütün varlığınla duymaya çalış. Bırak, ruhun kaçsın da bedeninden duyabilsin.”</p>
				<p>“Duydum! Duydum! Bir kadının sesi, ta uzaklardan uzaklardan... İnlemekte, ama sözlerini iyi işitemiyorum.”</p>
				<p>“Çok iyi duyuyorum. Bak sen de duy. Nedir bu inilti?”</p>
				<p>İsa ayağa kalktı, bütün gücünü topladı. Ruhu uçup gitti. Köye vardı, eve girdi ve avluda durdu.</p>
				<p>“Duyuyorum...” dedi İsa, parmağını dudaklarına götürerek.</p>
				<p>“Söyle.”</p>
				
				<blockquote>
					<div>
				<span>Gümüş mezar, altın mezar,</span>
				<span>Yaldızlı mezar,</span>
				<span>Kırmızı dudakları yeme,</span>
				<span>Kara gözleri yeme,</span>
				<span>İnce, bülbül sesli dilini yeme...</span>
					</div>
				</blockquote>
				
				<p class="after-bq">“Türkü söyleyeni tanıdın mı Nasıralı İsa?”</p>
				<p>“Evet.”</p>
				<p>“Maria, Lazar’ın kardeşi. Hâlâ çeyizini dokumakta. Senin öldüğünü sanıyor da ağlıyor. Kar beyazı boynu açık, turkuvaz gerdanlığı göğsüne doğru sarkmış. Bütün bedeni terle kaplı, kokuyor. Fırından yeni çıkmış ekmek gibi, olgun ayva gibi, yağmur sonu kokan toprak gibi kokuyor. Kalk. Gidip avutalım onu.”</p>
				<p>“Ya Magdalena?” diye bağırdı İsa korku içinde.</p>
				<p>Melek onu kolundan tuttu, yeniden yere oturttu.</p>
				<p>“Magdalena,” dedi sakince. “Evet, unutmuştum size söylemeyi, o öldü.”</p>
				<p>“Öldü mü?”</p>
				<p>“Öldürüldü. Hey, nereye gidiyorsun, Nasıralı İsa, yumruklarını sıkmış nereye? Kimi öldürmeye gidiyorsun, Tanrı’yı mı? Oydu onu öldüren. Otur hele! Kutsalların kutsalı bir ok attı ve mutluluğunun en yüksek noktasında onu deldi. Şimdi gökte, ölümsüz. Bir kadın için bundan daha büyük mutluluk olabilir mi? Aşkının solduğunu, yüreğinin korkaklaştığını, etinin çürüdüğünü görmeyecek. Onu öldürürken başındaydım, olanı biteni gördüm. Magdalena ellerini göğe kaldırarak: ‘Şükür sana Tanrım. Buydu istediğim!’ diye bağırdı.”</p>
				<p>Ama İsa alev almıştı:</p>
				<p>“Ancak köpekler bu denli boyun eğer. Köpekler ve melekler! Ben ne köpeğim ne de melek. Ben bir insanım ve ‘Haksız yere! Haksız yere!’ diye bağırıyorum. Haksız yere onu öldürdün, Tanrım. Oduncuların en kabası bile çiçek açmış bir ağacı kesmeye yanaşamaz, Magdalena ise kökünden ta en süt dallarına kadar çiçeklenmişti!”</p>
				<p>Melek onu kollarıyla sardı, saçını, omuzlarını, dizlerini okşadı; onunla sakin, yumuşak bir sesle konuştu. Sonunda ortalık karardı. Bir meltem esti, bulutlar dağıldı ve koca bir yıldız göründü. Akşam Yıldızı olmalıydı.</p>
				<p>“Sabırlı ol,” dedi ona, “boyun eğ, umutsuzluğa düşme. Dünyada yalnızca bir tek kadın var, sayısız yüzlü bir tek kadın. Biri düştü mü biri çıkıyor. Maria Magdalena öldü. Lazar’ın kız kardeşi Maria yaşıyor ve bizi bekliyor, seni bekliyor. Magdalena’nın ta kendisi ama başka bir yüzü var. Dinle bak... Yeniden iç çekti. Gidip avutalım onu. Rahminde, senin için Nasıralı İsa, senin için sevinçlerin en büyüğünü saklıyor. Bir oğul, senin oğlunu. Gidelim!”</p>
				<p>Melek dostuna yavaşça dokundu, yerden hafifçe kaldırdı. Şimdi ikisi de limon ağaçlarının altındaydılar. Üstlerinde, Akşam Yıldızı gülerek battı.</p>
				<p>Yavaş yavaş İsa’nın yüreği yumuşadı. Islak alacakaranlıkta Maria Magdalena’nın yüzüyle, Lazar’ın kardeşi Maria’nın yüzleri karışıyor, bir oluyordu... Gece geldi, baştan başa kokulu gece onları örttü.</p>
				<p>“Gel,” dedi melek. Mırıldanarak yuvarlak, ayva tüylü kolunu İsa’nın beline doladı. Soluğu, hindistancevizi ve ıslak toprak kokuyordu. İsa başını ona yasladı, gözlerini kapadı ve derin derin solumaya başladı. Koruyucu meleğinin soluğunun içine işlemesini istiyordu.</p>
				<p>Melek gülümseyerek kanatlarından birini açtı. Gece, yüklü çiyle gelmişti. Kalın yeşil kanatlarını üşümesin diye İsa’ya sardı. Kadının iniltisi, sakin bir ilkbahar yağmurunun çiselemesi gibi ıslak havada duyuluyordu:</p>
				<p>GÜMÜŞ MEZAR, ALTIN MEZAR...</p>
				
				<p class="margin-top-one-line">“Gidelim!” dedi İsa ve gülümsedi.</p>
				</div>
  </body>
</html>