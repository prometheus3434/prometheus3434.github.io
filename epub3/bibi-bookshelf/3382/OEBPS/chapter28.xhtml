<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter28">
<div class="html5_section">
				<h1 class="chapter-num">28</h1>
				<p>Güneş ufka varmış, kıpkırmızı, batmak üzereydi. Göğün karşı ucunda, doğuda, mavimsi beyaz bir parlaklık belirmişti. Nerdeyse paskalya ayı yükselecekti: koskoca, sessiz. Güneşin soluk ışınları hâlâ giriyordu evin içine. İsa’nın ince yüzüne eğik olarak iniyor, havarilerin alınlarını, burunlarını ve ellerini yakalıyor, köşeye giderek, yaşlı hahamın sakin, mutlu, artık ölümsüz olmuş yüzünü okşuyordu. Maria, tezgâhı başındaydı. Baştan başa gölgeyle kaplıydı. Kimse gözyaşlarının yanaklarından aşağı, çenesine ve yarı örülmüş olan kumaş üstüne aktığını görmüyordu. Ev hâlâ kokuyordu; İsa’nın parmak uçlarından mürrüsafi damlıyordu.</p>
				<p>Sessiz sessiz otururken, gece yaklaştıkça herkesin yüreği daha bir ezilirken, pencereden kılıç gibi bir kırlangıç girdi, başları üzerinde üç kere dolaştı, sevinç içinde baktı, derken ok gibi güneşe doğru atıldı. Beyaz karnını, çentikli kanatlarını görmeye vakit bile bulamadılar.</p>
				<p>Beklenen esrarlı işaret buymuş gibi İsa kalktı. “Vakit tamam,” dedi.</p>
				<p>Ocağa, alet ve edevatlara, kaplara, çanaklara, lambaya, su testisine, tezgâha doğru bir süre baktı; derken bakışları dört kadına doğru –yaşlı Salome’ye, Marta’ya, Magdalena’ya ve dokuyan Maria’ya– yöneldi, en sonra da sonsuz hayata kavuşmuş olan beyaz ihtiyar adama gitti.</p>
				<p>“Elveda,” dedi elini sallayarak.</p>
				<p>Üç genç kadının hiçbiri cevap veremedi. Ama yaşlı Salome, “Bize öyle bakma yavrum,” dedi, “sanki bir daha bizi görmeyecekmişsin gibi bakıyorsun.”</p>
				<p>“Elveda,” dedi yine İsa. Kadınlara yaklaştı ve elini ilkin Magdalena’nın, sonra da Marta’nın saçı üstüne koydu. Dokuyan kadın yerinden kalkıp yaklaştı. O da başını önüne eğdi. Sanki kendilerini kutsuyormuş, onlara sarılıyormuş gibi, sanki üçünü birden hep birlikte kalmak üzere alıp götürecekmiş gibi geliyordu onlara. Derken üçü birden ansızın ağıta başladılar.</p>
				<p>Avluya çıktılar. Havariler arkalarından gidiyorlardı. Kuyunun üstünde, avlunun çitinde bir hanımeli açmıştı. Gece içinde, kokusu iç bayıyordu. İsa elini uzatıp kopardı, dişleri arasına soktu. Tanrı bana güç versin, diye dua ediyordu içinden, şu ince çiçeği dişlerimin arasında tutabilecek kadar güç versin, bütün çarmıha geriliş acılarının sonuna kadar, ısırmadan tutabileyim onu!</p>
				<p>Sokak kapısının eşiğinde bir kez daha durdu, elini kaldırdı ve derin bir sesle bağırdı:</p>
				<p>“Elveda kadınlar!”</p>
				<p>Hiçbiri karşılık vermedi. İniltileri avluda çınlıyordu.</p>
				<p>İsa öne geçti, topluluk da Kudüs’e doğru yola çıktı. Moab Dağları’ndan dolunay yükseldi. Güneş Yahudiye dağları ardından battı. Bir süre, göğün iki mücevheri birbirine baktılar. Derken biri yükseldi, öteki battı.</p>
				<p>İsa, yanında yürüyen Yahuda’ya başıyla işaret etti. Aralarında bir sır olmalıydı, sessiz sessiz konuşuyorlardı. Bazen İsa bazen Yahuda, başını öne eğiyordu; her biri de sanki her bir kelime bir altın parçasıymış gibi cevabını tartarak veriyordu.</p>
				<p>“Üzülüyorum Yahuda kardeşim,” dedi İsa, “ama gerekli.”</p>
				<p>“Sana önce de sordum efendimiz. Başka yolu yok mu bunun?”</p>
				<p>“Hayır Yahuda kardeşim. Keşke olaydı, istemez miydim? Ben de aradım durdum, bekledim şimdiye dek ama boşuna. Hayır, yok başka yolu. Dünyanın sonu geldi. Bu dünya, bu şeytan hâkimiyeti yok edilecek, gökler hâkimiyeti inecek. Ben getireceğim onu. Nasıl mı? Ölerek. Başka çaresi yok. Titreme öyle Yahuda, kardeşim. Üç gün sonra dirileceğim.”</p>
				<p>“Bunu beni avutmak için söylüyorsun, yüreğim parçalanmadan seni ele vereyim diye. Dayanıklılığımdan söz ediyorsun. Beni cesaretlendirmek için söylüyorsun böyle. Hayır, o müthiş âna yaklaştıkça... hayır, efendimiz, hayır, dayanamayacağım!”</p>
				<p>“Dayanacaksın Yahuda, kardeşim. Tanrı sana gücünü verir, ne kadar gerekse, o kadarını verecektir, çünkü benim öldürülmem, senin de beni ele vermen gerek. İkimiz dünyayı kurtarmalıyız. Yardım et bana.”</p>
				<p>Yahuda başını eğdi. Bir süre sonra sordu: “Efendine ihanet etmen gerekseydi, eder miydin?”</p>
				<p>İsa uzun uzun düşündü. Sonunda, “Hayır, yazık ki edemezdim. Bu yüzden Tanrı bana acıdı da, daha kolay ödev verdi: çarmıha gerilmeyi.”</p>
				<p>İsa Yahuda’nın kolundan tuttu ve yavaş, etkileyici bir sesle konuştu: “Beni yalnız bırakma. Yardım et bana. Yüksek rahip Kayfa’ya söylemedin mi? Tapınak köleleri, beni yakalayacak olanlar silahlanmış, hazır değiller mi? Her şey düşündüğümüz gibi olmadı mı Yahuda? Haydi bu gece hep birlikte Pesah Bayramı’nı kutlayalım. Ben sana işaret verdiğimde, gider alır gelirsin onları. Karanlık gün sayısı sadece üç. Şimşek gibi gelip geçecektir, üçüncü gün de, vecit içinde dans edeceğiz hep birlikte, ben dirildiğimde!”</p>
				<p>“Ötekiler bunu bilecek mi?” diye sordu Yahuda başparmağıyla arkasındaki havarileri göstererek.</p>
				<p>“Bu gece söyleyeceğim. Muhafızlarla Levililer beni yakaladıklarında, herhangi bir karşı koyma olmasın diye.”</p>
				<p>Yahuda hor görür bir davranışla dudak büktü. “Onlar mı karşı koyacaklar? Nereden buldun onları efendimiz, biri ötekinden beter.”</p>
				<p>İsa başını önüne eğdi, bir şey söylemedi.</p>
				<p>Ay yükseldi, yeryüzüne aktı, taşları, ağaçları insanları meshetti. Lacivert gölgeler düştü toprağa. Geride havariler toplanmışlar konuşuyorlar, tartışıyorlardı. Kimi şöleni düşündükçe, ağzını yalıyor, kimi İsa’nın iğneleyici sözleri konusunda kaygıyla konuşuyordu; Thomas da, zavallı ihtiyar hahamı düşünüyordu:</p>
				<p>“Onun işi bitti. Şimdi sıra bizde!”</p>
				<p>“Ne, biz de mi öleceğiz yani?” Natanael şaşkın şaşkın. “Ölümsüzlüğe gittiğimizi söylemedik mi?”</p>
				<p>“Öyle ama, ilkin ölmemiz gerekiyormuş,” diye Filipus açıkladı ona.</p>
				<p>Natanael başını salladı. “Kötü bir yoldan gidiyoruz ölümsüzlüğe,” diye homurdandı. “Görürsün bak, cehennemde hiç de hoş vakit geçireceğimizi sanmıyorum!”</p>
				<p>Bir hayalet gibi beyaz ve donuk Kudüs, karşılarında ay ışığı altında yükseliyordu. Evler ay ışığında sanki yerden kopmuş, havada asılı duruyordu. Mezmur okuyanlar ve kesilen hayvanlardan çıkan gürültüler gece içinde daha belirli bir şekilde duyuluyordu.</p>
				<p>Petrus ile Yahya kalenin doğuya açılan kapısında bekliyorlardı. Yüzleri parlak ay altında parlıyordu, sevinç içinde onları karşıladılar. “Her şey dediğin gibi oldu efendimiz. Sofra kurulu. Her şey hazır.”</p>
				<p>“Evin sahibini soracak olursanız,” diye ekledi Yahya, “her şeyi hazırladıktan sonra yok oldu.”</p>
				<p>İsa gülümsedi. “Ev sahibinin ortadan kaybolması konukseverliğin en yüksek noktası.”</p>
				<p>Hepsi de adımlarını sıklaştırdılar. Sokak insan doluydu, fenerler, mersin ağaçlarında sallanmaktaydı. Pesah Mezmuru kapalı kapıların ardından yankılanıyordu.</p>
				
				<blockquote>
					<div>
				<span>İsrail Mısır’dan göçtüğünde, </span>
				<span class="indented">Yakup soyu barbarlardan kurtulduğunda,</span>
				<span>Deniz baktı ve kaçtı</span>
				<span class="indented">Şeria ters akmaya başladı,</span>
				<span>Dağlar koçlar gibi sıçradı,</span>
				<span class="indented">tepeler koyunlar gibi</span>
				<span>Neden kaçtın ey deniz</span>
				<span class="indented">ve sen Şeria, ne diye ters döndün?</span>
				<span>Neden sıçradınız ey dağlar koçlar gibi</span>
				<span class="indented">ve siz tepeler, koyunlar gibi?</span>
				<span>Rabbin önünde titre ey toprak!</span>
				<span class="indented">İsrail’in tanrısı’nın önünde,</span>
				<span>Dokunmasıyla kayaları göle çeviren,</span>
				<span class="indented">taşlardan serin su fışkırtan!</span>
					</div>
				</blockquote>
				
				<p class="after-bq">Sokaktan geçerken havariler de Pesah Mezmuru’nu okumaya başlamışlardı. Petrus ile Yahya önde gidiyor, onlara kılavuzluk ediyordu. İsa ile Yahuda’dan başka herkes kaygısını unutmuş, kendilerini bekleyen masaya doğru koşuyorlardı.</p>
				<p>Petrus ile Yahya durdular, kesilmiş koyunun kanına batırılarak parmakla iz yapılmış olan bir kapıyı açtılar ve aç sürü içeri daldı. Avludan geçip taş bir merdivenden üst kata çıktılar. Sofra kurulmuştu. Üç tane yedi kollu avize, koyunu, şarabı, mayasız ekmeği, çerezleri aydınlatıyor, uzun bir yolculuğa çıkacaklarmış gibi yerken ellerinde tutmaları gereken asaları da ışıtıyordu.</p>
				<p>“Sizinle karşılaşmak bizleri çok sevindirdi!” dedi İsa ve elini kaldırarak görünmeyen ev sahibini kutsadı.</p>
				<p>Havariler güldüler. “Kimi selamlıyorsun efendimiz?” diye sordular.</p>
				<p>“Görünmeyeni,” dedi İsa onlara sert bir bakış fırlatarak.</p>
				<p>Beline koca bir havlu bağladı; su alıp diz çökerek havarilerinin ayaklarını yıkamaya başladı.</p>
				<p>“Efendimiz, hiçbir zaman ayaklarımı yıkamana müsaade edemem!” diye bağırdı Petrus.</p>
				<p>“Petrus, ayaklarını yıkamazsam, göklerin hâkimiyetinde katılamazsın bana.”</p>
				<p>“O halde efendimiz, yalnızca ayaklarımı değil, ellerimi, başımı da yıka.”</p>
				<p>Sofra başına oturdular. Açlıktan ölüyorlardı, ama kimse elini uzatmak istemiyordu. Hocanın yüz ifadesi haşindi, dudaklarında acı okunuyordu. Bakışlarını bir bir havariler üzerinde gezdiriyordu; sağındaki Petrus ile solundaki Yahya’ya, karşısındaki, yardım etmekten hoşlanmayan suç ortağı, mezarı Kızılsakal’a da bakıyordu.</p>
				<p>“İlkin,” dedi, “atalarımızın kölelik ülkesinde döktüğü gözyaşlarını hatırlamamız için tuzlu su içeceğiz.”</p>
				<p>Tuzlu su dolu testiyi alıp Yahuda’nın bardağına taşarcasına doldurdu, sonra da başkalarının bardaklarına birer yudum koydu, derken kendine de ağzına kadar doldurdu.</p>
				<p>“İnsanların özgürlük uğruna çektikleri acıları, kaygıları ve döktükleri gözyaşlarını hatırlayalım!” dedi ve ağzına kadar tuzlu suyla dolu bardağını bir dikişte içti.</p>
				<p>Ötekiler suratlarını buruşturarak içtiler. Yahuda da, İsa gibi bardağının içindekini bir içişte bitirdi. Efendisine göstererek bardağı baş aşağı çevirdi. Tek bir damla bile kalmamıştı.</p>
				<p>“Kahraman bir savaşçısın Yahuda,” dedi İsa gülümseyerek. “En ağır acıya bile katlanabilirsin.”</p>
				<p>Mayasız ekmeği alıp bölüştürdü. Sonra koyunu kotardı. Herkes elini uzatıp yasanın çizdiği acı otlardan payına düşeni aldı: defne yaprağı ve kekik. Esaretleri sırasında atalarının yapmış olduğu tuğlaların hatırası olarak etin üstüne kırmızı salça döktüler. Yasanın dediği gibi çabuk çabuk yediler. Her biri eline bir asa aldı ve bir ayağı havada, oradan ayrılmaya hazırlandı.</p>
				<p>İsa yemiyor, onları seyrediyordu. Onun elinde de asa vardı, uzun bir yolculuğa çıkacakmış gibi bir ayağı havadaydı. Kimse konuşmuyordu. Bütün duyulan sesler, çenelerin çarpmasından, şarap bardaklarının şıkırtısından ve kemik yalayan dillerin çıkardığı seslerden ibaretti. Ay tepedeki pencereden girdi. Masanın yarısı aydınlandı, öteki yarısı kırmızı bir karanlığa gömüldü.</p>
				<p>Derin bir sessizlikten sonra İsa ağzını açtı: “Pesah demek yolculuk demektir yoldaşlarım. Karanlıktan aydınlığa, esaretten özgürlüğe olan yolculuk. Ama bu gece kutladığımız Pesah, daha da ileri gidiyor. Bu akşamki Pesah ölümden ölümsüzlüğe giden yolu ifade ediyor. Ben başta gidiyorum arkadaşlar, sizler için yolu açıyorum.”</p>
				<p>Petrus ürperdi. “Efendimiz,” dedi, “yine ölümden söz etmeye başladın, yine iki yüzü keskin bıçak gibi sözlerin. Başına büyük bir bela gelmek üzereyse, açık konuş. Biz erkeğiz.”</p>
				<p>“Doğru, efendimiz,” dedi Yahya. “Sözlerin şu acı otlardan daha acı. Bize acı da, açık konuş.”</p>
				<p>İsa, dokunmadığı ekmek payını alıp lokma lokma havarileri arasında bölüştürdü.</p>
				<p>“Alın, yiyin,” dedi. “Bu benim bedenimdir.”</p>
				<p>Şarap bardağını da aldı, hâlâ ağzına kadar dolu duruyordu; ağızdan ağıza geçirilmesini söyledi. Hepsi de içtiler.</p>
				<p>“Alıp içtiniz,” dedi. “Bu benim kanımdır.”</p>
				<p>Her bir havari kendi ekmek lokmasını yedi ve yudum şarabını içti. Başları dönmeye başladı. Şarap onlara kan gibi koyu ve tuzlu geliyordu; ekmek lokması yanan bir kor gibi karınlarına indi. Birden, dehşet içinde hepsi de, İsa’nın içlerinde kök saldığını ve içlerini kemirmeye başladığını duydular. Petrus dirseklerini masaya dayayarak ağlamaya başladı. Yahya, İsa’nın göğsüne doğru eğildi, “Bizden ayrılmak istiyorsun efendimiz, ayrılmak istiyorsun,” diye mırıldanıp duruyor, başka söyleyecek söz bulamıyordu.</p>
				<p>“Bir yere gitmiyorsun!” diye bağırdı Andreas. “Geçen gün, ‘Bıçağı olmayan hırkasını satsın alsın!’ demiştin. Üstümüzdekilerini satar, silahlanırız; sonra gelsin bakalım Şaron, sıkıyorsa gelsin, bakalım sana dokunabilir mi?”</p>
				<p>“Hepiniz beni bırakıp gideceksiniz,” dedi İsa; şikâyet eder gibi değildi. “Hepiniz.”</p>
				<p>“Ben, hiçbir zaman!” diye bağırdı Petrus, gözyaşlarını silerek.</p>
				<p>“Petrus, Petrus, horoz ötmeden daha, üç kez inkâr edeceksin beni.”</p>
				<p>“Ben mi, ben mi?” diye haykırdı Petrus göğsüne yumruk indirerek. “Ben mi inkâr edeceğim seni? Ölüme dek seninleyim!”</p>
				<p>“Ölüme dek!” dediler bütün havariler, vecit içinde ayağa sıçrayarak, “Oturun,” dedi İsa sakince. “Daha saati gelmedi. Bu Pesah’ta sizlere büyük bir sır açacağım. Zihinlerinizi, yüreklerinizi açın, korkuya kaptırmayın kendinizi!”</p>
				<p>“Söyle efendimiz,” diye mırıldandı Yahya, yüreği bir saz gibi titreyerek.</p>
				<p>“Yediniz değil mi? Artık açlığınız kalmadı, öyle değil mi? Bedeniniz doydu, değil mi? Artık bırakın da, ruhunuz huzur içinde dinlesin, olur mu?”</p>
				<p>Titreyerek, hepsi de İsa’nın dudaklarına baktılar.</p>
				<p>“Sevgili yoldaşlar,” diye bağırdı, “elveda! Ben gidiyorum!”</p>
				<p>Havariler çığlıklar atarak üstüne çullandılar, gitmesin diye tuttular. Çoğu ağlıyordu. Ama İsa sakin sakin Matta’ya döndü.</p>
				<p>“Matta, kutsal yazıları ezbere bilirsin sen. Ayağa kalkıp yüksek sesle İşaya Peygamber’in kehanetli sözlerini oku da yürekleri yatışsın. Hatırlarsın: ‘Rabbin gözünde küçük, narin bir ağaç gibi büyüdü...’”</p>
				<p>Sevinçle ayağa fırladı Matta. Omuzları kambur duruyordu, bacakları çarpıktı, kuruydu, uzun ince parmakları is lekesi içindeydi; ama birden nasıl da dimdik durdu! Yanakları alev aldı, boynu şişti ve peygamberin sözleri yüksek tavanlı odada acı ve kudretle yankılandı:</p>
				
				<blockquote>
					<div>
				<span>Rabbin gözünde küçük narin bir ağaç gibi büyüdü</span>
				<span class="indented">susuz ağaçtan fışkıran.</span>
				
				<span class="quatrain">Ne güzeldi? Ne parlaktı,</span>
				<span class="extra-indent">gözlerimizin seçebileceği kadar;</span>
				<span class="indented">yüzünde hoşumuza gidecek hiçbir özellik yoktu</span>
				
				<span class="quatrain">İnsanlar onu hor gördüler, geri çevirdiler</span>
				<span class="indented">acılı bir adam, acıyı tanıyan kişi</span>
				<span>Yüzümüzü çevirip değer vermedik ona.</span>
				
				<span class="quatrain">Ama bütün acılarımızı üstüne aldı</span>
				<span>Bizim suçlarımızla yaralandı</span>
				<span class="indented">bizim alçaklığımız onu zedeledi</span>
				<span>O kamçı yedi, biz iyileştik.</span>
				
				<span class="quatrain">Ceza yedi, acılara boğuldu,</span>
				<span class="indented">yine de açmadı ağzını,</span>
				<span>Kesilmeye giden koyun gibi</span>
				<span class="indented">açmadı ağzını.</span>
					</div>
				</blockquote>
				
				<p class="after-bq">“Yeter,” dedi İsa içini çekerek. Yoldaşlara döndü, “İşaya Peygamber’in sözünü ettiği kişi benim,” dedi sakince. “Kesilmeye götürülen koyun benim ve ağzımı açmayacağım.” Bir süre durduktan sonra devam etti: “Doğduğum günden beri kesilmeye götürüldüm.”</p>
				<p>Şaşkın havariler, açık ağızlarla ona bakıyor, söylemiş olduğu sözleri anlamaya çalışıyorlardı; derken birden, hep birlikte, yüzlerini masanın üstünde saklayıp ağıt okumaya başladılar.</p>
				<p>Bir ara İsa’nın yüreği burkuldu. Bu inildeyen yoldaşlarını nasıl bırakabilirdi? Gözlerini kaldırıp Yahuda’ya baktı. Yahuda’nın sert bakışlı mavi gözleri uzun süredir İsa’nın üstüne takılmıştı. Efendisinin içinde olup bitenleri kestirmişti, sevginin gücü ne kadar kolay felce uğratabileceğini biliyordu. İki bakış havada karşılaştı ve birkaç saniye havada güreştiler, biri haşin, amansız, öteki yalvarır, acılı. Derken İsa başını sallayarak Yahuda’ya acı acı gülümsedi ve yeniden havarilere döndü, “Niçin ağlıyorsunuz?” diye sordu onlara. “Niçin ölümden korkuyorsunuz? Tanrı’nın başmeleklerinden insanı en çok sevenler arasında en esirgeyicisi. Benim şehit düşmem, çarmıha gerilmem şart, Cehennem’e inmem gerek. Ama üç gün içinde mezarımdan fırlayacağım ve göğe çıkarak babamın yanına oturacağım.”</p>
				<p>“Bizi yine yalnız mı bırakacaksın?” diye bağırdı Yahya ağlayarak. “Bizi de al götür Cehennem’e, Cennet’e!”</p>
				<p>“Yeryüzündeki görev de ağır bir görev sevgili Yahya. Sizlerin hepinizin toprak üstünde kalmanız gerek, kalıp çalışmalısınız. Burada, toprakta savaşacaksınız; sevin ve bekleyin, ben döneceğim!”</p>
				<p>Yakup efendisinin ölümüne alışmıştı ve yeryüzünde yalnız kaldıklarında, onsuz neler yapacaklarını düşünüp duruyordu.</p>
				<p>“Tanrı’nın ve efendimizin buyruğuna karşı gelemeyiz. Peygamberlerin dediği gibi senin görevin ölmek, efendimiz; bizimkiyse, yaşamak; yaşayalım ki, söylediğin sözler kaybolup gitmesin. Onları kutsal yazılara katacağız, yasalar yapacağız, kendi havralarımızı kuracağız, kendi yazıcılarımız ve Farisilerimiz olacak.”</p>
				<p>İsa dehşete kapılmıştı. “Sen ruhu çarmıha geriyorsun, Yakup,” diye bağırdı. “Hayır, hayır, böyle yapmanızı istemiyorum!”</p>
				<p>“Ancak bu şekilde ruhun hava olup kaçmasını engelleyebiliriz,” diye karşı çıktı Yakup.</p>
				<p>“Ama o zaman özgürlüğünü yitirir; ruh olmaz!”</p>
				<p>“Önemi yok. Ruh gibi durur. Bizim görevimiz için yeter.”</p>
				<p>Soğuk bir ter boşandı İsa’dan. Acele havarilere baktı. Kimse de karşı koymak için başını kaldırmamıştı. Petrus, Zebedi’nin oğluna hayranlıkla bakıyordu. Yaratıcı bir zihni vardı; babasının bütün parlak niteliklerini almıştı, şimdi de görürsünüz bakın, her şeyi efendimiz için ayarlayacaktı... İsa umutsuzluk içinde ellerini kaldırdı. Yardım ister gibiydi.</p>
				<p>“Avutucu’yu göndereceğim size, hakikatin ruhunu. O sizlere kılavuzluk eder.”</p>
				<p>“Avutucu’yu çabuk gönder,” diye bağırdı Yahya, “ki biz de yoldan sapıp seni görmekten yoksun kalmayalım sonra!”</p>
				<p>Yakup inatçı başını salladı. “O da –sözünü ettiğin hakikat ruhu da– çarmıha gerilecektir. İnsanlar var oldukça, ruhun çarmıha gerileceğini bilirsin efendimiz. Ama önemi yok. Arkada daima kalan bir şey olur, o da, bence, yeter bize.”</p>
				<p>“Bana yetmez!” diye bağırdı İsa.</p>
				<p>Yakup, bu acıklı çığlığı duyunca tedirgin oldu. Yaklaşıp efendisinin elini tuttu. “Evet, senin için yeterli değil efendimiz,” dedi. “Çarmıha gerilmen bu yüzden. Sözüne karşı çıktığım için bağışla beni.”</p>
				<p>İsa elini, onun inatçı başı üstüne koydu. “Tanrı dilerse, ruh varsın bu dünyada durmadan çarmıha gerilsin, çarmıh da kutsansın. Sevgiyle, sabırla ve inançla taşıyalım onu. Bir gün omuzlarımız üstünde kanatlanır.”</p>
				<p>Konuşmuyorlardı. Ay şimdi epey yükselmişti gökte, sofra üstünde bir ölüm ışığı dolaşıyordu. İsa ellerini kavuşturdu.</p>
				<p>“Günlük iş bitti,” dedi. “Yapmam gereken şeyi yaptım; söylemem gerekeni söyledim. Ödevimi yaptım sanıyorum. Şimdi ellerimi kavuşturuyorum.”</p>
				<p>Yahuda’ya işaret etti, Yahuda kalktı, meşin kemerini sıktı, eğri asasını aldı. Allahaısmarladık dermiş gibi ona el salladı.</p>
				<p>“Bu gece,” dedi. “Sedron Vadisi’nin ötesindeki Getsemani’nin zeytinlikleri altında dua edeceğiz. Yahuda, kardeşim: Git, Tanrı yardımcın olsun. Tanrı yanından ayrılmasın!”</p>
				<p>Yahuda dudaklarını araladı. Bir şey söylemek istiyordu, ama fikrini değiştirdi. Kapı açıktı. Dışarı fırladı, koca ayakları taş basamaklarda güm güm ses çıkardı.</p>
				<p>Petrus tedirgindi. “Nereye gidiyor?” diye sordu. Arkasından gitmek üzere ayağa kalktı ama İsa tuttu.</p>
				<p>“Petrus, Tanrı’nın çarkı dönmeye başladı. Yolu tıkama.”</p>
				<p>Bir meltem çıkmıştı. Yedi kollu avizedeki alevler titreşiyordu. Birden dehşetli bir rüzgâr esti ve kandiller söndü. Bütün ay odaya girdi. Natanael korktu ve arkadaşına yaslandı:</p>
				<p>“Bu rüzgâr değildi, Filipus. Biri girdi içeri. Ya Rabbim, Şaron olmasın sakın?”</p>
				<p>“Olsa sana ne!” dedi çoban. “Bizim için gelmiyor ya.” Hâlâ dengesini bulamayan arkadaşının sırtına vurdu.</p>
				<p>“Büyük gemilere büyük fırtınalar yakışır,” dedi. “Tanrı’ya şükür bizler kayıklar, fındık kabuklarıyız.”</p>
				<p>Ay, İsa’nın yüzünü yakalamış, yutuyordu. İki zifiri karanlık gözden başka bir şey kalmamıştı. Yahya korkmuştu. Hâlâ orada olup olmadığını anlamak için elini gizlice İsa’nın yüzüne götürdü. “Efendimiz,” diye mırıldandı, “neredesin?”</p>
				<p>“Henüz buradayım sevgili Yahya,” diye karşılık verdi İsa. “Bir zamanlar kutsal Karmel Dağı’nda, bir dervişin söylediği sözleri hatırlamıştım da, yok oluverdim bir ara: ‘Domuz gibi bedenimin beş çukuruna gömülmüştüm,’ demişti.</p>
				<p>‘Peki nasıl kurtuldun, dede?’ diye sormuştum ona. ‘Mücadele çetin mi oldu?’”</p>
				<p>‘Yooo,’ diye cevap vermişti bana. ‘Bir gün çiçek açan bir badem ağacı görmüş ve kurtulmuştum...’</p>
				<p>Çiçek açan bir badem ağacı sevgili Yahya: Ölüm bir an için, öyle geldi bana şimdi.”</p>
				<p>Yerinden kalktı. “Gidelim,” dedi. “Vakit tamam.” Başa geçti. Ardından derin düşüncelere dalmış havariler geliyordu.</p>
				<p>“Gidelim buradan,” diye fısıldadı Natanael dostuna. “İşin içinde kargaşa kokusu alıyorum.”</p>
				<p>“Ben de aynı şeyi düşünüyorum,” diye cevap verdi Filipus, “ama Thomas’ı da alalım yanımıza.”</p>
				<p>Ay ışığında Thomas’ı aradılar, ama o sokaklarda kaybolmuştu bile. Kendiliklerinden arkada kaldılar. Topluluk Sedron’a varır varmaz, ötekilerin uzaklaşmalarını beklediler, derken tabanları yağlayıp ölümden kaçmaya başladılar.</p>
				<p>İsa geri kalanlarla birlikte Sedron Vadisi’nden inip karşı tepeye tırmandı ve Getsemani’nin zeytinliklerine giden yola girdi. O koca zeytin ağaçları altında kaç gece uyanık kalmış, Tanrı’nın esirgeyiciliğinden ve insanların alçaklıklarından söz etmişti!</p>
				<p>Durdular. Akşam çok yiyip içtiklerinden, havarilerin uykuları gelmişti. Taşları ayaklarıyla iterek toprağı temizlediler, yatmaya hazırlandılar.</p>
				<p>“Üç kişi yok,” dedi İsa, bakınarak. “Ne oldu onlara?”</p>
				<p>“Bırakıp gittiler,” dedi Andreas öfkeyle.</p>
				<p>İsa gülümsedi. “Onları yargılama Andreas. Görürsün: Bir gün üçü de dönecekler, taçların krallara en layık olanı, dikenli, solmayan taçlarla dönecekler.” Bu sözü söyledikten sonra bir zeytin ağacına yaslandı, birden büyük bir yorgunluk duymuştu.</p>
				<p>Havariler yatmışlardı. Yastık yerine büyük taşlar bulmuşlar, rahatlarını sağlamışlardı.</p>
				<p>“Gel efendimiz, sen de yat bizimle,” dedi Petrus esneyerek. “Andreas nöbet bekler.”</p>
				<p>İsa bedenini ağaçtan ayırdı. “Petrus, Yakup ve Yahya!” dedi. “Gelin benimle!” Sesi acıydı, buyurur gibiydi.</p>
				<p>Petrus duymamazlıktan geldi. Yere uzanıp yeniden esnedi ama Zebedi’nin iki oğlu kollarından tutup kaldırdılar.</p>
				<p>“Yürü,” dediler. “Utanmıyor musun?”</p>
				<p>Petrus kardeşine yaklaştı. “Kimbilir ne olacak Andreas. Bıçağını ver.”</p>
				<p>İsa önde gidiyordu. Zeytin ağaçlarını arkalarında bırakmışlar, açık alana varmışlardı. Karşılarında ay ışığına belenmiş Kudüs pırıldıyordu. Gök süt gibiydi, yıldız yoktu. Önceden büyük telaş içinde yükselmiş olan dolunay, şimdi göğün ortasında kıpırdamadan duruyordu.</p>
				<p>“Baba,” diye mırıldandı İsa, “Gökteki Baba, Yerdeki Baba: Yarattığın dünya güzel, görüyoruz biz de; görmediğimiz dünya da güzel. Bilmiyorum –bağışla beni–, bilmiyorum hangisinin daha güzel olduğunu.”</p>
				<p>Yere eğilip bir avuç toprak aldı ve kokladı. Kokusu içine işledi. Yakınlarda şamfıstığı olmalıydı. Toprak reçine ve bal kokuyordu. Toprağı yanağına, boynuna, dudaklarına sürdü.</p>
				<p>“Ne koku,” diye mırıldandı, “ne sıcaklık, ne kardeşlik!”</p>
				<p>Ağlamaya başladı. Toprağı avucu içinde tutuyor, ondan ayrılmak istemiyordu. “Birlikte,” diye mırıldandı, “birlikte öleceğiz kardeşim. Başka dostum yok.”</p>
				<p>Petrus yorulmuştu. “Daha nereye kadar gideceğiz?” dedi. “Nereye götürüyor bizi? Ben burada kalacağım. Burada yatacağım.”</p>
				<p>Ama uzanmak için çevresinde rahat bir çukur ararken, İsa’nın ağır ağır üstlerine doğru geldiğini gördü. Hemen güç bulup ötekilerin önüne geçerek onu karşılamak üzere ilerledi.</p>
				<p>“Nerdeyse gece yarısı olacak, efendimiz,” dedi. “Burada uyusak, fena değil bu yer.”</p>
				<p>“Yavrularım,” dedi İsa, “ruhum ölecek gibi üzgün. Ben burada açıkta kalıp dua edeceğim. Siz gidip ağaçların altına uzanın. Ama sizden rica ediyorum, uyumayın. Bu gece uyanık kalıp benimle birlikte dua edin. Yardım edin bana yavrularım, yardım edin bu çetin anda.”</p>
				<p>Yüzünü Kudüs’e doğru çevirdi. “Haydi gidin. Yalnız bırakın beni şimdi.”</p>
				<p>Havariler bir taş atımlık yere kadar gidip zeytin ağaçları altına uzandılar. Ama İsa suratı toprağa yapışık bir şekilde, yüzükoyun yere attı kendini. Zihni, yüreği ve dudakları topraktan ayrılamaz bir durumdaydı sanki, topraklaşmışlardı.</p>
				<p>“Babam,” diye mırıldandı, “burada iyiyim: Toprakla toprağım. Beni bırak. Bana içmem için verdiğin tas çok acı, çok. Dayanamıyorum. İmkânı varsa, ne olur dudaklarımdan al onu.”</p>
				<p>Sustu ve dinledi. Baba’nın sesini karanlıkta duyarım belki, diyordu. Gözlerini kapadı. Kim bilebilirdi ki, Tanrı iyiydi, Baba, içinde görünebilir, ona acıyarak başıyla işaret eder ve gülümserdi. Titreyerek bekledi, bekledi. Hiçbir şey duymuyordu, görmüyordu. Yapayalnız çevresine baktı, korktu, sıçradı, yüreğini yatıştırmak için yoldaşlarının yanına gitti. Üçünün de uyumakta olduğunu gördü, Petrus’u, Yahya’yı ve Yakup’u ayağıyla dürttü.</p>
				<p>“Utanmıyor musunuz?” dedi onlara acı acı. “Kısa bir süre benimle dua etmek için duramadınız mı?”</p>
				<p>“Efendimiz,” dedi Petrus, gözkapaklarını açamıyordu. “Ruh hazırgönüllü, ama beden zayıf. Bağışla bizi.”</p>
				<p>İsa açık alana doğru döndü ve kayaların üstüne dizüstü düştü.</p>
				<p>“Baba,” diye haykırdı, “bana verdiğin tas pek acı. Dudaklarımdan çek al.”</p>
				<p>Konuşmaktayken, ay ışığında bir melek gördü. Haşin ve soluktu. Kanatları aydandı, avuçları içinde de gümüş bir tas tutuyordu. İsa elleriyle yüzünü kapadı ve toprağa yığıldı.</p>
				<p>“Bu mu cevabın Baba? Hiç acımıyor musun?”</p>
				<p>Kısa bir süre bekledi. Yavaş yavaş parmaklarını ayırdı ve meleğin hâlâ üzerinde olup olmadığına baktı. Gökten gelen konuk daha da aşağı inmişti, tas şimdi dudaklarına değmekteydi. Çığlık attı, kollarını kaldırdı ve sırtüstü yere düştü.</p>
				<p>Kendine geldiğinde, ay göklerin doruğundan bir el uzaklığı oynamıştı, melek de ay ışığı içinde kaybolmuştu. Uzakta, Kudüs yolunda, serpiştirilmiş, kıpırdayan ışıklar gördü. Yanan meşalelerden geliyordu herhalde. Onlara doğru mu geliyordu? Yoksa onlardan uzaklaşıyor muydu? Yeniden korkuya kapıldı. İnsanları görmek, insan sesi duymak, sevdiği ellere dokunmak özlemi duydu. Üç yoldaşı bulmak üzere koşmaya başladı.</p>
				<p>Üçü de yine uyumuş kalmıştı, durgun yüzleri ay ışığında yıkanıyordu. Yahya yastık olarak Petrus’un omzuna dayanmıştı. Petrus ise Yakup’un göğsüne. Yakup siyah saçlı başına taştan bir destek bulmuştu. Kolları gökleri kucaklıyormuş gibi iki yana açılmıştı, parıldayan dişleri kuzguni siyah bıyığı ve sakalı arasından görünüyordu. Güzel bir düş görüyor olmalıydı, gülüyordu. İsa acıdı, bu kez onları iterek uyandırmaktan vazgeçti. Ayak uçlarında yürüyerek geri geri gitti. Yeniden yüzükoyun toprağa düşüp ağlamaya başladı.</p>
				<p>“Baba,” dedi, öyle yavaş çıkmıştı ki sesi, sanki Tanrı’ nın duymasını istemiyordu. “Baba, buyruğun yerine getirilecektir. Benimki değil Baba. Seninki!”</p>
				<p>Ayağa kalkıp Kudüs yoluna doğru baktı. Işıklar şimdi daha bir yaklaşmıştı. Çevrelerinde kıvranan gölgelerle, parıl parıl yanan tunç zırhı açıkça görüyordu.</p>
				<p>“Geliyorlar... geliyorlar...” diye mırıldandı, diz bağları çözüldü. Tam o sırada bir bülbül belirdi ve karşısında küçük gırtlağını şişirip ötmeye başladı. Koca ay, ilkbahar kokuları, ıslak, ılık geceden sarhoş olmuştu. İçinde gücü her şeye yeten aynı Tanrı vardı, göğü, yeri ve insanların ruhunu yaratan. İsa başını kaldırdı, dikkatle dinledi. Toprağı, öpüşmeyi, kuşların minik göğüslerini seven bu Tanrı, insanların Tanrısı olabilir miydi? Birden, kuşun davetine karşılık olarak, ruhunun derinlerinden başka bir bülbül sıçradı, o da sonsuz acı ve sevinçlerin türküsünü söylemeye başladı: Tanrı, aşk ve umut.</p>
				<p>Ötüyordu. İsa titredi. İçinde bu denli zenginliğin olduğunu bilmiyordu, aynı zamanda açığa çıkmayan bir sürü tatlı neşe ve günahın varlığını da bilmiyordu. İçi çiçek açıyordu; bülbül çiçekli dallara takılmış, oradan uçup gidemiyor, gitmek istemiyordu. Nereye gidecekti? Niçin gidecekti? Bu yeryüzü cennetti... Ama İsa, iki türküden sonra bedenini kaybetmeden cennete girdiğinde boğuk sesler duyuldu, yanan meşalelerle tunç silahlar yaklaştı ve ihtişam ile dumanlar arasında, Yahuda’yı sezer gibi oldu: İki güçlü kol onu sardı, yüzünü kızıl bir sakal daladı. Çığlık atarak bir an kendinden geçti –ona öyle geldi– ama Yahuda’nın ağır kokulu ağzı kendisininkine yapıştıktan sonra ancak, boğuk ve umutsuzluk ifade eden bir ses duydu:</p>
				<p>“Selam, efendimiz!”</p>
				<p>Ay şimdi Yahudiye’nin beyazımsı mavi dağlarına değmek üzereydi. Islak, dondurucu bir rüzgâr çıktı ve İsa’nın tırnakları, dudakları morardı. Kudüs ay ışığı altında kör ve ölü gibi soluk duruyordu.</p>
				<p>İsa döndü ve askerlerle Levililere baktı.</p>
				<p>“Tanrımın elçileri, hoş geldiniz,” dedi. “Gidelim.”</p>
				<p>Ansızın kargaşa içinde Petrus’un bıçağını çekip Levililerden birinin kulağını kesmekte olduğunu gördü.</p>
				<p>“Bıçağını kınına sok,” diye buyurdu. “Bıçağa bıçakla karşı geleceksek, dünya ne zaman bıçaklanmalardan kurtulur sonra?”</p>
				</div>
  </body>
</html>