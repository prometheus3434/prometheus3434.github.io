<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter7">
<div class="html5_section">
				<h1 class="chapter-num">7</h1>
				<p>Üzerinde gökler parıldarken, yeryüzü, taşlarıyla, dikenleriyle yaralıyordu onu. Kollarını iki yana açmıştı; çırpınarak kıvranıyor, inliyordu, sanki bütün yeryüzü bir çarmıhtı da, kendisini üstüne geriyorlardı. Karanlık, büyükler ve küçükler kafilesi yıldızlarla ve gece kuşlarıyla üstünden geçiyordu. Dört bir yanda, harman yerlerinde, insan kölesi köpekler havlıyor, efendilerinin servetlerini bekliyorlardı. Soğuktu hava; İsa üşüyordu. Bir ara uyur gibi oldu, uyku, onu alıp, sıcak, uzak ülkeleri gezdirdi, ama hemen yeryüzüne, taşların üstüne atıverdi gerisin geri.</p>
				<p>Gece yarısına doğru, tepenin dibinden gelen neşeli çıngırak sesleri duydu, çıngırakların ardından da bir devecinin acıklı türküsünü. Bir konuşma duyuldu, biri ah ediyordu, bir kadının duru duru parlak sesi geceden dışarı uğradı, ama yol yeniden ıssızlaşıverdi... Altın eyerli bir deveye binmiş, yüzü gözyaşlarından yol yol olmuş, yanaklarındaki boyalar çamura dönmüş Magdalena geçiyordu gece yarısı. Yeryüzünün dört bir bucağından zengin tüccarlar gelmişti. Onu kuyuda ve evinde bulamayınca, en zengin, altın koşumlu deveyi seçmişler, kızı alıp acele getirmesi için devecilerini göndermişlerdi. Yollarının pek uzun ve tehlikeli olmasına rağmen, deveciler Mecdel’de bulacakları kadını düşündükçe yüreklenmişlerdi. Bulamamışlardı ama. Tüccarlar da devecileri salıp, Magdalena’nın bahçesinde kuyruk yapmışlardı, şimdi gözleri kapalı, oturmuş bekliyorlardı.</p>
				<p>Çıngırak sesleri yavaş yavaş uzaklaşmaya, tatlılaşmaya başladı. Sesler, Meryem’in oğluna tatlı bir gülüş gibi geliyordu; derin bir meyve bahçesine kesik kesik fışkırarak akan ve onu okşarcasına adıyla çağıran su gibi; böylece, yavaş yavaş, deve çıngıraklarının hoş nağmesiyle yeniden uykuya daldı.</p>
				<p>Bir düş gördü. Dünya, çiçek açan yeşil bir çimenlik gibi görünüyordu; yeni bitmiş, henüz gevrek, kıvrım kıvrım boynuzlu, zeytuni tenli bir çoban olan Tanrı’ysa, bir sarnıç kenarına oturmuş kaval çalıyordu. Meryem’in oğlu bu denli tatlı, büyüleyici ses işitmemişti ömründe.</p>
				<p>Çoban-Tanrı kavalını çaladursun, toprak avuç avuç titredi, kıpırdadı, topraklaştı, canlandı ve çelengi andıran boynuzlu ince geyikler çimenliği dolduruverdiler. Tanrı eğilip suya baktı; sarnıç balıkla doldu; gözlerini ağaçlara kaldırdı; yapraklar renk değiştirdi, cıvıldaşan kuşlar oldu. Hız kazanmıştı, kavalcının müziği şiddetlendi, derken insan kadar büyük iki böcek çıktı yerden, bahar çimenleri üstünde, hemen sarılışmaya başladılar. Çimenlerin bir ucundan bir ucuna yuvarlanarak çiftleştiler, ayrıldılar, derken yeniden çiftleştiler, müstehcen kahkahalar attılar, çobanla alay ettiler ve yılanlar gibi ıslık çaldılar. Çocuk, kavalını indirip küstah ve müstehcen çifte baktı. Sabrı tükeniverdi. Kavalı ayağının altına alıp bir vuruşta ezdi, birden geyikler, kuşlar, ağaçlar, su ve birbirine yapışık erkekle kadın kayboldular...</p>
				<p>Meryem’in oğlu çığlık atarak uyandı, ama tam uyanış ânında, gözü, karnının derinlerinde, karanlık, gizli kapısına doğru yuvarlanarak giden bir erkekle kadının yapışık vücuduna takılmıştı. Dehşet içinde ayağa sıçradı.</p>
				<p>“Demek böyle, içim bu kadar çamur, pislikle dolu!”</p>
				<p>Çivi kakmalı meşin kayışını çözdü, bir şey söylemeden üstündeki giysileri ayağının altına alıp ezdi ve acımadan, butlarına, sırtına, yüzüne indirmeye başladı. Kan fışkırıyordu her yanından, üstü başı kan içinde kalmıştı. Görünce, içi rahatladı.</p>
				<p>Şafak... Yıldızlar soldular; buz gibi esen rüzgâr kemiklerine işliyordu. Üzerindeki sedir ağacı, kanatlarla, türküyle doldu. Döndü. Hava boştu; gün ışığında, tunç, kartal başlı lanet görünmez olmuştu yine.</p>
				<p>Gitmeliyim buradan, kaçmalıyım, diye düşünüyordu. Mecdel’e ayak basmamalıyım, lanet olsun buraya, çöle varıp da, manastıra gömülmeden önce durmayacağım yolda. Orada bedenimi öldürüp ruha çevireceğim.</p>
				<p>Avucunu sedirin kocamış gövdesine koyarak hafif hafif vurdu. Ağacın ruhunun köklerden, dallardan yükseldiğini, en ince dallara kadar çıktığını duydu.</p>
				<p>“Elveda kardeşim,” diye mırıldandı. “Dün gece senin altında utanılacak yaşantılar yaşadım. Bağışla beni.”</p>
				<p>Bu sözlerden sonra, bitkin bir halde ve karanlık kaygılar içinde tepeden inmeye başladı.</p>
				<p>Anayola çıktı. Ova uyanıyordu, güneşin ilk ışınları, yüklü harman yerlerini altınla dolduruyordu. “Mecdel’ den geçmemeliyim,” diye mırıldandı yeniden. “Korkuyorum...” Göle varmak için seçeceği yolu kararlaştırmak üzere durdu. Sağındaki ilk dar yola saptı. Mecdel’in, solda, gölünse sağda olduğunu biliyordu, böylece, güvenle devam etti yoluna.</p>
				<p>Yürüdü, yürüdü; zihni gezinip duruyordu orada burada. Orospu Magdalena’dan Tanrı’ya kaçıyordu; çarmıhtan cennete, ana babasından uzak ülke ve denizlere, beyaz, sarı ve siyah, milyarlarca yüzlü insanlara. İsrail’in sınırlarını hiçbir zaman aşmamış olmasına rağmen, ta çocukluğundan beri, babasının basit kulübesinde gözlerini kapar, eğitilmiş bir şahin gibi ülkeden ülkeye sevinç çığlıkları atarak uçardı.</p>
				<p>Onun bu şahin zihni herhangi bir av peşinde değildi; vücudunu unutmuştu, bedeninden kaçıyor, göğe yükseliyordu, daha ne isterdi ki.</p>
				<p>Yürüdü, yürüdü. Dönemeçli yol, bağlardan kıvrılarak gidiyor, yeniden yükselerek zeytinliklere açılıyordu. Akan suyu ya da bir devecinin, acıklı tekdüze türküsünü izliyormuş gibi gidiyordu Meryem’in oğlu. Bütün bu yolculuk ona bir düş gibi geliyordu. Toprağa değmiyor gibiydi; ayakları, insan damgası olan, topuğuyla beş parmağını hafifçe bastırıyordu toprağa. Zeytin ağaçları, yüklü dallarını dalgalandırarak hoş geldin diyordu ona. Üzümler parıldamaya başlamışlardı; yüklü salkımlar, yerlere değiyordu. Beyaz başörtülü ve kasları sımsıkı, yanık baldırlı gelip geçen kızlar onu selamlıyorlardı. Şalom! Selametle!</p>
				<p>Yolda, görünürde kimse olmadığı zamanlar, arkasından gelen ağır ayak seslerini zaman zaman yeniden duyuyordu, havada tunçtan bir görkem parlıyor, derken sönüp gidiyordu, o şeytansı kahkaha yeniden çınlıyordu başı üzerinde. Ama Meryem’in oğlu sabrediyordu. Kurtuluşa yaklaşıyordu, birazdan karşısında gölü görecekti, mavi suların ötesinde de, kırmızı kayalar arasında, şahin yuvası gibi yükseklere kurulmuş manastırı...</p>
				<p>Gidiyordu, zihniyse koşuyordu, birden durdu ürpererek. Karşısında, hurma ağaçları altında dört bir yanı çevrili bir çukur olan Mecdel vardı. Zihni geri geri gitti, ama ayakları istemeye istemeye kesin adımlarla, yeğeni Magdalena’nın kokulu hücresine, cehennem ateşine mahkûm o eve götürüyordu.</p>
				<p>“Hayır, gitmek istemiyorum, istemiyorum gitmek!” diye mırıldandı dehşet içinde. Ayaklarını gerisin geri döndürmek istedi, bedeni engelliyordu. Tazı gibi, yerinden ayrılmadan havayı kokluyordu.</p>
				<p>Gideceğim buradan, diye bir kez daha karar verdi içinden, ama yerinden kıpırdamadı. Temiz, badanalı evleri, mermer kenarlı eski kuyuyu görüyordu. Köpekler havlıyor, tavuklar gıdaklıyor, kadınlar gülüşüyordu. Yüklü develer kuyunun başına çökmüş geviş getiriyorlardı... “Onu görmeliyim, görmeliyim onu,” diye tatlı bir ses işitti içinden. “Görmem gerek. Tanrı ayaklarıma kılavuzluk etti, kendi zihnim değil, Tanrı, görmeliyim onu, ayaklarına kapanıp ondan af dilemeliyim. Çünkü suç benim, benim suçum! Manastıra girmeden, beyaz cüppeyi giymeden ondan af dilemeliyim... Yoksa kurtuluş imkânsız olur benim için... Şükür sana Rabbim, gelmek istemediğim yere getirdiğin için beni!”</p>
				<p>Mutlu duyuyordu kendini. Kemerini sıkıp Mecdel’ den aşağı inmeye başladı.</p>
				<p>Kuyunun çevresinde karınüstü çökmüş bir deve sürüsü yatıyordu. Yiyeceklerini yemişlerdi, şimdi, sırtlarında yükleri, ağır ağır, sabırla, geviş getiriyorlardı. Uzak, kokulu ülkelerden geliyor olmalıydılar, çünkü her yer baharat kokuyordu.</p>
				<p>İsa kuyu başında durdu. Su içmekte olan bir kadın, testisini ona doğru eğdi, o da içti sudan. Maria’nın evde olup olmadığını sormak istiyordu, ama utanıyordu. Tanrı getirdi beni buraya diye düşündü. İnancı yerindeydi, evde olmalıydı.</p>
				<p>Gölgeli bir yoldan inmeye başladı. Şehirde bir sürü yabancı vardı, kimi Bedevilerin uzun beyaz harmanilerini giymişti, kimi de pahalı Hint kaşmirinden yapılmış şallara bürünmüştü. Küçük bir kapı açıldı; siyah bıyıklı, tombul kalçalı bir mama çıktı dışarı, onu görünce kahkahalarla gülmeye başladı.</p>
				<p>“Vay, sen ha!” diye seslendi. “Merhaba marangoz. Demek sen de türbeye tapınmaya, ha?” Kahkahalar içinde kapıyı kapadı.</p>
				<p>Meryem’in oğlu kıpkırmızı olmuştu, ama gücünü toparladı. Mutlaka ayaklarına kapanıp ondan af dilemeliyim diye düşünüyordu.</p>
				<p>Adımlarını sıklaştırdı. Küçük bir nar bahçesiyle çevrili evi, köyün öteki ucundaydı; iyi hatırlıyordu; sevgililerinden bir Bedevi’nin işi, biri siyah, öteki beyaz, birbirine sarılmış iki yılan resmiyle süslü, yeşil, tek kanatlı bir kapıydı; üst sövede de, sanki çarmıha gerilmiş gibi duran bacakları iki yana açık, büyük sarı bir kertenkele vardı.</p>
				<p>Yolunu kaybetti, geri döndü, eski yerine geldi, yolu sormaya utanıyordu. Nerdeyse öğle vakti olacaktı. Soluk almak için bir zeytin ağacı gölgesinde durdu. Zengin bir tüccar geçiyordu yanından. Kısa, kıvırcık, kara sakalı, siyah badem gözleri, sayısız bileziği, asil bir havası vardı. Meryem’in oğlu peşi sıra gitmeye başladı. Arkasından giderken, adamın genç vücudunun soylu yapısını ve omuzlarını örten, güzel kuşlar ve çiçeklerle işli ağır, kaşmir şalını hayranlıkla seyrediyordu, Tanrı’nın meleklerinden biri olsa gerek diye düşünüyordu. Bana yol göstermek için yeryüzüne inen Tanrı’nın bir meleği olacak.</p>
				<p>Yabancı soylu kişi, kıvrılarak giden yollardan şaşmadan gidiyordu. Çok geçmeden, çift yılanlı kapı göründü. Dışarda bir kocakarı vardı, iskemle atmış oturuyordu. Önünde, içi kor dolu bir mangal vardı, yengeç kaynatıyordu. Yanında da kavrulmuş kabak çekirdeği ile bibere bulayıp sattığı, iki derin tabak dolusu nohut köftesi vardı.</p>
				<p>Genç asil eğilip gümüş bir sikke verdi kocakarıya, sonra da kapıdan girdi. Meryem’in oğlu da arkasından daldı.</p>
				<p>Art arda dizilmiş dört tüccar, avluda bağdaş kurmuş, oturuyorlardı: boyalı kirpikli ve tırnaklı iki yaşlı adamla, kara sakallı ve bıyıklı iki delikanlı. Hepsinin de gözü, Maria’nın odasının basık, minik kapısına dikilmişti. Kapı kapalıydı. Ara sıra içerden bir çığlık, bir kahkaha ya da gıdıklanma sesleri ve karyola gıcırtısı duyuluyordu, dışardakilerse gevezeliklerini bırakıyor, soluklarını tutuyor, duruşlarını değiştiriyorlardı. Gireli nice olan Bedevi bir türlü çıkmak bilmiyordu, avludakiler de, yaşlısı genci, telaşlanıp duruyorlardı. Genç asil Hintli, kuyruktaki yerini alarak yere oturdu, onun ardına da Meryem’in oğlu çöktü.</p>
				<p>Bahçenin ortasında, meyve dolu, koca bir nar ağacı vardı; kapının sağında solunda, biri, gövdesi kılıç gibi dümdüz olan erkek, ötekiyse dalları yayılarak açılan dişi, görkemli bir servi yükseliyordu. Nar ağacında saz bir kafes asılıydı, içinde de renk renk bir keklik sıçrayıp duruyordu, ara sıra bir yudum su içiyor, saz çubuklarını tekmeliyor ve gıdaklıyordu.</p>
				<p>Bekleyenler, solukları güzel koksun diye, ya kuşaklarından çıkardıkları hurmaları çiğniyorlar ya da hindistancevizi tohumu geveliyorlardı. Vakit geçirmek için sohbete dalmışlardı. Dönüp genç asili selamladılar ve arkasındaki pejmürde Meryem’in oğluna hor gören bakışlar fırlattılar. En önde olan yaşlı adam iç çekiyordu.</p>
				<p>“Benimkinden daha büyük şehitlik olmaz,” dedi. “Burada cennet kapısının önündeyim de, kapı kapalı.”</p>
				<p>Ayak bileklerinde altın halkalar olan bir delikanlı güldü:</p>
				<p>“Ben Fırat’tan, Büyük Deniz’e baharat götürürüm. Şu karşıdaki kızıl pençeli kekliği görüyor musunuz? Tarçın ve biber yükümü götüreyim bir, geleceğim, Maria’yı altın bir kafese koyup kaçıracağım. Böylece, şehvet düşkünü dostlarım benim, yapacağınızı çabuk yapın, görüp göreceğiniz son öpücüğünüz bu olacaktır.”</p>
				<p>“Teşekkürler yakışıklı delikanlım benim,” diye sözünü kesti öteki adam. Sütbeyaz, kokulu bir sakalı, avuçları kınalı ince kemikli asil elleri vardı. “Teşekkürler, söylediğin sözler bugünkü öpücüğe daha bir tat katacaktır.”</p>
				<p>Asil genç gözkapaklarını indirmişti. Bağdaş kurmuş, ileri geri sallanıyor, dudakları sanki dua okuyormuş gibi kımıldanıyordu. Daha cennete girmeden sonsuz mutluluğa ermiş gibiydi. Kekliğin gıdaklamasını, sürgülü kapı ardındaki gıdıklanma seslerini, karyola gıcırtılarını duyuyor, kapının önündeki kadının ızgaraya koyduğu canlı yengeçlerin kömürlere zıpladığını işitiyordu...</p>
				<p>Son derece bitkin bir halde, cennet bu işte, diye düşündü, hayat dediğimiz, derin bir uyku, içinde. Cennetin düşünü gördüğümüz bir uyku. Başka cennet yok. Gidebilirim artık, başka zevk gerekmez bana...</p>
				<p>Önünde, koca yeşil sarıklı bir adam, gülerek onu diziyle dürttü: “Ey Hint prensi, senin Tanrın ne der bu konuda?”</p>
				<p>Delikanlının gözleri açıldı: “Hangi konuda?”</p>
				<p>“Buradaki, önündeki şeyler: erkekler, kadınlar, yengeçler, sevişme...”</p>
				<p>“Her şeyin bir düş olduğunu söyler.”</p>
				<p>“O halde aslanlarım, aman dikkat edin,” diye söze karıştı sütbeyaz sakallı adam, uzun bir kehribar tespihin tanelerini sayarak, “dikkat edin, sakın uyanmayın!”</p>
				<p>Küçük kapı açıldı. Bedevi çıktı. Şiş şiş gözleriyle, ağzını yalaya yalaya, ağır ağır ilerledi. Sırası gelmiş olan ihtiyar, yirmi yaşındaki dinç bir delikanlı gibi sıçrayıverdi yerinden.</p>
				<p>“Yürü dede! Acı da halimize, işini çabuk yap!” diye bağırdı arkasındaki üç kişi.</p>
				<p>İhtiyar bir yandan kuşağını çözüyor, bir yandan odaya doğru seğirtiyordu. Gevezeliğin sırası değildi. Girip ardından kapıyı çarptı.</p>
				<p>Herkes Bedevi’ye gıptayla bakıyor, kimse ağzını açmaya cesaret edemiyordu. Uzaklarda, çok uzaklarda, derin sular üstünde yüzüyordu sanki, işi yoktu da onlara mı bakacaktı. Sallana sallana geçti bahçeden, sokak kapısına vardı, az kaldı ızgaranın üstüne kapaklanacaktı, düşmedi ama, eğri büğrü yollara girip kayboldu. Tam o sırada, yeşil sarıklı iriyarı şişko düşüncelerine yeni bir yön vermek için damdan düşer gibi aslanlardan, denizlerden ve uzak mercan adalarından konuşmaya başladı...</p>
				<p>Zaman geçiyordu. Ara sıra kehribar tespih tanelerinin hafif şıkırtısı duyuluyordu. Yine bütün gözler basık kapıya dikilmişti. İhtiyarın çıkması uzun sürmüştü.</p>
				<p>Genç Hintli asil, kalktı. Ötekiler şaşkınlıkla bakakaldılar. Niçin kalkmıştı? Öpücüklerinden faydalanmayacak mıydı? Gidiyor muydu yani?.. Mutluydu. Yüzü pırıl pırıldı; yumuşak bir parlaklık vardı yanaklarında. Kaşmir şalına sımsıkı sarıldı, elini göğsüne ve dudaklarına götürerek ayrıldı oradan. Gölgesi eşiğin üzerinden usulca geçti.</p>
				<p>“Uyandı...” dedi, ayak bileklerinde altın halkalar olan delikanlı. Gülmeye çalıştı, ama birden, garip bir korku almıştı hepsini, kaygılı kaygılı kâr ve zarar üstüne, İskenderiye ve Şam’daki köle piyasası fiyatları konusunda konuşmaya başladılar... Ama sonunda, kadınlar ve oğlanlar konusundaki açık saçık hikâyelerine döndüler, dillerini dışarı çıkarıp dudaklarını yalamaya başladılar.</p>
				<p>“Rabbim, Rabbim,” dedi Meryem’in oğlu mırıldanarak, “nereye attın beni? Ne biçim bir avludur burası? Ne türlü insanlarla kuyruğa girdim! Bundan daha aşağılaşmak olur mu Rabbim! Buna dayanabilmem için güç kuvvet ver bana!”</p>
				<p>Hacılar acıkmışlardı. Aralarından biri haykırdı, kocakarı içeri girdi, dört porsiyon ekmek, yengeç ve köfte ile bir testi hurma şarabı getirdi. Bağdaş kurdular, yemeği kucaklarına koydular ve şapır şupur yemeye başladılar. Biri, keyifli keyifli, koca bir yengeç kabuğu fırlatıp attı kapıya: “Hey!” diye bağırdı. “Haydi yahu! Bütün gün seni mi bekleyeceğiz!” Hepsi birden katıla katıla güldüler bu söze.</p>
				<p>“Rabbim, Rabbim,” diye yeniden mırıldandı Meryem’in oğlu, “sıram gelinceye kadar güç kuvvet ver bana!”</p>
				<p>Kokulu sakallı ihtiyar adam haline acımıştı.</p>
				<p>“Hey delikanlı,” dedi dönerek, “acıkmadın mı sen, susamadın mı? Gel de bir lokma bir şey ye, güç verir, kuvvetlenirdin.”</p>
				<p>“Yaa, zavallıcık yesen iyi olur,” diye gülerek ekledi iriyarı yeşil sarıklı. “Sıran gelip de içeri girdiğinde, biz erkekleri utandırmayasın ha!”</p>
				<p>Meryem’in oğlu kıpkırmızı oldu, başını önüne eğip bir şey söylemedi.</p>
				<p>“Bu da düş görüyor,” dedi yaşlı adam, sakalına dolmuş olan ekmek ve yengeç kabuğu kırıklarını silkerek. “İblis bilir, düş görüyor. Nerdeyse o da kalkar gider, görürsünüz bakın!”</p>
				<p>Meryem’in oğlu korku içinde bakınıyordu. Hintli asil haklı mıydı acaba? Bütün bunlar –avlu, nar ağacı, keklik, insanlar– bütün bunlar düş olabilir miydi? Belki hâlâ sedir ağacının altındaydı da, düş görüyordu.</p>
				<p>Yardım ararmış gibi sokak kapısına doğru döndüğünde, tepeden tırnağa kadar tunç zırh giymiş, erkek, servi ağacının yanında kıpırdamadan duran kartal başlı yoldaşını gördü. Onu görmek ilk kez içini rahatlatmış, ona güvenlik vermişti.</p>
				<p>Yaşlı adam soluk soluğa dışarı çıktı, iriyarı yeşil sarıklı daldı içeri. Saatler sonra ancak, ayak bileklerinde altın bilezikleri olan delikanlıya sıra geldi, derken kehribar tespihli, yaşlı adam da girdi içeri. Meryem’in oğlu şimdi yapayalnız kalmıştı avluda, bekliyordu.</p>
				<p>Güneş batmak üzereydi. Gökte iki bulut gidiyordu. Altın yüklü, durdular. Ağaçların, toprağın ve insan yüzlerinin üstüne, yaldız gibi ince bir kırağı tabakası indi.</p>
				<p>Kehribar tespihli yaşlı adam dışarı çıktı. Eşikte bir süre durduktan sonra, akan gözlerini, burnunu ve dudaklarını sildi, derken ayaklarını sürte sürte, kös kös sokak kapısına doğru gitti.</p>
				<p>Meryem’in oğlu kalkıp erkek servi ağacına doğru döndü. Arkadaşı da onu izlemek üzere ayağını kaldırdı. Meryem’in oğlu onunla konuşmak, kapının dışında beklemesi için ona rica etmek, yalnız kalmak istediğini belirtmek, kaçmayacağını söylemek istiyordu; ama sözlerinin boşa gideceğini de biliyordu, onun için ağzını açmadı. Kayışını ortasından sıkarak, gözlerini yukarı kaldırıp göğe baktı. Duraksadı, ama boğuk bir ses, kızgın kızgın sesleniyordu içerden: “Başka varsa gelsin!” Magdalena’nın sesiydi bu. Bütün gücünü toparlayıp ilerledi. Kapı aralıktı, ürpererek girdi.</p>
				<p>Magdalena çırılçıplak, kan ter içinde sırtüstü yatıyordu, kuzguni siyah saçları yastığa saçılmıştı, kollarıysa, başının altında destek görevi görüyordu. Yüzü duvara dönüktü, esniyordu. Sabahtan beri erkeklerle güreşmek yormuştu onu. Saçı, tırnakları ve vücudunun her bir noktası, her türlü ulusun kokusunu taşıyordu; kolları, boynu ve göğüsleriyse ısırıklar içindeydi.</p>
				<p>Meryem’in oğlu gözlerini aşağı indirdi. Odanın ortasında kalakalmıştı. Magdalena kıpırdamadan bekliyordu, yüzü hâlâ duvara dönüktü. Ardında erkek hırıltıları duymuyordu, soyunma sesi işitilmiyordu, soluk bile alan yoktu. Korku içinde başını çevirir çevirmez bir çığlık attı, çarşafa sarılıp örtündü.</p>
				<p>“Sen ha! Sen ha!” diye haykırdı, dudaklarını ve gözlerini avuçlarıyla örterek.</p>
				<p>“Maria,” dedi İsa, “bağışla beni!”</p>
				<p>Magdalena kaba, yürek parçalayıcı bir kahkaha savurdu. Ses tellerinin binlerce parçaya ayrılacağını sanırdınız.</p>
				<p>“Maria,” diye tekrarladı İsa, “bağışla, ne olur!”</p>
				<p>Çarşafına sımsıkı sarılmış olduğu halde ayağa sıçradı, yumruğunu kaldırdı: “Demek bunun için geldin buraya, kibar delikanlım benim? Sevgililerimin arasına bunun için karıştın demek: <em>Gulyabani </em>Tanrı’yı buraya, sıcak yatağıma indirmek için ha! Geç kaldın dostum, geç: Senin Tanrına gelince; istemiyorum onu, kalbimi çoktan kırmış bulunuyor!”</p>
				<p>Bir yandan inildiyor, bir yandan söz yetiştiriyordu, kızgın göğsü çarşafın altında inip kalkıyordu.</p>
				<p>“Kalbimi kırdı, çoktan kırdı kalbimi...” diye inildedi yeniden, gözlerinde iki yaş tanesi belirdi ve uzun kirpikleri üstünde durdu...</p>
				<p>“Küfretme, Maria. Suç Tanrı’da değil, bende. Buraya onun için geldim: senden af dilemek için.”</p>
				<p>Ama Magdalena parladı:</p>
				<p>“Senle Tanrın aynı suratı taşıyorsunuz; ha o, ha sen, birsiniz. Kimi zaman, geceleri aklıma geliyor, gelince de –lanet olsun o âna– karanlıkta senin yüzünle abanıyor üstüme ve kazara seni yolda görecek olsam –lanet olsun o âna– önümde bana doğru hızla atılan Tanrı’yı görür gibi oluyorum.”</p>
				<p>Yumruğunu havaya kaldırdı, “Tanrınla başımı ağrıtma benim,” diye bağırdı. “Defol buradan, defol, bir daha görmeyeyim seni. Benim için bir tek barınak ve avuntu var, o da çamur! Dua etmek ve aptes almak için bir tek havram var benim, o da çamur!”</p>
				<p>“Maria, beni dinle, bırak konuşayım, umutsuzluğa kapılma. Gelişimin sebebi bu, kardeşim benim; seni çamurdan çekip almak için. Birçok günah işledim –şimdi günahlarımdan arınmak için çöle gidiyorum–, işlediğim günahlar sonsuz, ama senin facian bana en ağır basanı.”</p>
				<p>Magdalena, keskin tırnaklarını çılgın gibi beklenmedik konuğa batırdı, sanki yanaklarını yırtmak istiyordu.</p>
				<p>“Ne faciası?” diye bağırdı. “Benim durumumda bir şey yok, iyiyim şükür; hoca efendinin acımasına ihtiyacım yok! Kendi savaşımı kendim veriyorum, insanlardan, tanrılardan, hatta şeytandan da yardım istediğim yok. Kendimi kurtarmaya çalışıyorum, kurtaracağım da.”</p>
				<p>“Neden kurtaracaksın, kimden?”</p>
				<p>“Senin sanacağın gibi çamurdan değil! Tanrı ondan razı olsun! Bütün ümidim onda; çamurda. Benim kurtuluş yolum o.”</p>
				<p>“Çamur mu?”</p>
				<p>“Evet, çamur: utanç, pislik, bu yatak, şu vücudum, ısırıklarla kaplı, bütün dünyanın salyasıyla, teriyle ve balçığıyla kirli şu vücudum! Açgözlü koyun, gözünü üstüme dikip de bakma öyle, korkak herif! Uzak dur, dokunma bana! Defol git! Tiksiniyorum senden! Bir tek erkeği unutabilmem, kendimi kurtarabilmem için, vücudumu bütün erkeklere teslim ettim!”</p>
				<p>Meryem’in oğlu başını önüne eğdi.</p>
				<p>“Benim suçum,” diye tekrarladı boğulur bir sesle ve beline dolanmış, hâlâ kanlı duran kayışını yakaladı. “Bağışla beni, kardeşim. Suç benim, ama ödeyeceğim borcumu.”</p>
				<p>Kadının boğazını vahşi bir kahkaha yırttı:</p>
				<p>“Acınacak halde meleyip duruyorsun: Benim suçum... benim suçum kardeşim... seni kurtaracağım, diye, ama erkek gibi başını kaldırıp da gerçeği söylemiyorsun. Vücudumu delicesine istiyorsun, söylemeye cesaretin olmadığı için, ruhumu suçlamaya başlıyor, kurtarmaya çalışacağını söylüyorsun. Ne ruhundan söz ediyorsun sen, aklın bir karış havada. Kadının ruhu etidir. Biliyorsun bunu, biliyorsun; ama bu ruhu bir erkek gibi kolların arasına alıp da öpmeye cesaretin yok; öp ki kurtulasın! Sana acıyorum ve senden tiksiniyorum!”</p>
				<p>“Yedi cinler çarpmış seni orospu!” diye bağırdı delikanlı, utanç içinde ateş kırmızısı olmuştu. “Yedi cinler. Evet, mutsuz baban haklı.”</p>
				<p>Magdalena ürperdi. Öfkeyle saçını topladı ve kırmızı ipek bir kurdeleyle bağladı. Epey bir süre ağzını açmadı, sonunda dudakları kımıldadı:</p>
				<p>“Yedi cinler değil, Meryem’in oğlu, yedi cinler değil, yedi yara. Bir kadının yaralı bir geyik olduğunu bilmelisin. Zavallının, yaralarını yalamaktan başka zevki yoktur...”</p>
				<p>Gözleri yaşlarla dolmuştu, avucuyla şöyle bir silip çılgınca parladı:</p>
				<p>“Ne diye geldin buraya? Yatağımın yanı başında durmuş, ne istersin benden? Git defol!”</p>
				<p>Delikanlı bir adım daha yanaştı.</p>
				<p>“Maria,” dedi, “henüz küçük çocukken biz, hatırlar mısın?..”</p>
				<p>“Bir şey hatırlamıyorum! Ne biçim herifsin sen yahu! Ağzın hâlâ salyalı mı?.. Kendinden utan! Hiçbir zaman kendi başına, başkasına güvenmeden ayağa dikilip durmamışsındır. Annenin önlüğüne asılmadıysan, benimkine ya da Tanrı’nınkine asılmışsındır. Korkaklığın yüzünden kendi başına duramazsın. Kendi ruhunun derin köşelerine eğilip de bakmaya cesaret edemezsin –hoş, vücuduna da bakmazsın ya–, niye mi, korkaksın da ondan. Şimdi de çöle gidip o koca burnunu kuma gömeceksin; niye mi? Korkaksın da ondan! Korkaksın! Korkak! Zavallıcık, iğreniyorum senden, ne zaman aklıma gelsen yüreğim ikiye ayrılıyor.”</p>
				<p>Sözlerine devam edemedi, ağlamaya başladı. Deli gibi gözlerini silip durmasına rağmen, gözyaşları, boyalarıyla birlikte gittikçe daha gür akıyor, çarşafı kirletiyordu.</p>
				<p>Kalbi burkulur gibi oldu delikanlının. Ah Tanrı korkusunu yitirebilseydi bir, onu kollarının arasında sıksaydı, gözyaşlarını temizleseydi, saçını okşayıp da yüreğini sevindirseydi: Sonra da alıp onu, oradan gitseydi!</p>
				<p>Gerçekten bir erkekse, onu kurtarmanın biricik yolu buydu. Oruçtan, duadan, manastırlardan ne anlardı ki Maria? Hayır, onu kurtarmanın yolu bu değildi, bunlar bir kadını nasıl kurtarabilirdi ki? Onu bu yataktan almalı, gitmeli, uzak bir köyde bir atölye açmalı, karı koca gibi yaşamalı, çoluğu çocuğu olmalı, insanlar gibi acı çekip zevk almalıydı; kadının kurtuluş yolu buydu, erkek de onun sayesinde kurtulabilirdi, biricik yol buydu!</p>
				<p>Gece inmeye başlamıştı. Uzaklardan gök gürültüsü geliyordu; kapıdaki bir çatlaktan şimşek parıltısı girdi içeri, Maria’nın ölü gibi sarı yüzünü aydınlattıktan sonra kayboldu. Gök gürültüleri gittikçe yaklaşıyordu. Tıkanan gök yeryüzüne inmiş, değdi değecekti.</p>
				<p>Bir bıkkınlık çöktü delikanlının üstüne. Dizleri sarktı; bağdaş kurarak yere oturdu. Misk, ter ve erkek keçinin pis kokusu çarptı burnuna. Kusmamak için elini boğazına götürdü.</p>
				<p>Maria’nın sesini duydu karanlıkta: “Başını öte yana çevir. Kalkıp lambayı yakacağım. Çıplağım.”</p>
				<p>“Gidiyorum,” dedi delikanlı yavaşça. Bütün gücünü toplayarak ayağa kalktı...</p>
				<p>Maria duymamazlıktan geldi. “Bak kimse var mı avluda, varsa gitmesini söyle.”</p>
				<p>Delikanlı kapıyı açtı ve başını dışarı çıkardı. Hava kararmıştı. İri seyrek damlalar nar ağacının yapraklarına çarpıyordu; gök yeryüzünün üzerinde asılı duruyordu, düştü düşecekti. Kocakarı mangalını almış, avluya sığınmıştı, erkek serviye yapışmış duruyordu. İri damlalar gittikçe şiddetlenerek inmeye başladı gökten.</p>
				<p>“Kimse yok,” dedi delikanlı, acele kapıyı kapayarak. Bora bütün gücüyle hüküm sürmeye başlamıştı.</p>
				<p>Magdalena bu arada yatağından sıçramış ve o sabah sevgilisi bir Habeşlinin armağan ettiği, aslan ve geyik işlemeli yün şalına sarılmıştı. Omuzları ve kasıkları, giysinin verdiği tatlı sıcaklıkla ürperdi. Ayak parmakları ucunda yükselip duvardaki çengelden lambayı aldı.</p>
				<p>“Kimse yok,” diye tekrarladı delikanlı, sesinde neşe ifadesi vardı.</p>
				<p>“Kocakarı?”</p>
				<p>“Servinin dibinde. Sahici bir bora var dışarda.”</p>
				<p>Maria avluya koştu, karanlıkta yanan mangalı gördü, yaklaştı.</p>
				<p>“Noemi Nine,” dedi, sokak apısının sürgüsünü göstererek, “mangalını ve yengeçlerini al, eve git. Kapımı kilitliyorum. Bu gece kimseyi istemiyorum artık!”</p>
				<p>“Sevgilin içerde, değil mi?” diye ıslık çalar gibi bir ses çıkardı yaşlı kadın, gece müşterilerini kaybetmekten üzüntü duymuş gibi.</p>
				<p>“Evet,” diye cevap verdi Magdalena, “içerde. Haydi şimdi git!”</p>
				<p>Homurdanarak kalktı yaşlı kadın, takımını taklavatını topladı.</p>
				<p>“Sokak çapkınının güzelliğine diyecek yok,” diye mırıldandı yavaşça dişsiz ağzıyla; ama acelesi olan Maria, onu dışarı itip kapıyı sürmeledi. Gökler açılmıştı; bugün gök avluya boşanıyordu. İlk güz yağmurunu her gördüğünde çocukken nasıl sevinç çığlığı atarsa, öyle bir çığlık savurdu. İçeri girdiğinde şalı sırılsıklam olmuştu.</p>
				<p>Delikanlı odanın ortasında oturmuş, gidip gitmemeye bir türlü karar veremiyordu. Tanrı nasıl olmasını istiyordu acaba? Burası hoştu, sıcaktı: Mide bulandırıcı kokuya bile alışmıştı. Dışarda rüzgâr, yağmur ve soğuktan başka bir şey yoktu. Mecdel’de kimseyi tanımıyordu, Kefernahum ise çok uzaktı. Gitse miydi, kalsa mı? Ruhu çan gibi gidip geliyordu.</p>
				<p>“Bardaklardan boşanıyor, İsa. Bugün ağzına yemek koymadığına bahse girerim. Yardım et de ateşi yakayım, bir şeyler pişirelim...” Sesi yumuşaktı, bir anne sesi gibi ihtimam izlenimi uyandırıyordu.</p>
				<p>“Ben gidiyorum,” dedi delikanlı, kapıya doğru dönerek.</p>
				<p>“Otur, birlikte bir şeyler yeriz!” diye emretti Magdalena. “İğrenir misin? Bir orospuyla yemek yemek dokunur mu sana?”</p>
				<p>Delikanlı, köşeden odunla yonga alıp ocağın iki demir ayaklığı arasındaki taşa eğilerek ateş yaktı.</p>
				<p>Magdalena’nın içi yatışmıştı. Gülümseyerek bir kaba su doldurup ateşin üstüne koydu. Duvarda asılı duran bir çuvaldan iki avuç dolusu fasulye alıp içine attı. Derken, yanan ateşin önünde diz çöküp kulak kesildi. Dışarda göğün sel kapıları açılmıştı.</p>
				<p>“İsa,” dedi yavaşça, “çocukken, birlikte oyun oynadığımız günleri hatırlayıp hatırlamadığını sormuştun...”</p>
				<p>Ama delikanlı, Magdalena gibi ocağın başında diz çökmüş, dalgın dalgın ateşe bakıyor, zihni bambaşka yerlerde geziniyordu. Sanki çöldeki manastıra varmıştı bile, beyaz cüppeyi giymişti de yalnızlıkta gezinmeye başlamıştı; yüreği Tanrı’nın derin, durgun sularında yüzen, küçük, mutlu bir mercan balığıydı. Dışarda, dünya ayrılmaktaydı; içi, durgunluk, sevgi ve güvenle doluydu.</p>
				<p>“İsa,” diye tekrarladı yanındaki ses, “çocukken, birlikte oyun oynadığımız günleri hatırlayıp hatırlamadığımı sormuştun...”</p>
				<p>Alevlerin ışığını yansıtan Magdalena’nın yüzü, kıpkızıl parlıyordu. Ama çöle gömülmüş olan delikanlı işitmiyordu söylediklerini.</p>
				<p>“İsa,” dedi kadın yeniden, “sen üç yaşındaydın, ben de senden bir yaş daha büyük. Evimizin kapısına üç basamakla çıkılırdı; ben en üst basamakta oturur, senin, birinci basamağı çıkmak için saatlerce çabalamanı seyrederdim. Düşerdin, kalkardın, bense sana yardım etmek için serçeparmağımı bile oynatmazdım. Bana gelmeni istiyordum, ama uzun acılar çektikten sonra... Hatırlıyor musun?”</p>
				<p>Yedi cinlerden biri onu böyle konuşmaya, adamı ayartmaya zorluyordu.</p>
				<p>“Neden sonra, aradan saatler geçtikten sonra, birinci basamağa çıkabilirdin, bu kez ikinci basamak için çırpınıp dururdun... sonra da üçüncü gelirdi; orada ben kıpırdamadan durmuş, seni beklerdim. Derken...”</p>
				<p>Delikanlı ürperdi ve elini uzatarak.</p>
				<p>“Sus,” diye bağırdı, “daha ileri gitme!”</p>
				<p>Ama kadının yüzü pırıl pırıl parlıyordu; alevler kaşlarını, dudaklarını, çenesini ve çıplak boynunu yalıyordu... Bir avuç defne yaprağı alıp ateşe attı ve içini çekti.</p>
				<p>“Sonra elimden tutardın –yaa İsa, elimden tutardın benim–, içeri girerdik ve avludaki çakıllar üstüne yatardık. Tabanlarımızı birbirine yapıştırırdık, vücutlarımızın sıcaklığının karıştığını duyardık, o sıcaklık ayaklarımızdan baldırlarımıza, derken kasıklarımıza çıkardı. O zaman, gözlerimizi kapar ve...”</p>
				<p>“Sus!” diye bağırdı yeniden İsa. Ağzını kapamak için elini kaldırdı, ama kendini tuttu, dudaklarına dokunmaktan korkuyordu.</p>
				<p>Kadın içini çekip sesini mırıltı halinde alçaltarak sözüne devam etti:</p>
				<p>“Ömrümde böyle tatlı duygu duymamışımdır.” Biraz durduktan sonra, “O gün bugün, erkeklerde hep o tatlı duyguyu aradım; ama bulamadım bir türlü...” dedi.</p>
				<p>Delikanlı yüzünü dizleri arasına gömdü. “Adonay!” diye fısıldadı, “Adonay, yardım et!”</p>
				<p>Sıcak, sakin odada mis gibi kokan fasulyenin fokurdayışından odunu yutan ateşin çaldığı ıslıktan başka ses duyulmuyordu. Dışarda, erkek sular gürleyerek boşanıyor, topraksa kalçalarını açmış kıkırdıyordu.</p>
				<p>“İsa, neler düşünüyorsun?” diye sordu Magdalena, artık yüzüne bakmaya cesaret edemiyordu.</p>
				<p>“Tanrı’yı düşünüyordum,” diye cevap verdi boğuluyormuş gibi, “Tanrı’yı, Adonay’ı...”</p>
				<p>Bu sözü söylerken, kutsal adı böyle bir evde ağzından kaçırdığına pişman oldu.</p>
				<p>Magdalena ayağa sıçradı ve ateşle kapı arasında gidip gelmeye başladı. Aklı zıvanadan çıkmıştı.</p>
				<p>En büyük düşman Tanrı, diye düşünüyordu, evet, Tanrı. Her şeye burnunu sokar; kötüdür, kıskançtır, insanın mutlu olmasını engeller... Kapının ardında durup kulak kesildi. Kasırga çıkmıştı, avludaki narlar birbirine çarpıyor, patlayacak gibi oluyordu.</p>
				<p>“Yağmur dinmiş biraz,” dedi Magdalena.</p>
				<p>“Gideyim ben,” diye cevap verdi delikanlı yerinden kalkarak.</p>
				<p>“İlkin ağzına bir lokma bir şey koy da, gücün kuvvetin yerine gelsin. Bu havada nereye gidebilirsin ki? Dışarısı zifiri karanlık, yağmur da henüz tam dinmiş değil.”</p>
				<p>Duvardan yuvarlak bir hasır alıp yere serdi. Çömleği ateşten aldı, duvara gömülü küçük bir dolaptan kızarmış arpa ekmeği ile iki çorba çanağı çıkardı.</p>
				<p>“Orospu yemeği,” dedi. “Ye bakalım, sofular sofusu ye, iğrenmezsen eğer.”</p>
				<p>Aç delikanlı duraksamadan elini uzattı. Kadın hafif hafif güldü.</p>
				<p>“Sen böyle mi yersin?” diye ıslık çalar gibi bir ses çıkardı. “Duanı etmeden mi? Sana ekmek verdiği, fasulye ve orospu verdiği için Tanrına şükretmeden mi?” İsa’nın ağzındaki lokma boğazına takıldı.</p>
				<p>“Benden niye nefret ediyorsun Maria?” dedi. “Niçin bana takılıp duruyorsun? Bak, bugün ilk defa lokmalarımızı paylaşıyoruz; yeniden dost olduk. Geçmişi bırak, bağışla artık. Buraya bunun için geldim.”</p>
				<p>“Mızmızlığı bırak da ye. Affetmiyorsam, zorla ettir! Erkek değil misin?”</p>
				<p>Elini kaldırıp gülerek ekmeği kopardı:</p>
				<p>“Tanrı’dan razı olsun bize ekmek, fasulye ve dünyanın orospularıyla sofu konuklar gönderdiği için!”</p>
				<p>Lambanın ışığı altında, karşılıklı diz çöküp bir şey söylemeden oturup durdular. İkisinin de karnı açtı, ikisi de çok acı çekmişti bugün, kuvvetlerini kazanmak için yiyorlardı.</p>
				<p>Yağmur dinmek üzereydi... Gök yatışmış, toprak dolmuştu. Köyün arnavutkaldırımlarından aşağı sevinçle akan dereciklerin neşeli şırıltısından başka ses işitilmiyordu.</p>
				<p>Yemek faslı bitmişti. Minik dolapta bir yudum şarap vardı, içtiler, ayrıca olgun hurmalar vardı, onları da yediler. Bir süre, ikisi de ses etmeden oturup sönmek üzere olan ateşi seyrettiler. Zihinleri yükselip alçalıyor, sönen alevlerle birlikte raks ediyordu.</p>
				<p>Oda soğumuştu. Delikanlı kalkıp ateşe odun attı; Magdalena da yeniden bir avuç defne alıp ateşe savurdu: Odayı koku sardı. Gidip kapıyı açtı. Rüzgâr çıkmıştı, bulutlar dağılmıştı. Yeni yıkanmış, tertemiz iki büyük yıldız, bahçenin üstünde pırıl pırıl parlıyordu.</p>
				<p>“Yağmur hâlâ yağıyor mu?” diye sordu delikanlı, yine odanın ortasında durmuş, gitsem mi gitmesem mi diye düşünüp duruyordu.</p>
				<p>Magdalena cevap vermedi. Yere bir hasır serdi, sandığını açıp çarşafla kalın yünlü battaniyeler çıkardı –sevgililerinin armağanıydı bunlar–, gelip ateşin önünde bir yatak yaptı.</p>
				<p>“Burada uyursun,” dedi. “Dışarısı soğuk ve rüzgârlı, nerdeyse gece yarısı olacak. Nereye gidebilirsin ki? Soğuktan kakırdarsın. Uyu burada işte, ateşin yanı başında.”</p>
				<p>Delikanlı ürperdi.</p>
				<p>“Burada mı?”</p>
				<p>“Ne, korkuyor musun? Korkma saf kumrum benim, seni tedirgin etmem. Ayartacak değilim seni, bekâretine el sürecek değilim sevgilim; sanki matahmış gibi!” Ateşe odun attı ve lambanın fitilini kıstı.</p>
				<p>“Güzel düşler görmeye bak,” dedi. “Yarın ikimizin işi de çok. Sen yeniden yola çıkacaksın, kurtuluş peşinde; ben de başka bir yola, kendiminkine, ben de kurtuluş peşinde. İkimiz de kendi yolunda gidecek, bir daha da buluşmayacağız... İyi geceler.”</p>
				<p>Yatağının üstüne attı kendini, yüzünü yastığa gömdü, bütün gece, çığlıklarını ve gözyaşlarını tutmak için çarşafını ısırdı durdu. Ocak başında yatan adamın işitip de ürkerek kalkıp gitmesinden korkuyordu. Bütün gece, süt emen çocuk gibi rahat ve sakin soluyuşunu dinledi; uyanık kalıp uzun uzun iç çekişleriyle, iniltileriyle bir anne gibi ninni söyleyerek uyuttu onu.</p>
				<p>Ertesi gün, tan ağarırken, yarı kapalı kirpiklerinin arasından, İsa’nın kalktığını, meşin kayışı sıkıca beline sardığını ve kapıyı açtığını gördü. Durmuştu kapıda. Hem ayrılıp gitmek, hem de kalmak istiyordu. Dönüp yatağa doğru baktı, Magdalena’ya doğru bir adım atar gibi oldu. Üzerine doğru eğildi –odanın içi pek aydınlanmamıştı daha–, sanki kadını bulup ona dokunmak istiyordu. Sol elini kemerine sokmuştu; sağ eliyle çenesini ve ağzını örtmüştü.</p>
				<p>Kadın sırtüstü, kıpırdamadan yatıyordu, saçı, çıplak göğsünü örtmüştü. Kirpikleri arasından ona bakıyordu, bütün vücudu titriyordu.</p>
				<p>İsa’nın dudakları oynadı:</p>
				<p>“Maria...”</p>
				<p>Ama kendi sesini duyar duymaz ürktü. Bir sıçrayışta eşiği buldu, avluyu hızla geçip kapının sürgüsünü açtı.</p>
				<p>Maria Magdalena çarşaflarını üzerinden atıp yatağında doğruldu ve ağlamaya başladı.</p>
				</div>
  </body>
</html>