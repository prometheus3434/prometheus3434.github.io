<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5">
<div class="html5_section">
				<h1 class="chapter-num">5</h1>
				<p>Şaşkın, umutsuzluk içinde kıvranan, kadın ve erkek yığınlarını toplamak istermiş gibi kollarını açarak, “Yürüyün çocuklarım, gidelim,” diye bağırdı yaşlı haham. “Gidelim! Sizlere açacağım büyük bir sırrım var. Cesur olun!”</p>
				<p>Dar yollardan koşmaya başladılar. Atlılar, sürüyü önlerine katmış, dörtnala gidiyorlardı, kadınlar çığlık çığlığa evlerinin kapılarını kapatıyorlardı –yine kan dökülecekti–. Yaşlı haham, koşarken iki kere düştü, öksürmeye, kan tükürmeye başlamıştı yine. Yahuda ile Barabbas onu kollarına aldılar. Halk sürülerle gelip soluk soluğa havraya doluşuyordu. Havra, avlu, hıncahınç doldu, sokak kapısını da sürmelediler.</p>
				<p>Beklediler, hahamın ağzından çıkacak sözü bekliyorlardı. Bu kadar acı olaylar arasında, yaşlı haham, yüreklerini sevindirebilecek ne gibi bir sır açıklayabilirdi ki? Yıllardır belalar birbirlerini izlemiş, sayısız insan çarmıha gerilmişti. Tanrı’nın elçileri Kudüs’ten, Şeria’dan, çölden, durmadan fışkırıyor ya da paçavralar, zincirler içinde, köpüren ağızlarla dağlardan sel gibi akıyor, birer birer çarmıha geriliyorlardı.</p>
				<p>Kızgın bir mırıltı yükseldi. Duvarları süsleyen dallar ve palmiyeler, beş köşeli yıldızlar, rahle üstünde kutsal tomarlar; Seçkin Ulus, Vaat Edilmiş Topraklar, Tanrı’nın Ülkesi, mesih gibi büyük sözler; bunların hiçbiri içlerini yatıştırmıyordu artık. Uzun süren umut umutsuzluğa dönmeye başlamıştı. Tanrı’nın acelesi yoktu, ama insanın vardı, artık bekleyemiyorlardı. Havra’nın her iki duvarını da kaplayan resmedilmiş umutlar dahi onları oyalayamıyordu. Bir keresinde, Peygamber Hezekiel bölümünü okurken, haham, Tanrı’ya kendini kaptırmıştı. Sıçramış, bağırmış, ağlamış, oynamış, yine de huzura kavuşamamıştı. Peygamberin sözleri, kendi etinin bir parçası olmuştu. Huzur bulmak için fırça ve boya almış, havraya kapanıp tanrısal bir coşku içinde, duvara, peygamberin hayallerini resmetmeye başlamıştı; sonsuz çöl, kafatasları ve kemikler, insan iskeletinden meydana gelmiş dağlar, üstünde de kıpkırmızı, ateşte kızdırılmış demir rengi bir gök. Koca bir el, göklerin ortasından çıkmış Hezekiel’i ensesinden yakalayıp havaya kaldırmıştı... Ama görüntü öteki duvara da taşıyordu. Burada, Hezekiel, dizlerine kadar kemikler içine batmış bulunuyordu. Ağzı, parlak yeşil renkteydi, açık duruyordu, içinden üstünde kırmızı harfler yazılı, bir kurdele çıkıyordu: “İsrail Ulusu, İsrail Ulusu, mesih geldi!” Kemikler birbirine takılıyor, kafatasları diş ve çamur dolu yükseliyor, müthiş el de, avucunda Yeni Kudüs’ü –yeniden yapılmış, ışıl ışıl donatılmış, baştan başa yakut ve zümrütler içindeki Yeni Kudüs’ü– tutar halde gökten çıkıyordu.</p>
				<p>Halk, bu resimlere bakarak başlarını sallıyor, mırıldanıp duruyordu. Bu, yaşlı hahamı öfkelendiriyordu.</p>
				<p>“Niye mırıldanıyorsunuz?” diye bağırdı onlara. “Atalarımızın Tanrısına inanmıyor musunuz? Biri daha çarmıha gerilmiş bulunuyor. Kurtarıcı bir adım daha yaklaştı demek. İşte budur, ey inanç yoksunu insanlar, budur işte çarmıha gerilmenin anlamı!”</p>
				<p>Rahlenin üstünden bir tomar aldı, şiddetle açtı. Güneş, açık pencereden girmişti; bir leylek indi gökten, sanki o da işitmek istermiş gibi, karşıki evin damına kondu. Yanık bağırdan mutlu, bir zafer çığlığı çıkıyordu: “Çalın Sion’da zafer borusunu! Yayın Kudüs’e sevinçli haberi! Haykırın! Yehova, ulusuna gelmiş bulunuyor. Kalk Kudüs, gururla dolsun yüreğin. Bak! Rabbin, doğudan, batıdan güdüyor oğullarını. Dağlar düzlendi, tepeler uçup gitti, tüm ağaçlar kokularını havaya saçtılar. Şan ve şerefinin süslerini takın Kudüs. Mutluluk, İsrail ulusuna sonsuzca gelmiş bulunuyor artık!”</p>
				<p>“Ne zaman Ne zaman?” diye biri haykırdı kalabalıktan. Herkes dönüp baktı. Ufak tefek, ince, üzüm gibi buruşuk bir ihtiyar, ayakları ucuna kalkmıştı; “Ne zaman, baba, ne zaman?” diye bağırıyordu.</p>
				<p>Haham, öfke içinde, tomarı sardı.</p>
				<p>“Acelen mi var, Manasse?” diye sordu.</p>
				<p>“Evet!” diye cevap verdi küçük ihtiyar. Yaşlar akıyordu yüzünden. “Vaktim kalmadı, bir ayağım çukurda.”</p>
				<p>Haham, kolunu uzatıp kemikler içine gömülü Hezekiel’i gösterdi.</p>
				<p>“Bak, Manasse! Öldükten sonra dirileceksin!”</p>
				<p>Petrus araya girdi. Gün bitmek üzereydi. Geceleri Nasıra Gölü’nde balık avlardı, acelesi vardı. “Baba,” dedi, “içimizi huzura kavuşturacak bir sır açıklayacağına söz vermiştin. Neydi o sır?”</p>
				<p>Soluklarını tutup yaşlı hahamın çevresinde toplandılar. Avludakiler de geldi, sığışabildikleri kadar sığıştılar. Sıcak feciydi, ağır insan teri kokusu yayılıyordu etrafa. Havra hademesi, havranın kokusunu değiştirmek için buhurdanlığın içine, gözyaşını andıran sedir ağacı özsuyundan attı.</p>
				<p>Yaşlı haham, boğulmamak için yüksek bir tabureye çıktı.</p>
				<p>“Çocuklarım,” dedi, terini silerek, “yüreklerimiz çarmıhlarla doldu. Kara sakalım kırçıllaşalı nice oluyor, şimdi o kırçıl sakal da ağardı artık, dişlerim döküldü. İhtiyar Manasse’nin bağırarak söylediğini, ben yıllardır söylüyorum. Daha ne kadar bekleyeceğiz Tanrım, ne kadar? Mesihi görmeden mi öleceğim? Bunu defalarca sordum, bir gece mucize oldu! Tanrı cevap verdi. Hayır, hayır, mucize değildi. Tanrı, kendisine her sorduğumuzda cevap verir, ama bedenimiz çamur haline gelmiş bulunuyor, nerdeyse sağır olacak. Yine de işittim o gece... mucize işin burasındaydı.”</p>
				<p>“Ne işittin? Söyle baba, söyle bütün işittiklerini,” diye seslendi Petrus. Dirseğiyle kendine yol açtı kalabalık arasında, ilerleyerek yaşlı hahamın önünde durdu. Yaşlı adam eğildi, Petrus’a baktı ve gülümsedi:</p>
				<p>“Tanrı, Petrus, senin gibi bir balıkçıdır. O da dolunay zamanı, geceleri balığa çıkar; evet o gece de dolunay vardı süt gibi beyaz, yüzüyordu gökte, öyle alabildiğine esirgeyici ve iyi yürekli görünüyordu ki, gözlerimi kapayamıyordum. Ev sıkıyordu beni, dar yollardan giderek ayrıldım, tepeye tırmandım, bir kaya üstüne çıkıp güneşe doğru –kutsal Kudüs’e doğru– bakmaya başladım. Ay eğilmiş, insan gibi bana bakıp gülümsüyordu; baktım ona –ağzına, yanaklarına, gözlerinin köşelerine–, baktım da içimi çektim. Bana bir şeyler söylüyor gibiydi. Gecenin sessizliğinde bir şeyler söylüyordu sanki; işitemiyordum ama, biçilmemiş çimenler ekmek gibi kokuyordu, çevremdeki dağlardan, Tabor Gilboa ve Karmel’den aşağı süt akıyordu. Bu gece Tanrı’nın gecesi diye düşündüm. Bu dolunay Rabbin geceki yüzü olmalıydı. Gelecekteki Kudüs’ün geceleri böyle olacak...</p>
				<p>Bu düşünce aklıma gelir gelmez, gözlerim yaşla doldu. Yakınma ve yılgı sardı benliğimi. ‘Yaşlandım,’ diye bağırdım. ‘Mesih gözümü açmadan mı öleceğim?’</p>
				<p>Ayağa sıçradım. Kutsal öfkeye kapılmıştım yine. Kemerimi çözdüm, soyundum ve annem beni nasıl dünyaya getirmişse, öyle durdum Tanrı’nın karşısında. Ne kadar yaşlandığımı göstermek istiyordum ona, ne kadar solduğumu, sonbahardaki bir incir yaprağı gibi büzüldüğümü, kuşların didiklenmiş olduğu bir üzüm salkımı sapı gibi çıplak, sarkmakta olduğumu. Beni görmesini, bana acımasını ve elini çabuk tutmasını istiyordum.</p>
				<p>Rabbin önünde çırılçıplak dururken, ay ışığının etime işlediğini duyuyordum. Baştan başa Ruh olmuştum: Tanrı’yla bir. Sesini işittim, dıştan, ya da yukardan değildi gelen ses, içimdendi. İçimden! Tanrı’nın gerçek sesi bize hep içimizden gelir. ‘Simun, Simun,’ diyordu. ‘Mesihi görmeden, onu işitmeden, ellerinle ona dokunmadan, ölüme bırakmayacağım seni!’</p>
				<p>‘Ya Rabbi! Bir daha söyle!’ diye haykırdım.</p>
				<p>‘Simun, Simun, mesihi görmeden, onu işitmeden, ellerinle ona dokunmadan, ölüme bırakmayacağım seni!’</p>
				<p>Öyle mutluydum ki, aklım başımdan gitti. Çırılçıplak, ayın altında, el çırparak, tepinerek oynamaya başladım. Bu dans, bir saniye mi sürdü, bir yıl mı, bilemeyeceğim, sonunda ama, kanmıştım artık; içim huzura kavuşmuştu. Giysilerimi giyip kemerimi taktım ve Nasıra’ya indim. Damların tepesine tünemiş horozlar, beni görünce ötmeye başladılar. Gök gürlüyor, kuşlar uyanıyor, kapılar açılıyor, beni selamlıyorlardı. Kırık dökük evim, baştan başa parıl parıldı; kapılar, pencereler, her şey baştan başa yakuttu. Orman, kayalar, insanlar, kuşlar, hepsi de çevremdeki Tanrı’nın varlığını kokluyorlardı. Kana susamış yüzbaşının kendi bile, şaşkınlık içinde durmuştu. ‘Ne var haham efendi?’ diye sormuştu bana. ‘Yanan bir meşale sanacak seni görenler. Aman dikkat, Nasıra’yı ateşe vermeyesin!’ Bir şey söylememiştim ben; soluğunun Tanrı’nın varlığını kirletmesini istemiyordum.</p>
				<p>Bu sırrı yıllardır kendime saklıyordum. Kendi kendime, kıskançlık ve gurur içinde kıvanç duyuyor, bekliyordum. Ama bugün, yüreklerimize yeni bir çarmıhın çakıldığını gören bu kara günde kendimi tutamadım artık. İsrail ulusuna acıyorum. Bu yüzden sizlere müjdeyi bildiriyorum: Geliyor, artık uzakta değil. Civardaki bir kuyuda su içmek ya da yeni çıkan ekmek somunlarından bir dilim almak üzere durmuştur ola ki. Ama nerede olursa olsun, görünecektir; çünkü Tanrı böyle dedi, verdiği sözü tutmamazlık etmez. ‘Simun, mesihi görmeden, işitmeden, ellerinle tutmadan ölmeyeceksin!’ Gücüm günden güne eksiliyor. Kurtarıcı yaklaştıkça bir yanım benden ayrılıyor. Yaşım seksen beş, nerdeyse gelir artık!”</p>
				<p>Sivri, uzun kemik burunlu, şaşı, dazlak adamın biri yerinden sıçradı. Sanki yoğrulurken mayası unutulmuştu.</p>
				<p>“Ya bin yıl yaşarsan baba?” diye sözünü kesti. “Ya hiç ölmezsen? Örneği yok mu yani. Enoş ile İlyas hâlâ yaşıyor!” Minik çarpık gözleri bir yandan bir yana kurnazca kayıyordu.</p>
				<p>Haham, duymamazlıktan geldi, ama şaşının fısıltıları bıçak gibi saplanmıştı yüreğine. Buyurur gibi elini kaldırdı:</p>
				<p>“Tanrı’yla baş başa kalmak istiyorum. Gidin artık hepiniz!”</p>
				<p>Ortalık boşaldı, kalabalık dağıldı, yaşlı haham tek başına kaldı. Sokak kapısını kilitledi, Peygamber Hezekiel’in havada yüzdüğü duvara yaslanıp derin düşüncelere daldı. Tanrı O, diye düşünüyordu, gücü her şeye yeticidir, dilediği gibi davranır. Şu serseri Thomas’ın söylediği doğru olabilir mi ki? Tanrı bin yıl yaşamamı buyurursa, vay halime benim! Bir de hiç ölmememi buyurursa, o zaman mesih?.. İsrail ulusunun büyük umutları boşuna mı hep? Tanrı’nın kelamını bin yıl rahminde tuttu, bir ana gibi besledi tohumunu. Etimiz kemiğimiz yutuldu, eridik gittik, sırf bu Oğul için yaşadık. Ama ulus, doğum sancıları çekmeye başladı, İbrahim’in tohumu haykırıyor şimdi. Koyuver Rabbim, koyuver artık! Sen Tanrısın, dayanabilirsin biz dayanamayız, acı bize.</p>
				<p>Havrada bir aşağı bir yukarı gidip geliyordu. Gün batmıştı. Gölgeler resmi söndürmüş, Hezekiel’i yutmuştu. Yaşlı haham, ortalığa inen alacakaranlığa baktı, derken hayatında bütün gördükleri ve çektikleri zihnine üşüştü. Mesihin peşinde nice defalar, ne büyük özlemle, Celile’den Kudüs’e, Kudüs’ten çöle koşup durmuştu! Ama her defasında bir çarmıh umutlarını suya düşürmüş ve utanç içinde Nasıra’ya dönmüştü. Bugün ama...</p>
				<p>Eliyle başını sıktı.</p>
				<p>“Olamaz, olamaz,” diye mırıldandı korku içinde, “hayır, olamaz, imkânsız!”</p>
				<p>Kaç gündür, gece gündüz, zihni patlayacak gibi oluyordu. Yeni bir umut belirmişti, zihni için fazla büyük bir umut, bir delilik, bir cin onu yutuyordu. Ama ilk kez olmuyordu bu. Bu delilik yıllardır pençesini geçirmişti ona. İstediği kadar kovsun, yine geri geliyordu. Ancak gündüz gözüyle gelmeye hiç cesaret etmemişti, hep gece karanlığında ya da düşlerinde gelmişti! Bununla birlikte, bugün öğleyin, güpegündüz... O muydu yoksa?</p>
				<p>Duvara dayanıp gözlerini kapadı. Karşısında duruyordu, soluk soluğa, sırtında çarmıh, önünden geçip gidiyordu yine; çevresindeki hava ürperiyordu baştan aşağı, başmeleklerin çevresindeki hava böyle olmalıydı... O da ne? Gözlerini kaldırdı. Yaşlı haham insan gözlerinde hiç bu denli göğü görmemişti! O muydu? “Ya Rab,” diye mırıldandı haham, “niye bana işkence ediyorsun? Niçin cevap vermiyorsun?”</p>
				<p>Kutsal Kitap’taki peygamberlik kitabı şimşek gibi çaktı zihninde. Yaşlı başı bir an için aydınlandı, derken umutsuzca karanlığa gömüldü. İçini açtılar, içinden atalar çıktı. Yaralarla kaplı, Musa’nın önder olduğu, boğum boğum kıvrık boynuzlu Kösemen başta, dayanıklı, sebatkârsoy, kölelik ülkesinden, Kenan ülkesine doğru sonsuz yolculuğa yeniden çıkıyordu; oradan, Kenan ülkesinden de gelecekteki Kudüs’e. Bu yeni yürüyüşte ama, yolu ışıtan Musa değildi, başka biriydi –hahamın beyni zonkluyordu–, başka biri, omzunda çarmıh taşıyan...</p>
				<p>Sıçrayarak atılıp sokak kapısını açtı. Rüzgâr vurdu yüzüne, derin derin soludu. Güneş batmıştı, kuşlar uyumak üzere yuvalarına dönüyorlardı. Dar sokaklar, gölgelerle doluyordu; yeryüzü soluyordu. Kapıyı kilitledi ve ağır anahtarı kemerine soktu. Bir ara cesareti kırılır gibi oldu; derken kararını verdi. Eğik başla Meryem’in evine doğru yola çıktı.</p>
				<p>Meryem, evinin minik bahçesinde yüksek bir iskemleye oturmuştu. İplik eğiriyordu. Dışarısı henüz aydınlıktı: Yaz ışığı yeryüzünden ağır ağır çekiliyor, bir türlü ayrılmak istemiyordu. İnsanlarla öküzler tarlalardaki işlerinden dönüyorlardı. Ev kadınları akşam yemeği için ocak yakıyorlardı; yanık odun kokusu sardı akşam havasını. Meryem iplik eğiredursun, zihni iğe ayak uydurmuş, bir oraya, bir buraya sıçrayıp duruyordu. Bellek ile hayal gücü birleşiyordu: Hayatı yarı gerçek, yarı masal gibi görünüyordu. Günlük işler yıllardır süregelmişti, derken sersemletici, beklenmeyen, tavuskuşu –mucize– gelmiş ve kaygılı varlığını, uzun, altın kanatlarıyla sarmıştı.</p>
				<p>“Nereye dilersen oraya götür beni Rabbim; nasıl dilersen öyle yap beni. Kocamı seçtin, oğul doğurtturdun bana, acımı verdin bana. Bağır de, bağırayım, sus de, susayım. Neyim ki ben Rabbim? Elinde bir avuç çamur, dilediğin gibi yoğur. Nasıl istersen, öyle yap. Senden bir tek ricam var yalnız: Rabbim, oğluma acı!”</p>
				<p>Işıl ışıl ışıldayan ak bir güvercin uçtu karşı damdan, bir süre başı üstünde kanat çarptı, derken bahçenin çakılları üstüne indi ve düzenli bir şekilde Meryem’in ayakları çevresinde dolaşmaya başladı. Kuyruk tüylerini gerdi, boynunu büktü, başını çevirip Meryem’e baktı, yuvarlak gözü akşam ışığında yakut gibi yanıyordu. Ona baktı, bir şeyler söyler gibi oldu. Bana sır açıklayacakmış gibi bir hali var, dedi Meryem. Ah, yaşlı haham geleydi bir. Kuşların dillerinden anlar o, anlatırdı bana kuşun dediğini... Güvercine baktı ve acıdı. İğini bırakıp yumuşak bir sesle kuşu çağırdı, bu hareketi pek hoşuna gitmişti güvercinin, bir sıçrayışta bitişik dizleri üstüne koydu. Orada, sanki bütün sırrı dizleri üstüne konmakmış gibi oturdu, kanatlarını kapayıp hareketsiz durdu. Meryem, tatlı ağırlığı duyunca gülümsedi. Ah, mümkün olaydı da, Tanrı böyle tatlılıkla geleydi insanlar üstüne! Bunu düşünürken, nişanlısı Yusuf’la birlikte, İlyas Peygamber Tepesi’ne, gökte birleşen Karmel Dağı’na tırmandıkları sabahı hatırladı. Bir oğul versin diye, Tanrı’yla aralarına girip aracılık etmesini istiyorlardı, sonradan o oğulu peygamberin lütfuna adayacaklardı. O akşam evleneceklerdi, bütün zevki yıldırım olan, o ateşli peygamberin duasını almak üzere tan ağarmadan yola çıkmışlardı. Tek bulut yoktu gökte; güzel bir sonbahar günüydü, insan karıncaları hasatlarını toplamışlardı, şıralar damacanalarla fokurduyordu, çatı kirişleri üstüne iple asılmış incirler kuruyordu... Meryem on beşindeydi o sıralarda, damatsa, saçları ağarmış yaşlı bir adam; ama üstüne dayandığı, sımsıkı tuttuğu elindeki asanın çiçek açması takdir olunmuştu.</p>
				<p>Tam öğle vakti varmışlardı kutsal doruğa. Diz çökmüşler, keskin kan lekeli granit taşına parmak uçlarıyla dokununca titremeye başlamışlardı. Kayadan bir kıvılcım sıçramış, Meryem’in elini yakmıştı. Yusuf doruğun vahşi sahibini çağırmak için ağzını açmıştı ki, daha ses çıkarmadan göğün temellerinden öfke içinde haykıran dolu yüklü bulutlar savrulmuş ve keskin granit taşı üstünde fırıl fırıl dönen bir hortum meydana getirmişti. Yusuf, nişanlısını tutup bir mağaraya çekmek üzere ileri atılınca, Tanrı korkunç bir şimşek çaktırmış, gökle yer birleşmiş, Meryem de bayılarak arkaüstü düşmüştü. Kendine gelip, gözlerini açarak çevresine baktığında, Yusuf’un, kara granit üstünde yüzükoyun yattığını görmüştü, inme inmişti adama...</p>
				<p>Meryem, kucağındaki güvercinin üstüne elini koydu. Ürkütmemek için hafif hafif okşamaya başladı. </p>
				<p>“Tanrı, dağın doruğuna vahşi bir şekilde inip bana vahşice bir şeyler söylemişti,” diye mırıldandı. “Ne demişti bana?”</p>
				<p>Meryem’in çevresindeki sayısız mucizeler karşısında şaşkın duran haham, kaç kere sormuştu bunu ona.</p>
				<p>“Hatırlamaya çalış, Meryem,” diyordu. “Tanrı bazen böyle konuşur insanlarla, yıldırımla. İyi düşün ne dediğini, düşün ki, oğlunun geleceğini görebilelim.”</p>
				<p>“Gök gürlemişti efendim. Gıcırdayan kağnı arabası gibi gökten düşmüştü.”</p>
				<p>“Gök gürültüsü ardında ne vardı, Meryem?”</p>
				<p>“Haklısınız efendim gök gürültüsü ardında Tanrı konuşuyordu, ama sözlerini hatırlayamayacağım. Bağışlayın beni.”</p>
				<p>Güvercini okşayarak, otuz yıl önceki şimşeği hatırlamaya ve gizli anlamını çözmeye çalıştı...</p>
				<p>Gözlerini kapadı. Avucu içinde, güvercinin minik sıcak vücudunu, çarpan yüreğini duyuyordu. Birden nasıl olduğunu, niçin olduğunu bilemiyordu güvercinle şimşek bir oldu; alabildiğine emindi bundan; bu yürek çarpması ve gök gürültüsü; hepsi Tanrı’ydı! Bir çığlık atıp dehşet içinde ayağa sıçradı. Şimdi, ilk kez gök gürültüsünde gizli, güvercinin ötüşünde saklı sözleri duyabiliyordu: </p>
				<p>“Selam, Meryem. Selam sana...” Tanrı’nın böyle seslendiğine şüphe yoktu: “Selam Meryem. Selam sana...”</p>
				<p>Döndüğünde, kocasının hâlâ duvara dayalı, ağzını açıp kapamakta olduğunu gördü. Ortalık kararmıştı, ama o hâlâ çaba gösteriyor, ter döküyordu... Meryem kapıya gitti, önünden geçerken bir şey söylemedi. Oğlunun gelip gelmediğine bakmak istiyordu. Çarmıha gerilen adamın kanlı başörtüsünü büküp saçına bağlayarak, bayır aşağı, ovaya indiğini görmüştü... Nereye gitmişti acaba? Niye bu kadar gecikmişti? Yine sabaha kadar tarlalarda mı gezip duracaktı?</p>
				<p>Eşikteyken, yaşlı hahamın geldiğini gördü: Değneğine abanmış, oflaya poflaya yürüyordu. Şakaklarındaki beyaz saç lüleleri, Karmel Tepesi’nden esmeye başlamış olan akşam melteminde dalgalanıyordu.</p>
				<p>Meryem, saygıyla bir kenara çekildi, haham içeri girdi. Kardeşinin elini alıp okşar gibi hafif hafif vurdu üstüne, ama bir şey söylemedi ona. Ne diyebilirdi? Zihni karanlık sulara gömülü bir halde Meryem’e döndü.</p>
				<p>“Gözlerin ışıl ışıl, Meryem,” dedi. “Nen var? Tanrı mı geldi yine?”</p>
				<p>“Hatırladım efendim!” dedi Meryem, kendini tutamayarak.</p>
				<p>“Hatırladın mı? Neyi hatırladın, söyle Tanrı adına.”</p>
				<p>“Şimşeğin ardındaki sözleri.”</p>
				<p>Haham irkildi. “Büyüktür İsrail’in Tanrısı!” diye haykırdı, kollarını yukarı kaldırarak. “Ben de onun için gelmiştim Meryem, sana bir kez daha sormak için... Bugün, biliyorsun, umutlarımızdan biri daha çarmıha gerildi, yüreğimse...”</p>
				<p>“Hatırladım, efendim,” dedi Meryem yeniden. “Bu akşam oturmuş iplik eğiriyordum, yıldırım yeniden geldi hatırıma, gök gürültüsünün içimde ilk kez dindiğini duydum, ardındaysa, temiz duru bir ses, Tanrı’nın sesi: ‘Selam sana Meryem!’ diyordu.”</p>
				<p>Haham bir iskemleye çöküverdi. Şakaklarını elleri arasına alarak düşüncelere daldı. Epey bir süre sonra başını kaldırdı.</p>
				<p>“O kadar mı, Meryem? Kendi içine daha bir eğil, duyabilecek şekilde. İsrail’in geleceği, söyleyeceklerine bağlı olabilir.”</p>
				<p>“Hayır,” diye mırıldandı Meryem, yorulmuştu, “hayır efendim... Söyledi, çok daha şeyler söyledi, ama işitemedim... Elimden geldiği kadar çabalıyorum, ama ne dediğini duyamıyorum.”</p>
				<p>Haham elini Meryem’in başına ve iri gözleri üzerine koydu.</p>
				<p>“Oruç tutasın, Meryem, dua edesin; zihnini günlük işlerde harcamayasın. Öyle anlar oluyor ki, çepeçevre yüzünde şimşek gibi parlayan bir hale görüyorum. Gerçekten ışık mıdır bu, bilmiyorum... Oruç tut, işiteceksin. ‘Selam sana, Meryem...’ Tanrı’nın haberi iyi sözlerle başlıyor. Sonradan ne dediğini aman işitmeye çalış.”</p>
				<p>Heyecanını gizlemek için, Meryem, testileri koyduğu rafa doğru gitti. Pirinç bir kap aldı çengelden, soğuk suyla doldurdu, bir avuç da hurma alıp, yaşlı adama vermek üzere eğildi.</p>
				<p>“Aç, susuz değilim Meryem,” dedi, “teşekkür ederim. Otur hele; sana diyeceğim var.”</p>
				<p>Meryem iskemlelerin en alçağına, hahamın ayakları dibine oturdu. Başını kaldırıp bekledi.</p>
				<p>İhtiyar sözlerini bir bir tartıyordu zihninde. Söylemek istediği şey güçtü: Öyle örümcek ağı gibi ince ve kaygan bir umuttu ki bu, ümide fazla değer verip kesinliğe kavuşturmayı önleyecek kadar ince ve kaygandı. Anneyi dehşete düşürmek istemiyordu.</p>
				<p>“Meryem,” dedi sonunda, “bu evin dışında bir çöl aslanını andırarak dolaşan bir ses var... Sen öteki kadınlar gibi değilsin, Meryem. Duymuyor musun bunu?”</p>
				<p>“Duymuyorum efendim,” diye mırıldandı. “Öteki kadınlardan ayrı bir yanım yok. Kadınların bütün dert ve sevinçlerini paylaşıyorum. Bulaşık, çamaşır yıkamak, yemek pişirmek, çeşmeye su doldurmaya gitmek, komşularla çene çalmak, akşamları da kapıda oturup gelip geçenlere bakmak hoşuma gidiyor. Yüreğimse, efendim, bütün kadın yürekleri gibi acıyla dolu.”</p>
				<p>“Sen öbür kadınlar gibi değilsin, Meryem,” dedi yine haham huşu içinde, bütün itirazları reddedermiş gibi elini kaldırarak. “Oğlun da...”</p>
				<p>Haham sustu. İşin en zor yanını ifade etmek için ne gibi sözler kullanacaktı? Göğe bakarak dinledi. Ağaçlardaki kuşların kimi uykuya hazırlanıyor, kimi de uyanıyordu. Çark dönüyordu, gün, insanların ayakları altında batıyordu.</p>
				<p>Haham içini çekti. Günler ne de çabuk geçiyordu, nasıl da birbirlerini kovalayıp duruyordu! Şafak, gün ağarması, güneşin geçişi, ayların birbirini izleyişi... çocuklar büyüyorlar, kara saçlar ağarıyor, deniz toprağı yiyor, dağlar çırılçıplak soyunuyor, yine de bekledikleri O gelmiyordu!</p>
				<p>“Oğlum mu?..” dedi Meryem sesi titrek. “Oğlum mu?”</p>
				<p>“Öteki çocuklara benzemiyor Meryem,” dedi haham yılmadan cevap vererek. Sözlerini bir kez daha tarttıktan sonra, bir ara durup konuşmasına devam etti:</p>
				<p>“Geceleyin bir başına olduğu zaman ve kimsenin kendisini gözlemediğinden emin olduktan sonra, yüzünün bütün çemberi karanlıkta parıldıyor. Tanrı beni bağışlasın Meryem, ama duvarın ta yukarısına bir delik deldim. Çıkıp oradan onu gözetliyorum; ne yaptığına bakıyorum. Niçin mi? Çünkü –itiraf ediyorum– kafamın içi altüst, bildiklerimin hiçbiri işe yaramıyor: Kutsal yazıları okuyup duruyorum ama, ne olduğunu, kim olduğunu anlayamıyorum... Bu yüzden gizlice onu gözetliyorum, karanlıkta da onu yalayan ve yüzünü yutan bu ışığı görüyorum. Günden güne solması, eriyip gitmesi bundan. Yoksa hastalıktan; oruçtan ya da dua etmekten değil; hayır, bu ışık yiyip bitiriyor onu.”</p>
				<p>Meryem, içini çekti. Ötekilere benzemeyen çocuk yapan annenin vay haline, diye düşünüyordu. Ama bir şey söylemedi.</p>
				<p>İhtiyar şimdi üzerine eğilmişti, sesini alçalttı. Dudakları ateş gibiydi.</p>
				<p>“Selam sana Meryem,” dedi. “Tanrı’nın gücü her şeye yeter; niyetleri belli olmaz... Oğlun belki de...”</p>
				<p>Ama kadıncağız bir çığlık attı:</p>
				<p>“Acıyın bana. Peygamber demeyin sakın! Hayır, hayır! Tanrı böyle biçtiyse bozsun! Oğlumun herkesinki gibi olmasını istiyorum. Ne daha fazlası, ne daha eksiği... Herkesinki kadar... Babası gibi o da, tekneler, beşikler, sabanlar, ev eşyaları yapsın, şimdiki gibi, üstüne insan gerilsin diye çarmıhlar değil. Namuslu bir evin kızıyla evlensin şöyle drahomalı filan, ailesine iyi baksın, çoluk çocuk sahibi olsun... sonra her cumartesi birlikte –büyükannesi, çocuklar, torunlar– gezintiye çıkalım, herkes bize hayran olsun.”</p>
				<p>Haham değneğine dayanarak doğruldu.</p>
				<p>“Meryem,” dedi sert bir sesle, “Tanrı annelere kulak verseydi, bir güvenlik hayatı ve rahatlık içinde hepimiz kokuşurduk... Yalnız başına kaldığında, konuştuklarımız üstünde düşün bir.”</p>
				<p>İyi geceler dilemek üzere kardeşine döndü. Cam gözleri buğulu, dili bir karış sarkmış bir halde havaya bakarak konuşmak için didinip duruyordu. Meryem başını salladı.</p>
				<p>“Sabahtan beri çabalayıp duruyor, hâlâ huzura kavuşamadı.” Meryem ona doğru gidip salyası akan, biçimi bozuk ağzını sildi.</p>
				<p>Ama Meryem’e de iyi geceler demek üzere haham elini kaldırmıştı ki, oğul eşikte belirdi, yüzü karanlıkta pırıl pırıldı. Kanlı başörtüsü saçına yapışmıştı, ama gece, yanaklarında hâlâ iz bırakan koca yaş damlalarını, ayaklarını kaplayan toz ve kanı karartıyordu.</p>
				<p>Eşiği atladı, acele acele bakındı, annesiyle hahamı gördü, daha sonra da duvarın yanındaki karanlıkta babasının cam gibi parıldayan gözlerini.</p>
				<p>Meryem lambayı yakacaktı ki haham tuttu.</p>
				<p>“Dur,” dedi. “Onunla konuşacağım.” Yüreğini cesaretlendirerek yaklaştı.</p>
				<p>“İsa,” dedi yumuşak bir sesle, annesinin duymaması için sesini alçalttı, “İsa, yavrum, daha ne kadar dayanacaksın ona?”</p>
				<p>Birdenbire bütün kulübe, “Ölünceye kadar!” diye vahşi bir çığlıkla sarsıldı.</p>
				<p>Sanki iliklerindeki bütün güç akıp gitmiş gibi, Meryem’in oğlu yere çöktü, duvara dayanarak kesik kesik solumaya başladı. Haham yeniden konuşmak istiyordu onunla. Üzerine doğru eğildi, ama birden, yıldırım çarpmışçasına çekildi. Sanki büyük bir ateşe değerek yüzünü yakmıştı. Dört bir yanı Tanrı’yla çevrili diye düşündü, evet, dört bir yanı Tanrı’yla çevrili, kimseyi sokmuyor yanına. Gitsem iyi olacak!</p>
				<p>Düşünceler içinde ayrıldı oradan. Kapı kapandı, ama Meryem lambayı yakmaya cesaret edemiyordu; karanlıkta vahşi bir hayvan pusu kurmuş bekliyordu. Evin ortasında ayakta durup kocasının umutsuz gıdaklamasını ve yere yığılmış oğlunun boğuluyormuş gibi dehşet içinde soluk alışını dinledi. Biri boğuyordu onu, kimdi? Zavallı anne, tırnaklarını yanaklarına bastırarak sordu Tanrı’ya, bir daha sordu, yakındı, bağırdı: “Ben bir anayım, acımıyor musun bana?” Ama cevap gelmedi sesine.</p>
				<p>Ses etmeden tir tir titreyerek orada dikilmiş dururken, vahşi bir zafer çığlığı duyuldu. İnmeli adamın dili çözülmüştü ve bütün kelime, hece hece ağzından dökülmüştü sonunda; şimdi bütün ev <em>ADONAY </em>diye yankılanıyordu. Ama bu sözü söyler söylemez, kurşun gibi, uykunun derinliklerine battı.</p>
				<p>Meryem cesaretini ele alıp lambayı yaktı. Yemek kaynıyordu. Oraya gidip diz çöktü ve toprak kabın kapağını kaldırıp suyun, tuzun eksik olup olmadığına baktı...</p>
				</div>
  </body>
</html>