<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter29">
<div class="html5_section">
				<h1 class="chapter-num">29</h1>
				<p>İsa’yı yakaladılar. Yuhalar içinde, kayalardan, servi ve zeytin ağaçları arasından Sedron Vadisi’ne inerek Kudüs’e, kurulun toplanmış, başkaldıranı yargılamak üzere beklediği, Kayfa’nın sarayına sürükleyerek götürdüler.</p>
				<p>Hava soğuktu. Hizmetçiler, uşaklar avluda yakmış oldukları ateşin karşısında ısınmaktaydılar. Levililer ikide bir içerden çıkıp haber getiriyorlardı. İsa’ya yüklenen suç, insanın saçlarını diken diken etmeye yeterdi: Melun, İsrail’in Tanrısına karşı filan falan küfrü etmiş, İsrail yasasına filan falan şekilde karşı gelmiş; kutsal tapınağı yıkacağını ve yerine iyi insanları dikeceğini söylemişti.</p>
				<p>Petrus tortop olmuş, avluya kaydı. Başı önüne eğik bir durumda ateşte ısınmaya başladı ve duyduğu haberler karşısında ürperdi. Bir hizmetçi geldi, onu görünce durdu.</p>
				<p>“Hey, moruk,” dedi, “ne diye saklanıyorsun bizden? Başını kaldır da görelim hele. Sen de onunlaydın değil mi?”</p>
				<p>Birçok Levili sözlerini duyup yaklaştı. Petrus korkmuştu. Elini kaldırdı.</p>
				<p>“Yemin ederim ki, tanımıyorum onu!” dedi kapıya doğru seğirterek.</p>
				<p>Başka bir hizmetçi geçiyordu oradan, onun gitmek üzere olduğunu gördü, elini uzattı. “Hey ahbap, nereye? Sen de onunlaydın, gördüm seni!”</p>
				<p>“Hayır tanımıyorum onu,” diye bağırdı Petrus yeniden. Kızı bir yana iterek ilerledi. Ama kapıda iki Levili onu durdurdu. Omuzlarından yakalayıp şiddetle sarstılar.</p>
				<p>“Şiven seni ele veriyor,” diye bağırdılar. “Sen Celilelisin. Havarilerden biri olacaksın!”</p>
				<p>Petrus küfretmeye, lanet okumaya başladı: “Ben tanımıyorum onu!” dedi.</p>
				<p>O sırada avludaki horoz öttü. Petrus yüksek sesle inledi. Efendisinin sözlerini hatırlıyordu: “Petrus, Petrus, horoz ötmeden beni üç kez inkâr edeceksin.” Sokağa çıktı, yere yığılıp hüngür hüngür ağlamaya başladı.</p>
				<p>Gün ağarıyordu. Gök kan kırmızısı olmuştu. Soluk bir Levili, gürültü içinde saraydan çıktı.</p>
				<p>“Yüksek rahip üstünü başını yırtıyor. Suçlu ne dedi biliyor musunuz: ‘Ben mesihim, Tanrı’nın Oğluyum!’ demesin mi! Bütün büyükler ayağa sıçradılar. Üstlerini başlarını yırtarak ‘Ölüm! Ölüm!’ diye bağırıyorlar.”</p>
				<p>Başka bir Levili göründü. “Şimdi onu alıp Pilatus’a götürecekler. Öldürme yetkisi yalnız onun. Yol açın, geçecekler. Kapılar açılıyor!”</p>
				<p>Kapılar açıldı ve İsrail’in asilleri göründü. Başta, ağır ağır heyecan içindeki yüksek rahip Kayfa vardı. Ardında –bir sakal yığını, kurnaz biçimsiz gözler, dişsiz ağızlar, kötü diller– büyükler. Kudurmuş, içleri kaynar bir halde sendeleyerek yürüyorlardı. Arkalarında durgun ve üzgün İsa geliyordu. Başından kan akıyordu, vurmuşlardı.</p>
				<p>Avlu yuhalar, kahkahalar ve lanetlerle çınladı. Petrus ayağa sıçrayarak gözyaşları içinde kapının kenarına dayandı. “Petrus, Petrus,” diye mırıldandı, “korkak, yalancı, hain! Kalk da bağır: ‘Ben de onunlaydım!’ diye, varsın öldürsünler seni de.” Ruhuna öğüt veriyor, kışkırtıyor, ama kıpırdamayan bedeni kapı kenarına dayanmış titriyordu. Eşikte İsa’nın ayağı takıldı, tökezledi. Bir yere tutunmak için elini uzattığında, Petrus’un omzunu buldu. Öteki mermerleşmişti, ne tek söz söylüyor, ne de en ufak bir hareket yapıyordu. İsa’nın elinin ona kanca gibi takıldığını, onu bırakmak istemediğini duyuyordu. Ortalık henüz aydınlanmamıştı. İsa da mavimsi karanlıkta düşmemesi için nereye tutunduğunu görmek üzere dönüp bakmamıştı. Dengesini yeniden buldu –büyüklerin arkasından, muhafız çemberi içinde–, yeniden sarayın kulesine doğru yürümeye başladı.</p>
				<p>Pilatus uyanmış, yıkanmış, kokulu yağlar sürünmüş, şatosunun yüksek, cam kaplı damında gidip geliyordu. Bu Pesah gününü hiçbir zaman sevememişti. Yahudiler Tanrı ile sarhoş olup kendilerini çılgına döndürür, Romalı askerlerle kavga çıkarırlardı. Bu yıl Roma’nın hiç de çıkarına olmayacak bir şey, yeni bir katliam patlak verebilirdi. Bu Pesah, başka bir kaygı daha eklenmişti. İbraniler şu Nasıralıyı, çılgını, çarmıha germek istiyorlardı... Ne iğrenç soydu!</p>
				<p>Pilatus yumruğunu sıktı. Bu budalayı kurtarmak için inatçı bir istek duyuyordu, suçsuz olduğundan (Suçsuz: O da ne demekti) değildi, acıdığından da değildi (tam bu sırada Yahudilere de acıyacak değildi ya) sadece şu iğrenç İbrani soyunu kudurtmak içindi.</p>
				<p>Pilatus, şatosunun pencereleri dibinde büyük gürültüler duydu. Eğilip baktı, avlusu Yahudilerle dolmuştu. Tapınağın balkonlarını dolduran çılgın yığınları gördü. Asalar ve oklarla donanmış kalabalık, Romalı muhafızların çevresini aldığı ve koca şato kapısına doğru ittiği İsa’yı tekmeliyor, yuhalıyordu.</p>
				<p>Pilatus içeri girip kaba yapılmış tahtına oturdu. Kapı açıldı. İki ızbandut zenci İsa’yı içeri itti. Üstü başı paramparçaydı, yüzü kanla kaplıydı, ama başını yüksekte tutuyor, gözlerinde durgun ve insanlardan çok uzak bir ışık parıldıyordu. Pilatus gülümsedi.</p>
				<p>“Seninle yine karşılaştık Nasıralı İsa, Yahudiler kralı. Seni öldürmek istiyorlarmış ha?”</p>
				<p>İsa pencereden göğe bakıyordu. Zihni ve bedeni çoktan gitmişti bile. Konuşmuyordu, Pilatus kızdı.</p>
				<p>“Unut göğünü,” diye haykırdı. “Bana baksan daha iyi edersin! İster seni çarmıha gerer, ister serbest bırakırım, bunu bilmiyor musun?”</p>
				<p>“Bana hiçbir şey yapamazsınız,” dedi İsa sakin sakin. “Tanrı’dadır yetki, sadece onda.”</p>
				<p>Aşağıdan çılgınca çığlıklar geliyordu: “Ölüm! Ölüm!”</p>
				<p>“Ne diye bu kadar kudurmuşlar?” diye sordu Pilatus. “Ne yaptın onlara?”</p>
				<p>“Onlara hakikati açıkladım,” diye cevap verdi İsa.</p>
				<p>Pilatus gülümsedi. “Ne hakikatini? Hakikat dediğin de nedir?”</p>
				<p>İsa’nın yüreği sıkıntı içinde eziliyordu. Bu, dünyaydı, şunlar da dünyanın yöneticileri. Hakikatin ne olduğunu sorup kahkahayla gülüyorlardı.</p>
				<p>Pilatus pencerenin önünde duruyordu. Daha dün Lazar’ı öldürmekten suçlu olarak Barabbas’ı yakalamışlardı. Pesah günü Romalılar bir mahpusu serbest bırakırlardı.</p>
				<p>“Sizler için kimi serbest bırakayım?” diye haykırdı. “Yahudilerin kralı İsa’yı mı, haydut Barabbas’ı mı?”</p>
				<p>“Barabbas’ı, Barabbas’ı!” diye haykırdı halk.</p>
				<p>Pilatus muhafızları çağırıp “Kamçılayın onu,” diye buyurdu, “başına da dikenlerden yapılmış bir taç koyun. Kızıl bir kumaşa sarın, eline de asa diye uzun bir kamış verin. Onu kral gibi giydirin!”</p>
				<p>Acıyacaklarını umarak, halka bu acıklı halde göstermek istiyordu onu.</p>
				<p>Muhafızlar onu yakalayıp bir sütuna bağladılar, dövmeye, tükürmeye başladılar. Dikenlerden bir taç örüp başına geçirdiler. Alnından ve şakaklarından kan fışkırdı. Sırtına kızıl bir örtü attılar, parmakları arasına uzun bir kamış geçirdiler, sonra Pilatus’a getirdiler yine. Romalı onu görünce, kendini gülmekten alamadı.</p>
				<p>“Haşmetmeap hoş geldi!” dedi. “Gel de seni tebana göstereyim.”</p>
				<p>Elinden tutup onu balkona çıkardı.</p>
				<p>“Adama bakın!” diye bağırdı.</p>
				<p>“Çarmıha! Çarmıha!” diye haykırmaya başladı halk.</p>
				<p>Pilatus, bir çanakla bir su testisi getirilmesini buyurdu. Eğilip kalabalığın karşısında ellerini yıkadı.</p>
				<p>“Ellerimi yıkayıp kuruladım ben,” dedi. “Kanını akıtacak olan ben değilim; ben suçsuzum. Günahı sizin boynunuza!”</p>
				<p>“Kanı başımıza, çocuklarımızın başına!” diye vahşice bağrıştı halk.</p>
				<p>“Alın götürün,” dedi Pilatus, “bir daha da başımı ağrıtmayın benim!”</p>
				<p>İsa’yı yakaladılar, çarmıhı sırtına yüklediler, tükürdüler, döve döve, tekme ata ata, Golgota’ya doğru itmeye başladılar. Çarmıh ağırdı. Sendeleyerek çevresine baktı İsa. Belki havarilerden birini görür de haline acısın diye başıyla bir işaret yapabilirdi. Baktı, baktı. Kimsecikleri göremedi. İçini çekti.</p>
				<p>“Ölmek ne güzel şey,” diye mırıldandı. “Tanrı’ya şükürler olsun!”</p>
				<p>Bu sırada havariler Kireneli Simun’un meyhanesine sinmişlerdi. Çarmıha gerilmenin bitmesini bekliyorlardı. Gece gelince görünmeden kaçabilirlerdi. Fıçıların ardında çömelmişler, kulak kesilmiş, sokaktan geçen neşeli kalabalığı dinliyorlardı. Kadın erkek, bütün şehir, Golgota’ya doğru koşmaya başlamıştı. Halk güzel bir Pesah görmüştü, gereğinden fazla et yemişler, fazlasıyla şarap içmişlerdi. Şimdi de vakit geçirmek için çarmıh sahnesini görmeye gidiyorlardı.</p>
				<p>Halk koşuyordu; havariler sokaktan gelen sesleri duyunca titrediler. Ara sıra Yahya’nın boğuk boğuk ağlayışı duyuluyordu. Bazen Andreas ayağa kalkıyor, meyhanede bir aşağı bir yukarı gidip gelerek meydan okuyordu. Petrus korkak olduğu için kendine lanet ediyor ve aşağılıyordu. Gidip efendisiyle birlikte kendini ölüme atamamıştı... Kaç kez ona yemin etmişti oysa: “Efendimiz, seninleyim ölüme dek!” Ama şimdi ölüm karşısına çıkınca, fıçıların ardına sinmişti.</p>
				<p>Yakup kızmıştı. “Yahya,” dedi, “feryat etmeyi bırak, erkeksin. Sen de kibar Andreas, bıyığını burup durma. Oturun, oturun şöyle hepiniz. Bir karara varalım. Farz edin ki gerçekten mesih idi... Üç gün sonra durulduğunda hangi yüzle karşısına çıkacaksınız? Bunu düşündünüz mü hiç? Ne dersin Petrus?”</p>
				<p>“Mesihse, hapı yuttuk demektir. Başka ne diyebilirim?” diye cevap verdi Petrus çaresizlik içinde. “Söyledim ya size, onu üç kere inkâr ettim.”</p>
				<p>“Ama mesih değilse de hapı yuttuk sayılır,” dedi Yakup. “Ne dersin Natanael?”</p>
				<p>“Bence buradan defolsak. Mesihse de değilse de hapı yuttuk!”</p>
				<p>“Peki, onu böyle, korumadan bir başına mı bırakacağız? Yürekleriniz nasıl dayanır buna,” dedi Andreas kapıya doğru atılarak.</p>
				<p>Ama Petrus eteğine yapıştı. “Otur serseri herif, yoksa paramparça ederim seni. Başka bir yol bulalım.”</p>
				<p>“İkiyüzlüler, Farisiler!” diye ıslık çalar gibi ses çıkardı Thomas. “Ne oldu? Açık konuşalım, utanmayalım: Bir alışverişte bulunduk, bütün sermayemizi batırdık. Evet bir işti bu! Ne diye öyle ters ters bakıyorsunuz bana. Yanlış mı, küçük bir iş çevirmedik mi? Ben size, siz bana bir şeyler verdiniz. Ben mallarımı –taraklarımı, iplik makaralarımı, cep aynalarımı– verdim. Karşılığında göklerin hâkimiyetini elde etmek için. Hepiniz de aynı şekilde hareket ettiniz. Biri gemisini, öteki koyununu, başka biri de zihin huzurunu verdi. Şimdi bütün iş bozuldu. İflas ettik, sermayemiz yok oldu. Dikkat edin, bu arada hayatımızdan da olmayalım. Ben ne mi derim? Basın gidin, henüz gidebilecek durum varken!”</p>
				<p>“Kabul!” diye bağırdı Filipus ile Natanael. “Henüz vakit varken kaçalım!”</p>
				<p>Petrus kaygı içinde Matta’ya döndü, bir kenarda oturan Matta’ya. Kulaklarını dikmiş dinliyor, ağzından tek kelime çıkmıyordu. “Tanrı rızası için Matta,” dedi Petrus, “bütün bunları yazayım deme. Duymamazlıktan gel. Gelecek için gülünç kılma bizi!”</p>
				<p>“Merak etmeyin, ne yaptığımı biliyorum,” diye cevap verdi Matta. “Birçok şey görüyor ve işitiyorum, ama arasından seçiyorum... Yalnız sizin iyiliğiniz için bir söz diyeyim. Asil bir karara varın, ne kadar cesur olduğunuzu gösterin. Ben de yazayım, siz de övünesiniz. Sizler elçilersiniz, önemsiz bir şey değil bu!”</p>
				<p>Tam o sırada Kireneli Simun meyhane kapısında göründü, içeri girdi. Üstü başı yırtılmıştı, göğsü ve yüzü kan içindeydi, sağ gözü şişmiş akıyordu. Lanetler savurarak, inildeyerek üstünden geri kalan paçavraları attı, başını şarap kadehlerinin yıkandığı fıçıya soktu ve bir havlu kapıp göğsünü sırtını kurulamaya, bir yandan da öfkeyle bağırarak tükürüp durmaya başladı. Derken ağzını fıçının musluğuna tuttu ve içti. Fıçıların ardından gürültü duyunca, eğilip baktı. Tortop olmuş havariler yığınını görünce beyni attı.</p>
				<p>“Basın gidin pis köpekler!” diye haykırdı. “Böyle mi bağlı kalacaktınız başkanınıza! Böyle başınızı kuma gömerek mi? Pis Celileliler, pis Samiriyeliler, piç oğlu piçler!”</p>
				<p>“Tanrı bilir, ruhumuz ondan yana,” diye söze başlayacak oldu Petrus, “ama bedenlerimiz...”</p>
				<p>“Kapat çeneni, ağzı kalabalık herif seni! Ruh istedi mi bir kez, bedenin ne önemi olur ki. Her şey ruhlaşır, elindeki sopa bile, sırtındaki ceket bile, üzerinde yürüdüğün taş bile! Her şey, her şey! Bakın, korkaklar, bana bakın: Her yanım mosmor oldu, giysilerim paramparça oldu, gözlerim nerdeyse yerlerinden çıkmak üzere. Ne mi oldu? –Şeytan alsın götürsün sizin gibi havarileri!– efendinizi savundum, o koca halk yığınıyla savaştım. Ben, ben, meyhaneci, pis Kireneli ben! Niçin mi yaptım? Mesih olduğuna inandığımdan mı? Yoo, Yooo. Sırf kahrolası onurum itti beni bu işe. Pişman da değilim!”</p>
				<p>İleri geri yürüyordu, aletlere takılıyor, tükürüyor, lanet okuyordu. Matta’nın içi içine sığmıyordu. Kayfa’nın sarayında olup bitenleri öğrenmek istiyordu, Pilatus nasıl davranmıştı, hoca neler demişti, halk ne diye bağırmıştı... hepsini bilmek, kitabına yazmak istiyordu.</p>
				<p>“Tanrı’ya inanıyorsan, Simun, kardeşim,” dedi, “ne olur sakin ol da, olanları anlat: Nasıl, ne zaman, nerede ne oldu; hoca bir şeyler dedi mi?..”</p>
				<p>“Dedi elbet!” diye cevap verdi Simun. “Hepinizin canı cehenneme havariler sürüsü, böyle dedi işte. Yaz haydi! Ne bakıp duruyorsun bana? Al kalemini de yaz: ‘Canınız cehenneme!’”</p>
				<p>Fıçıların ardından iniltiler geliyor. Yahya yerlerde yuvarlanıyor, çığlık atıyordu, Petrus başını duvara çarpıp duruyordu.</p>
				<p>“Tanrı’ya inanıyorsan Simun,” diye yine yalvardı Matta, “doğrusunu söyle de yazayım. Şu an dünyanın geleceğinin bunlara bağlı olduğunun farkında değil misin?”</p>
				<p>Petrus hâlâ başını duvara vurup duruyordu.</p>
				<p>“Yeter, vurup durma başını kahrolasıca!” dedi meyhaneci. “Bütün gelecekte onur kazanmak için ne yapman gerektiğini söyleyeyim ben sana. Dinle: Çok geçmeden buraya gelecekler, sesleri duyuluyor işte. Kalk ayağa, erkek gibi git, kapıyı aç, git çarmıhı ondan al ve kendi omuzlarına yükle. Ağır da kahrolasıca, Tanrınız ise pek zayıf, yorgun.”</p>
				<p>Kahkahayla gülerek Petrus’u ayağıyla itti. “Yapacak mısın dediğimi? Haydi biraz hareket görmek istiyorum, şimdi burada.”</p>
				<p>“Yemin ederim yapardım bu kadar kalabalık olmasalardı,” diye inildedi Petrus. “Beni kıyma gibi kıyarlar.”</p>
				<p>Kudurmuş meyhaneci yere tükürdü. “Hepinizin canı cehenneme,” dedi. “Aranızda bunu yapacak yok mu? Sen, Natanael! Fasulye sırığı... Sen Andreas, boğaz kesen... Kimse yok mu, kimse? Vay canına be, hepiniz cehenneme! Vah zavallı mesih, dünyayı fethetsinler diye ne generaller seçmiş kendine! Keşke beni seçseydin. Beni! Asılsam, başım kazığa dikilse yeridir, ama yine de biraz onur denen şey var bende, insanın, onuru oldu mu, sarhoş da olsa, hırsız da olsa, yalancı da olsa fark etmez. Erkektir. İnsanda onur olmadı mı sen istediğin kadar saf kumru ol, ama sizler ayakkabı bağı bile olamazsınız!”</p>
				<p>Yine tükürdü, kapıyı açtı, oflayarak kapıda durdu.</p>
				<p>Sokak insan yığınlarıyla dolmuştu. Kadın erkek koşuşuyor: “Geliyor! Yahudilerin kralı geliyor, Yuh! Yuh!” diye bağırıyorlardı.</p>
				<p>Havarileri fıçıların ardına sinmişlerdi. Simun fır döndü: “Hey! Hiç onur yok mu sizde? Çıkıp görmek istemiyorsunuz ha? Zavallıcık havarilerini şöyle bir görse demiyorsunuz ha? Peki o halde. Ben gidiyorum, elimi sallayıp, ‘Ben buradayım!’ diye bağıracağım, ‘Kireneli Simun, burada!’”</p>
				<p>Bir sıçrayışta sokağa çıktı.</p>
				<p>Yığın dalgalanarak geçiyordu. Önde Romalı atlılar vardı; arkada İsa, çarmıhı taşıyarak ilerliyordu. Her yanından kan akıyordu, üstü başı paramparçaydı. Yürümeye gücü kalmamıştı. Yüzü gittikçe ileri doğru uzuyordu, durmadan tökezliyor, düşecek gibi oluyordu, derken tekme yiyor, sendeleyerek ilerliyordu. Arkadan, kendilerini iyileştirmediği için kudurmuş olan sakatı, topalı, körü geliyordu. Ona lanet okuyorlar, koltuk değnekleriyle, bastonlarıyla vuruyorlardı. İkide bir bakınıyordu. Sevgili yoldaşlarından hiçbirini göremeyecek miydi? Ne olmuştu acaba onlara?</p>
				<p>Meyhanenin dışında kendisine el sallayan meyhaneciyi gördü. Sevindi. Ona elveda demek istermiş gibi başını sallamaya başladı ama bir taşa takılıp çarmıh sırtında yere düştü.</p>
				<p>Kireneli ileri atıldı, onu kaldırdı, çarmıhı alıp kendi sırtına yükledi. Sonra da dönüp İsa’ya gülümsedi. “Cesaret,” dedi. “Ben burdayım, korkma.”</p>
				<p>Davut’un kapısından ayrılıp Golgota’nın tepesine giden yokuşu tırmanmaya başladılar. Taş, diken ve kemik dolu olan Golgota’ya. Burada başkaldıranlar çarmıha gerilirdi. Cesetleri akbabalara yem olurdu. Hava leş kokardı.</p>
				<p>Kireneli çarmıhı yere bıraktı. İki asker kazmaya ve çarmıhı kayaların arasına sıkıştırmaya başladılar. İsa bir taşa oturmuş bekliyordu. Güneş yüksekteydi; gökler beyazdı, yanıyordu, kapalıydı. Ne bir alev, ne bir melek, ne de yukarda birinin toprakta olup bitenleri seyrettiğini gösterecek en ufak bir belirti vardı... O oturmuş beklerken, elinde küçük bir toprak topağını ezerken önünde birinin durmuş ona baktığını hissetti. Yavaşça başını kaldırıp baktı, tanıdı onu.</p>
				<p>“Hoş geldin sadık yolculuk arkadaşım,” diye mırıldandı. “Yolculuk burada bitiyor. İstediğin şey oldu! Benim istediğim de oldu. Bütün hayatım boyunca Lanet’i Kutsama’ya çevirmek için çabaladım durdum. Başardım bunu, şimdi dostuz artık. Allahaısmarladık anne!” Vahşi gölgeye doğru hafif hafif elini salladı.</p>
				<p>İki muhafız omuzlarından yakaladı.</p>
				<p>“Kalk bakalım, haşmetmeap,” diye bağırdılar. “Çık tahtına!”</p>
				<p>Soydular, ipince vücudu göründü. Kana bulanmıştı.</p>
				<p>Sıcak feciydi. Halk bağıra bağıra sesi kısılmış, sessiz, seyrediyordu.</p>
				<p>“Biraz şarap içsin de kendine gelsin,” dedi askerin biri. Ama İsa tası iterek kollarını çarmıha gerdi.</p>
				<p>“Baba,” dedi, “buyruğun yerine getirilecek.”</p>
				<p>Körler, cüzamlılar ve sakatlar ulurcasına bağırmaya başlamıştı şimdi:</p>
				<p>“Yalancı! Düzenbaz! Sahtekâr!”</p>
				<p>“Hani gökler hâkimiyeti, hani içi ekmek somunu dolu olan fırınlar?” diye bağırıyordu pejmürde kılıklılar, limon kabukları ve taş yağmuruna tutuyorlardı onu.</p>
				<p>İsa kollarını iki yana gerdi, ağzını açıp kardeşlerim, diye bağıracaktı, ama muhafızlar yakalayıp çarmıha yükselttiler. Derken çivili Çingeneleri çağırdılar. Ama çekiçler kaldırılırken ve ilk vuruş duyulur duyulmaz, güneş yüzünü sakladı; ikinci vuruşta gök karardı ve yıldızlar görünmeye başladılar: Yıldızlar değil, toprağa damlayan koca koca gözyaşları.</p>
				<p>Kalabalık dehşete kapıldı. Romalıların bindiği atlar vahşileşti. Geri geri giderek Yahudilerin üstüne dörtnala saldırmaya başladılar. Derken ansızın yer, gök ve hava sustu; deprem başlangıcında olduğu gibi. Kireneli Simun yüzükoyun taşlara kapandı. Dünya kaç kez titremişti ayakları altında, korkmuştu.</p>
				<p>“Yazık! Toprak şimdi yarılıp hepimizi içine alacak,” diye mırıldandı.</p>
				<p>Başını kaldırıp çevresine baktı. Dünya bayılmış gibiydi. Ölü gibi benzi atmış bir halde, mavimsi karanlıkta hayal meyal görünüyordu. İnsanların başları görünmez olmuştu, sadece kara delikler halindeki gözleri havayı deliyordu. Kan kokusu alıp Golgota’ya gelmiş kalabalık bir akbaba sürüsü, dehşet içinde kaçıp gitti. Çarmıhtan zayıf, yakınan bir soluk duyuldu. Kireneli, ağlamamak için yüreğine bir düğüm atıp başını kaldırdı, baktı. Birden bir çığlık attı. Çarmıha Çingeneler tarafından çakılmıyordu İsa! Hayır, sürü sürü melekler ellerinde çivi ve çekiçler gökten inmiş, İsa’nın çevresinde uçuşuyorlar, sevinç içinde çekiçlerini sallıyorlar ve ellerini ayaklarını çiviliyorlardı. Kimi de, düşmesin diye vücudunu sımsıkı iple bağlıyordu, derken pembe yanaklı ve altın bukleli küçük bir melek, elindeki mızrakla İsa’nın yüreğini deldi.</p>
				<p>“Bu ne?” diye mırıldandı Kireneli, tir tir titreyerek, “Tanrı’nın kendisi, Tanrı’nın kendisi geriyor onu çarmıha!”</p>
				<p>Derken –Kireneli ömründe hiçbir zaman bu denli yoğun korku ve acı duymamıştı– yakınma dolu, yürek parçalayıcı bir çığlık yerden göğe yırttı havayı:</p>
				<p>“ELİ... ELİ...”</p>
				<p>Acı çeken devam edemedi sözüne. İstiyor, ama edemiyordu: Soluğu kalmamıştı.</p>
				<p>Çarmıha gerilen başını eğdi. Bayılmıştı.</p>
				</div>
  </body>
</html>