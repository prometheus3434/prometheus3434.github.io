<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter17">
<div class="html5_section">
				<h1 class="chapter-num">17</h1>
				<p>Güneş, İsrail çölünden çıkıp bütün İsrail kapılarını çaldı. Bütün Yahudi evlerinden vahşi sabah duası, İbranilerin Tanrısına yükseldi: </p>
				<p>“Yüceltiriz seni ey Tanrı, babalarımızın Tanrısı. Gücün her şeye yeter, müthişsin, yardımcımızsın, desteğimizsin. Hamd olsun sana, ey Ölümsüz, hamd olsun, İbrahim’in koruyucusu. Kim başa çıkabilir senin gücünle ey Kral, sen ki öldürür, diriltir ve kurtarırsın, hamd olsun sana İsrail’in kurtarıcısı! Düşmanlarımızı ez, dağıt, ama çabuk tut elini, biz henüz sağken yap bunları!”</p>
				<p>Güneş doğduğunda İsa ile Vaftizci Aziz Yahya dik bir kayanın kovuğunda, Şeria’nın üstünde oturuyorlardı. Bütün gece ikisi dünyayı ellerinde tutmuşlar, ne yapmak gerektiğini üstünde düşünmüşlerdi. Bazen biri alıyordu dünyayı eline, bazen öteki. Birinin yüzü haşin kararlıydı: Gerçekten bir balta ile vuruyormuş gibi, kolları yukarı kalkıp iniyordu. Ötekinin yüzü sakin ve kararsızdı, gözleri acıma ile doluydu.</p>
				<p>“Sevgi yetmez mi?” diye sordu.</p>
				<p>“Hayır,” diye cevap verdi Vaftizci öfkeyle. “Ağaç çürümüştür. Tanrı beni çağırıp baltayı verdi, ben de onu ağacın köküne koydum. Ben görevimi yaptım. Şimdi sıra sende, baltayı al da vur!”</p>
				<p>“Ateş olaydım yakardım, oduncu olaydım vururdum. Ama ben bir yüreğim, seviyorum.”</p>
				<p>“Ben de yüreğim, haksızlığa dayanamam, bu yüzden utanmazlığa, alçaklığa dayanamam. Adil olmayanı nasıl seversin, utanmazı, alçağı? Vur! İnsanın boyun borçlarından biri de öfkedir!”</p>
				<p>“Öfke mi?” dedi İsa, yüreği karşı durmuştu bana. “Hepimiz kardeş değil miyiz?”</p>
				<p>“Kardeş mi?” diye alayla cevap verdi Vaftizci. “Sevgi mi sanırsın Tanrı’ya giden yolu, sevgi ha? Bak bir!”</p>
				<p>Kemikli, kıllı elini uzatarak, çürüyen bir ceset gibi leş kokan Lût Gölü’ne gösterdi.</p>
				<p>“Hiç eğildin mi üstüne, eğilip de dipteki iki orospuyu, Sodom ile Gomorra’yı gördün mü? Tanrı öfkelendi ateşler savurdu, toprağı çiğnedi, kuru toprak deniz oldu, Sodom ile Gomorra’yı yuttu. Tanrı’nın yolu bu, izle onu. Peygamberler bölümü ne der? ‘Rabbin gününde, odundan kan akacak, evin taşları canlanacak, ayaklanıp sahiplerini öldürecek!’ Rabbin günü gelmekte. İlk ben farkına vardım. Bir çığlık atıp Tanrı’nın baltasını aldım, dünyanın köküne yerleştirdim. Çağırmaya başladım, seni çağırdım. Sen geldin, artık gidebilirim.”</p>
				<p>Sanki ağır bir balta veriyormuş gibi İsa’nın ellerini tuttu. İsa korku içinde irkildi. “Biraz daha sabırlı ol ne olur,” dedi. “Acele etme, gidip çölde Tanrı ile konuşacağım. Orada sesi daha iyi duyulur.”</p>
				<p>“Ayartıcının sesi de orada daha iyi duyulur. Aman dikkat, Şeytan tüm ordularıyla tuzak kurmuş seni bekliyor. Ölüm kalım işi olduğunu biliyor senin için. Bütün vahşiliği ve tatlılığıyla abanacaktır üstüne. Aman dikkatli ol. Çöl de tatlı seslerle doludur, ölümle doludur.”</p>
				<p>“Tatlı sesler ve ölüm ayartamaz beni dostum. Güven bana.”</p>
				<p>“Güveniyorum. Güvenmeseydim vaydı halime! Git, konuş Şeytan ile, Tanrı’yla da konuş ve kararını ver. Beklediğim o kimseysen, Tanrı kararını vermiştir bile, kaçamazsın nasıl olsa. Değilsen, mahvolman umurumda değil. Git bakalım, görürüz. Ama çabuk ol; dünyayı yapayalnız bırakmak istemiyorum.”</p>
				<p>“Vaftiz olurken yabani güvercin üzerimde kanat çırpmıştı, ne demişti?”</p>
				<p>“Yabani güvercin değildi. Söylediği sözleri duyacağın gün gelecek. Ama o âna kadar üzerinde kılıçlar gibi duracak.”</p>
				<p>İsa kalktı ve elini uzattı. “Sevgili Öncü,” dedi titreyen bir sesle, “elveda, bir daha görüşemeyiz belki.”</p>
				<p>Vaftizci, İsa’nın dudaklarından öptü. Ağzı, yanan bir kömürdü, İsa’nın dudakları yandı. “Sana ruhumu teslim ediyorum sonunda,” dedi İsa’nın nazik elini sıkarak. “Beklediğim kimseysen, son sözlerime kulak ver, çünkü yeryüzünde bir daha seni göreceğimi sanmıyorum.”</p>
				<p>“Dinliyorum,” diye fısıldadı İsa ürpererek. “Ne söyleyeceksin?”</p>
				<p>“İfadeni değiştir, kollarını kuvvetlendir, yüreğini pek tut. Hayatın çetin. Alnında dikenler ve kan görüyorum. Dayan kardeşim, cesaret! Önünde iki yol açılıyor, biri düz, insanların yolu, ikincisi yokuş, Tanrı’nın yolu. Çetin olanını seç. Elveda! Ayrılmalar canını sıkmasın. Görevin ağlamak değil, vurmaktır. Vur! Elin titremesin sakın. Budur senin yolun. Her iki yol da Tanrı’nın kız çocuklarıdır, unutma bunu. Ama ilkin ateş vardı, sevgi sonradan geldi. Bu yüzden ateşle başlayalım işe. İleri, talihin açık olsun!”</p>
				<p>Güneş yükselmişti. Arap çölünden gelen kervanlar, tıraşlı kafalarında renkli sarıkları olan hacıları getiriyordu. Kiminin boynunda domuz dişinden yapılmış, yeniay biçiminde tılsımlar asılıydı, kiminin minik tunç tanrıçaları vardı, baştan başa kalçaydı bunlar; kiminde de düşmanlarının dişlerinden yapmış oldukları gerdanlıklar vardı. Bunlar vaftiz olmaya gelen doğunun vahşi hayvanlarıydı. Vaftizci onları görünce tiz bir çığlık atıp acele kayadan indi. Develer Şeria’nın çamuruna diz çöktüler, çölün sesiyse amansız bir şekilde: “Tövbe edin, tövbe edin. Rabbin günü geldi!” diye yankılanıyordu.</p>
				<p>Bu arada İsa arkadaşlarına dönmüştü. Irmağın kıyısında oturmuşlar, sessiz ve üzgün onu bekliyorlardı. Gözlerine görünmeyeli üç gün üç gece oluyordu, üç gün üç gece Vaftizci, vaftizini bırakmış, onunla konuşmaya gitmişti. Konuşmuş, konuşmuş, İsa da başını önüne eğip dinlemiş, dinlemişti. Şahin gibi üstüne abanmış ne söylüyordu acaba. Niye o, o kadar vahşiydi de, öteki o kadar üzgündü? Yahuda kudurmuş gibi oflaya poflaya gidip geliyordu. Gece inince, işitebilmek için, gizlice kayaya yaklaştı. Yanak yanağa konuşuyordu ikisi. Yahuda kulağını dikmişti, ama bir mırıltı duyuyordu sadece, akan bir suyun mırıltısını andıran bir mırıltı. Biri veriyor, öteki alıyor, doluyordu sanki. Meryem’in oğlu bir musluk altında eğik tutulan bir testiydi. Kızılsakal taşkın bir halde kayadan indi ve yeniden karanlıkta gidip gelmeye başladı. “Ayıp bana, ayıp,” diye homurdanıyordu, “ayıp ben yanlarında değilken, İsrail hakkında onları tartışmaya bırakmam ayıp! Vaftizci sırrını bana söylemeliydi, baltayı bana vermeliydi. İsrail’in acılarını bir ben duyuyorum. Baltayı kullanabilirim ben, o, gaibi görmesine rağmen baltayı kullanamaz. Utanmadan hepimizin kardeş olduğunu söylüyor, incinenlerle incitenler, İsraillilerle, Romalı ve Yunanlılar; canı cehenneme hepsinin!”</p>
				<p>Görmek istemediği öteki yoldaşlardan uzak, bir kayanın dibinde yatmıştı. Bir ara uyur gibi oldu, Vaftizci’nin darmadağın sözlerini duyar gibiydi: ‘Ateş’, ‘Sodom ile Gomorra’, ‘Vur!’ Ayağa sıçradı. Uyanınca ama, gece kuşlarının, çakalların sesiyle, Şeria sazlarının mırıltısından başka ses duymadı... Irmağa indi, ateşini söndürmek için alev alev yanan kafasını suya soktu. “Kayadan iner nasıl olsa,” diye mırıldandı. “İndi mi de, nasıl olsa öğrenirim sırrını!”</p>
				<p>İsa’nın yaklaştığını görünce öteki yoldaşlar gibi o da sıçradı. Sevinç içinde karşılamaya koştular onu, omuzlarına, sırtına dokundular, okşadılar. Yahya’nın gözleri yaşla doldu, hocanın alnının ortasında derin bir çizgi belirmişti.</p>
				<p>Petrus kendini tutamadı. “Efendimiz,” dedi, “Vaftizci, bunca gece ve gündüz niye konuştu seninle? Seni bu denli üzecek ne yaptı? Yüzün değişmiş.”</p>
				<p>“Günleri sayılı,” diye cevap verdi İsa. “Onunla kalın, hepiniz kalın ve vaftiz olun. Ben gidiyorum.”</p>
				<p>“Nereye gidiyorsun?” diye bağırdı Zebedi’nin küçük oğlu, İsa’nın entarisine yapışarak. “Biz de seninle geliyoruz.”</p>
				<p>“Kendi başıma çöle gidiyorum, orada kimseye ihtiyacım yok. Tanrı ile konuşmaya gidiyorum.”</p>
				<p>“Tanrı’yla mı?” dedi Petrus eliyle yüzünü kapayarak. “Ama bir daha dönmezsin ki sonra!”</p>
				<p>“Döneceğim,” dedi İsa içini çekerek. “Dönmem gerek. Dünya tek bir ipliğe asılı duruyor. Tanrı bana yapmam gerekeni söyleyecek ve döneceğim.”</p>
				<p>“Ne zaman? Yine kaç gün sürecek? Bak, bizi ne halde bırakıyorsun!” diye bağırdılar hep bir ağızdan. Ama Yahuda onlardan ayrı, sessiz duruyor ve alaylı bir ifadeyle onlara bakıyordu. “Koyun... koyun...” diye homurdanıyordu. “Beni kurt yaptığı için, İsrail’in Tanrısına şükürler olsun!”</p>
				<p>“Tanrı dileyince döneceğim, kardeşlerim. Hoşça kalın. Burada beni bekleyin. Şimdilik Allahaısmarladık!”</p>
				<p>Kardeşler katılıp kalmışlardı, onun çöle doğru yavaş yavaş uzaklaşmasına baktılar. Eskisi gibi, yere nerdeyse değmeden yürümesi yoktu artık, ağır ağır, düşünceli düşünceli yürüyordu. Üstüne dayanmak için bir kamış kopardı, kemerli köprünün üstüne çıktı, ortasında durdu ve aşağılara baktı. Her yanda ırmağın çamurlu akıntısına batmış, yüzleri güneşten kararmış mutlu mutlu parıldayan hacılar vardı. Karşılarında, kıyıda, dövünerek günahlarını bas bas bağıran, kutsal suya girmek için Vaftizci’nin alevli gözlerinde işaret bekleyenler vardı. Kalçalarına kadar Şeria Irmağı’na batmış olan vahşi derviş, sürülerle insanı vaftiz ediyor, sonra öfkeyle, sevgi göstermeden kıyıya doğru itiyor, derken kıyıdan yeni sürüler akın ediyordu. Simsiyah, sivri sakalı gibi makas görmemiş kıvırcık saçları da güneşte parıldıyordu; geniş, koca, sonsuzca açık duran ağzından durmadan sesler çıkıyordu.</p>
				<p>İsa gözlerini ırmak, halk, uzaktaki Lût Gölü, Arap dağları ve çöl üstünde gezdirdi. Eğildi ve gölgesinin akıntıyla birlikte Lût Gölü’ne doğru dalgalandığını gördü.</p>
				<p>Ne güzel olurdu diye düşündü, ırmağın kenarında oturup ağaçlar, kuşlar, bulutlar, geceleyin de yıldızların yansıdığı suyun denize doğru akışına bakmak; ne güzel olurdu, ben de yuvarlanabilseydim de böyle dünya kaygısının lokması olmasaydım...</p>
				<p>Ama silkindi, ayartıcı fikri uzaklaştırdı, köprüden ayırdı kendini ve sık adımlarla inerek soğuk kayaların ardında gözden kayboldu. Kızılsakal kıyıda durmuş, gözlerini ondan ayırmıyordu. Kaybolduğunu gördü, kaçabileceğini düşünerek kollarını sıvadı ve ardından gitti, sonsuz kum denizine girmek üzereyken yetişti.</p>
				<p>“Davut’un oğlu, dur!” diye seslendi. “Niye beni yalnız bırakıyorsun?”</p>
				<p>İsa döndü. “Yahuda, kardeşim,” dedi yakarır gibi, “daha ileri gitme. Yalnız olmalıyım.”</p>
				<p>“Sırrını öğrenmek istiyorum!” dedi Yahuda ilerleyerek.</p>
				<p>“Acele etme. Zamanı gelince öğrenirsin. Ama sana şu kadarını söyleyeyim Yahuda kardeşim; mutlu ol, her şey yolunda!”</p>
				<p>“Her şey yolunda demek yetmez bana. Kurdun açlığı sözlerle yatışmaz. Belki bundan haberin yok senin ama benim var.”</p>
				<p>“Beni seviyorsan sabırlı ol. Ağaçlara bak. Meyvelerini olgunlaştırmak için acele ediyorlar mı?”</p>
				<p>“Ben ağaç değilim, insanım,” diye karşı çıktı Kızılsakal yaklaşarak. “Ben insanım, yani acele ederim. Ben kendi yasamla hareket ederim.”</p>
				<p>“Ağaçlar için olsun, insanlar için olsun, Tanrı’nın yasası birdir.”</p>
				<p>Kızılsakal dişlerini gıcırdattı. “Neymiş peki o yasa?” diye alayla sordu.</p>
				<p>“Zaman.”</p>
				<p>Yahuda kıpırdamadan durmuş, yumruğunu sıkıyordu. Kabul etmiyordu bu yasayı. Yürüyüşü alabildiğine yavaştı, oysa kaybedecek bir ânı yoktu. Varlığının derinlerinde başka bir yasa gizliydi, kendi yasası. Zaman yasasına karşıt duran bir yasa.</p>
				<p>“Tanrı yıllarca yaşar,” diye bağırdı. “O ölümsüzdür, bu bakımdan bekleyebilir, sabırlı olabilir. Ama ben insanım, bir nesneyim diyorum sana, acelesi olan bir nesne. Şimdi sadece kafamda olan şeyi görmeden –sadece görmek de değil, ellerimle ona dokunmadan– ölmek istemiyorum!”</p>
				<p>“Göreceksin,” diye cevap verdi İsa, onu yatıştırmak için elini sallayarak. “Görecek ve ona dokunacaksın Yahuda kardeşim, inan buna. Allahaısmarladık! Tanrı beni çölde bekliyor.”</p>
				<p>“Ben de geleceğim.”</p>
				<p>“Çöl ikimize dar gelir. Git.”</p>
				<p>Kızılsakal homurdandı ve efendisinin sesini duyan çoban köpeği gibi dişlerini gösterdi. Başı eğik bir halde döndü ve kendi kendine konuşarak köprü üstünden yürüdü. Barabbas ile dağlarda dolaştığı zamanı hatırlıyordu –Tanrı selamet versin–, öteki ayaklananlar da vardı. Ne vahşi ve özgür havaydı o. İsrail’in Tanrısı ne de muhteşem bir boğaz kesenler Tanrısıydı! Onun ihtiyacı olan bu çeşit bir önderdi. Kandan korkan ve soluk soluğa kalmış genç bir kız gibi “Sevin! Sevin!” diye bağırıp duran bu falcının peşine ne diye düşmüştü. Ama sabır gerek, diye düşündü Yahuda, bakalım çölden ne getirecek bize!</p>
				<p>İsa çöle girmiş bulunuyordu. İlerledikçe, aslanın inine daha bir giriyor gibi oluyordu. Ürperiyordu, korkudan değildi ama, belirsiz anlatılamayacak bir sevinçten. Mutluydu. Niçin? Açıklayamıyordu. Birden hatırladı, daha yürüyemezken, minikken, bir düş görmüştü. Sanki binlerce yıl önceydi; hatırlayabildiği ilk düştü bu... Derin bir mağaraya giriyordu, orada doğum yapmış, yavrularına süt emziren bir dişi aslan görmüştü. Dişi aslanı görünce, karnı acıkmış, susamıştı, yatıp o da aslan yavrularıyla süt emmeye başlamıştı. Sonradan galiba hep birlikte çayıra gidip oynaşmaya başlamışlardı ama sıçrayıp oynaşırlarken annesi Meryem düşünde belirmiş, onu aslanlarla görünce çığlık atmıştı. Uyanmış ve yanında uyuyan annesine kızgın kızgın bakmıştı. Niye beni uyandırdın, diye bağırmıştı ona. Kardeşlerimle ve annemleydim!</p>
				<p>Şimdi anlıyorum neden mutlu olduğumu, diye düşündü. Annemin mağarasına giriyorum, dişi aslanın, ıssızlığın mağarasına... Yılanların tedirgin edici ıslıklarını, kayalar arasından esen yakıcı rüzgârı ve çölün görünmeyen ruhlarını duyuyordu.</p>
				<p>İsa eğilerek ruhuna, “Ruhum, burada ölümlü olup olmadığını göstereceksin işte,” dedi.</p>
				<p>Ardında ayak sesleri duyunca, kulağını kabarttı. Kum eziliyordu sanki. Biri ona doğru sakin ve kesin adımlarla ilerliyordu. Unutmuştum onu, diye düşündü ürpererek, ama o beni unutmadı. O da benimle geliyor, annem benimle geliyor...</p>
				<p>Düşüncelerini başka yere yönelterek yürümeye devam etti. Yabani güvercini hatırlıyordu. İçinde sanki yabani bir kuş hapsolmuştu, yoksa kaçmaya çalışan ruhu muydu o kuş sandığı? Kaçmıştı belki de, bütün vaftiz olduğu süre kanat çırpan ve üzerinde daireler çizen yabani güvercin, bir kuş ya da melek değil de, ruhuydu, kendi ruhu.</p>
				<p>Buydu cevabı. Yeniden yürümeye başladı sakin sakin. Ardında kumları ezen ayak seslerini duydu ama yüreği yatışmıştı artık, artık her şeye vakarla dayanabilirdi. İnsan ruhunun gücü her şeye yeter, diye düşündü, istediği biçime bürünebilir. O anda bir kuş olup üstümde uçtu... Ama sakin sakin yürümeye devam ederken, bağırarak durdu birden. Kuş, bir göz aldanması, bir kulak uğuldaması, bir esinti olmasın sakın, çünkü bedenin, bir ruh gibi, nasıl nur içinde ve gücü her şeye yeter bir nitelikte parıldadığını işitmek, görmek istiyordu. Havada şatolar kurmuştu. “Tanrım, Tanrım,” diye mırıldandı, “şimdi seninle baş başa kalacağımıza göre gerçeği açıkla bana, aldatma beni. Havada sesler duymaktan bıktım artık.”</p>
				<p>O yürüdükçe güneş de onunla birlikte yürüyordu. Göğün doruğuna, tam başı üstüne çıkmıştı sonunda. Ayakları ateş gibi olmuş kumlarda yanıyordu. Gölge arandı bakınarak, tam o sırada başının üstünde kanat sesleri işitti, birden çürümekte olan, leş kokan, kara bir nesnenin içinde bulunduğu çukura doğru üşüşen karga sürüleri gördü.</p>
				<p>Burnunu tutarak yaklaştı. Kargalar leşin üstüne inmişler, pençelerini batırmışlar, yemeye başlamışlardı. Bir insanın yaklaştığını görünce, her birinin peçesinde bir lokma et öfkeyle uzaklaştılar. Havada daireler çizdiler, işlerini bozanın defolması için seslendiler. İsa eğilip baktı, açılmış karnı, kara, yarı soyulmuş postu, kısa boğumlu boynuzları, çürüyen boyundaki ipe dizili tılsımları gördü...</p>
				<p>“Keçi!” diye mırıldandı ürpererek, insanların günahlarını taşıyan kutsal keçi. Köylerden kovulmuş, dağlardan kovulmuş, sonunda mahvolduğu çöle girmişti...</p>
				<p>Eğildi, elleriyle elinden geldiği kadar kumu kazdı ve cesedi örttü.</p>
				<p>“Kardeşim,” dedi, “sen suçsuzdun, temizdin, bütün öteki hayvanlar gibi. Ama korkak insanlar, sana günahlarını taşıttılar ve seni öldürdüler. Huzur içinde etlerin çözülsün; onlara karşı kötü duygular besleme. İnsanlar, zavallı zayıf yaratıklar, kendi günahlarını günahsız biri üstüne yüklüyorlar. Kardeşim, öde onların günahlarını. Elveda!”</p>
				<p>Yeniden yürümeye başladı, ama biraz sonra durdu, tedirgin olmuştu. Elini sallayarak, “Yeniden görüşünceye kadar!” diye ekledi.</p>
				<p>Kargalar deli gibi onu izlemeye başladılar. Tatlı leşten yoksun etmişti onları, şimdi onu izlemeye başlamışlardı, onun da sırası gelip aynı duruma düşmesini, karnını deşip yiyebilecekleri zamanı bekliyorlardı. Bu haksızlığı hangi hakka dayanarak işlemişti onlara karşı. Kargaların leş yemesini Tanrı buyurmamış mıydı! Ödemesi gerekti bunu!</p>
				<p>Gece geliyordu. Yorgun argın, bir değirmentaşı büyüklüğündeki yuvarlak bir kayanın üstüne çömeldi. “Daha ileri gidemeyeceğim,” diye mırıldandı. “Bu kaya üstünde kalemi kurup savaşacağım.” Karanlık birden iniverdi gökten aşağı, topraktan yükseldi ve yeryüzünü kapladı. Karanlıkla birlikte çiy de indi. Dişleri takır takır birbirine vuruyordu, beyaz entarisine sarıldı, tortop oldu ve gözlerini kapadı. Ama kapar kapamaz korktu. Kargaları hatırlıyor, dört bir yandan bağıran aç çakalların sesini işitiyor, çölün yabani bir hayvan gibi çevresinde av arar bir halde sinsi sinsi dolaştığını duyuyordu... Korku içinde yeniden açtı gözlerini. Gök yıldızlarla dolmuş, içi ferahlamış gibiydi. Melekler beni yalnız bırakmamak için gelmişler, dedi kendi kendine. Tanrı’nın tahtında mezmur okuyan altı kanatlı nurlar bunlar ama uzaktalar, öyle uzaktalar ki, biz onları işitemiyoruz... Yıldız ışığının aydınlattığı zihni, açlığı ve soğuğu unutmuştu. O da canlı bir nesneydi, karanlıkta geçici bir işaret; o da ululuyordu Tanrı’yı. Ruhu küçük bir fenerdi, meleklerin alçakgönüllü pejmürde kılıklı kardeşi... Asil soyundan cesaret bularak, ruhunun meleklerle birlikte Tanrı’nın tahtının çevresinde bulunduğunu gördü; bunun üzerine sakince, korkmadan gözlerini kapayıp uyudu.</p>
				<p>Uyandığında, yüzünü doğuya doğru kaldırdı, müthiş bir demir ocağı gibi kumun üstünden yükselen güneşi gördü. Bu Tanrı’nın yüzü, diye düşündü, gözleri kamaşmasın diye elini gözlerine siper etti. “Rabbim,” diye fısıldadı, “ben bir kum tanesiyim, bu çölde görebiliyor musun beni? Konuşan, soluyan ve seni seven bir kum tanesi, seni seven ve sana Baba diyen. Sevgimden başka silahım yok. Neyle savaşacağım, yardım et bana!”</p>
				<p>Ayağa kalktı. Kamışıyla uyumuş olduğu kayanın çevresinde bir çember çizdi.</p>
				<p>“Bu harman dövme yerinden ayrılmayacağım,” dedi yüksek sesle, pusuda yatan görünmeyen güçler onu işitebilsin diye. “Tanrı’nın sesini duymadan, bu harman yerinden ayrılmayacağım. Ama açıkça duymam gerek, her zamanki uğultu ile ya da cıvıldama ile veya gök gürültüsüyle yetinmeyeceğim; bana açıkça insan diliyle hitap etmesini ve benden ne istediğini, ne yapabileceğimi, ne yapmam gerektiğini bana söylemesini istiyorum. Ancak o zaman bu harman yerinden ayrılıp da insanların arasına dönebilirim, eğer Tanrı’nın buyruğu buysa, eğer ölmemi istiyorsa burada öleceğim. Ne isterse onu yapacağım, ama ne olduğunu bilmem gerek... Tanrı adına!”</p>
				<p>Yüzü güneşe, büyük çöle dönük, kayanın üstüne diz çöktü. Gözlerini kapadı ve Nasıra’da, Mecdel’de, Kefernahum’da, Yakup’un kuyusunda ve Şeria Irmağı’nda dolaşan düşüncelerini bir araya topladı ve saf saf dizdi. Savaşa hazırlanıyordu.</p>
				<p>Boynu gergin, gözkapakları kapalı bir halde, kendi içine baktı. Su gürüldemesi, kamış hışırtıları, insan iniltileri duyuyordu... Şeria Irmağı’ndan çığlıklar, dehşetli ve uzak görüntülü umutlar dalga dalga geliyordu... Aklına ilk gelen şey vahşi dervişle birlikte kayanın üstünde geçirdiği üç uzun geceydi. Baştan başa silahlı, onunla birlikte savaşa katılmak üzere çöle atılmışlardı.</p>
				<p>İlk gece, zalim, buğday sarısı renginde gözleri ve kanatları olan Lût Gölü’nünki gibi soluğu ve karnında tuhaf yeşil harfler bulunan dev bir çekirge gibi inmişti üstüne. Ona sarılmıştı, kanatları dehşetle havayı yırtmaya başlamıştı. İsa çığlık atarak dönmüştü. Vaftizci yanında durmuş, kemikli koluyla Kudüs’e doğru, koyu karanlığı gösteriyordu.</p>
				<p>“Bak. Ne görüyorsun?”</p>
				<p>“Hiç.”</p>
				<p>“Hiç mi? Önünde orospu, kutsal Kudüs var. Görmüyor musun? Romalının şişman dizleri üstünde oturmuş, kıkırdayıp duruyor. Rab bağırıyor: ‘İstemiyorum onu. Benim karım bu mu? İstemiyorum!’ Ben de, Rabbin ayakları dibindeki bir köpek gibi havlıyorum ‘İstemiyorum onu!’ diye. Surları, kaleleri çevresinde dolaşarak havlıyorum ona ‘Orospu! Orospu!’ diye. Dört büyük kale kapısı var. Birinde Açlık, birinde Korku, birinde Haksızlık, kuzeydekinde de Alçaklık var. İçeri girip, sokaklarında gidip geliyorum bir aşağı bir yukarı; sakinlerine yaklaşıp inceliyorum onları. Yüzlerine bakıyorum, üçü ağır, şişman, fazlasıyla doygun; üç bin kişi açlıktan bir deri bir kemik. Bir dünya ne zaman yok olur? Üç efendi yerde, üç bin kişi açlıktan ölürse. Yüzlerine bir kez daha bakıyorum. Hepsinde korku, burun delikleri titriyor, Rabbin gününün kokusunu alıyorlar. Kadınlara bakıyorum. En namuslusu bile kölesine bakıyor gizliden gizliye, dudaklarını yalayarak işaret ediyor ona: Gel!.. Saraylarının damlarını açtım. Bakın kral, kardeşinin karısını dizleri üstüne oturtmuş, çıplaklığını okşuyor. Kutsal Kitap ne diyor: ‘Kardeşinin karısının çıplaklığına bakana ölüm!’ Hayasız kral değildir öldürülecek olan, ben, derviş olan ben –Niçin?– çünkü Rabbin günü gelmiştir!”</p>
				<p>O ilk gece sabaha kadar İsa, Vaftizci’nin ayakları dibinde oturmuş, Açlığın, Korkunun, Haksızlığın ve Alçaklığın Kudüs’ün açık duran dört kapısından girip çıktıklarını görmüştü. Kutsal orospu üstünde gazap dolu yüklü bulutlar toplanıyordu.</p>
				<p>İkinci gece Vaftizci, kamışa benzeyen elini bir kez daha ileri doğru uzattı ve bir itişte, zaman ve mekânı deldi:</p>
				<p>“Dinle. Ne duyuyorsun?”</p>
				<p>“Hiç.”</p>
				<p>“Hiç mi! Adaletsizliği duymuyor musun? Utanmadan göğe tırmanmış, Rabbin kapısının önünde havlayan o dişi köpeği? Kudüs’ten geçmedin mi? Kesik kesik, acı acı havlayan yüksek rütbeli rahipleri, yazıcıları, Farisileri görmedin mi tapınağın çevresinde? Tanrı yeryüzünün küstahlığına dayanamaz oldu artık. Kalktı, yamaçlardan aşağı iniyor. Önünde gazap var, ardında göğün üç dişi köpeği, Ateş, Cüzam ve Delilik onu destekleyen ve sonsuz, sonsuz, sonsuz, diye ilan eden, altın kakmalı sütunlarıyla övünen tapınak nerede? Kül olmuş tapınak, kül olmuş rahipleri, yüksek rütbeli rahipler, yazıcılar ve Farisiler kül olmuş, kül olmuş kutsal tılsımları, gümüş giysileri, altın yüzükleri! Kül! Kül! Kül!.. Kudüs nerede? Yanmış bir fener var elimde, dağları Rabbin karanlığında arayıp tarıyor, ‘Kudüs! Kudüs!’ diye bağırıyorum... Issız, tamamıyla terk edilmiş, bir karga bile yok cevap veren, kargalar yemişler ve oradan ayrılmışlar. Kafatası ve kemikler içine batıyorum dizlerime dek, gözlerim yaşarıyor, ama kemikleri bir yana itiyor atıyorum. Gülerek eğilip en uzun kemiği seçiyorum, ondan bir kaval yapıp Rabbi ululuyorum.”</p>
				<p>İkinci gece sabaha kadar güldü Vaftizci, Tanrı’nın karanlığında durmuş, Ateşi, Cüzamı ve Deliliği seyrediyordu. İsa, Vaftizci’nin dizlerini tuttu.</p>
				<p>“Kurtuluş, sevgi yoluyla gelemez mi dünyaya?” diye sordu. “Sevgi, zevk ve acıma yoluyla?”</p>
				<p>Vaftizci ona dönmeden cevap verdi:</p>
				<p>“Kutsal Kitap’ı okumadın mı? Kurtarıcı kasıklarımızı eziyor, dişlerimizi kırıyor, ateş savuruyor ve tarlaları yakıp kavuruyor; bütün bunlar tohum ekmek için. Dikenleri, pis kokulu bitkileri, ısırganları yoluyor. Yalancıları, adaletsizleri, kötüleri kökünden kazımadan yalancılık, alçaklık, adaletsizlik nasıl kalkar ortadan? Yeryüzünün temizlenmesi gerekir –acıma sakın–, temizlenecektir, yeni tohumun ekilmesi için temizlenmesi gerekir.”</p>
				<p>İkinci gece de sona ermişti. İsa konuşmuyordu. Üçüncü geceyi bekliyordu, peygamberin sesi yumuşardı ola ki.</p>
				<p>Üçüncü gece Vaftizci kayanın üstünde tedirgin bir halde dönüp duruyordu. Gülmeden, konuşmadan, İsa’yı kaygı içinde süzüyor, kollarını, ellerini, omuzlarını ve dizlerini araştırıyor, derken başını sallayarak durgunlaşıyor, havayı kokluyordu. Yıldız ışığıyla aydınlanmış gözleri, bazen yeşil, bazen sarı parıldıyordu; güneşten yanık alnından kanla karışık ter akıyordu. Sonunda tan ağarırken, beyaz şafak üstlerine geldiğinde, İsa’nın elinden tuttu, gözlerinin içine bakarak kaşlarını çattı. Şeria’nın kıyısındaki kamışları aralayarak, “Çıkıp bana doğru geldiğini ilk gördüğüm zaman,” dedi, “yüreğim bir buzağı gibi ürkmüştü. Kızıl saçlı tüysüz çoban Davut’u görünce, Samuel’in yüreğinin nasıl hopladığını bilir misin? İşte benim yüreğim de öyle hop etti. Ama yürek ettir, eti sever, ona güvenim yok. Dün gece seni inceledim, sanki ilk kez görüyormuşum gibi kokladım seni ama huzur bulamadım. Ellerine baktım. Bir oduncu, bir kurtarıcı elleri değildi. Fazlasıyla yumuşak, fazlasıyla merhametliydi. Baltayı nasıl sallayabilirdi ki? Gözlerine baktım. Kurtarıcının gözleri değildi, fazlasıyla acıma doluydu. Ayağa kalkarak içimi çektim. Rabbim, diye mırıldandım, yolların karanlık ve eğri, dünyayı yakmak için beyaz bir güvercin de gönderebilir, onu küle çevirebilirsin. Göklere bakıyoruz, bir şimşek, bir kartal ya da bir karga bekliyoruz, sense bize beyaz bir güvercin veriyorsun. Soru sormak neye yarar, karşı durmak kaç para eder? Ne istersen öyle yap!” Kollarını iki yana açtı ve İsa’yı kucakladı, önce sağ, sonra da sol omzundan öptü. “Beklediğim sen,” dedi, “seni beklediğim biçimde gelmedin. Peki ben baltayı boşuna mı ağacın dibine götürüp koydum? Yoksa, sevgi de balta kullanabilir mi?” Bir an düşündü. “Yargılayamam,” diye mırıldandı sonunda. “Sonucu görmeden öleceğim. Önemi yok, kaderim buymuş, çetin bir alınyazısı, hoşuma da gidiyor!” İsa’nın elini sıktı. “Git, talihin açık olsun. Git konuş Tanrı’yla çölde. Ama çabuk gel geri gel de, dünya yalnız başına kalmasın.”</p>
				<p>İsa gözlerini açtı. Şeria Irmağı, Vaftizci ve vaftiz olan, develer ve halkın iniltileri hepsi havada parlayıp söndü. Şimdi karşısında alabildiğine uzanan çöl vardı. Güneş yükselmiş, yakıyordu; taşlar ekmek buharı gibi tütüyordu. İçini açlığın kemirdiğini duydu. “Acıktım,” diye mırıldandı taşlara bakarak, “acıktım!” Yaşlı Samiriyeli kadının onlara vermiş olduğu ekmeği hatırladı. Ne kadar tatlıydı, bal gibi tatlı! Köylerden geçerken onlara verilen balı, yarık zeytinleri ve hurmaları hatırladı, bir keresinde de kutsal bir akşam yemeği yemişlerdi, Nasıra Gölü kıyısına diz çökmüşler, tatlı kokan balıkla dolu ızgarayı ocaktan almışlardı. Sonra da incir, üzüm, nar geldi aklına, onu daha fazla tedirgin etmeye başladı.</p>
				<p>Boğazı kupkuruydu, dili damağına yapışmıştı susuzluktan. Dünyada kaç ırmak akıyordu! Kayadan kayaya sıçrayarak akan bütün bu sular İsrail toprağının bir ucundan bir ucuna yuvarlanarak gidiyor. Lût Gölü’ne katılarak kayboluyordu, oysa içecek bir damla suyu yoktu! O suları düşünüyor, düşündükçe susuzluğu artıyordu. Başı dönüyor, gözleri pır pır ediyordu. Tavşan yavrusu biçiminde iki kurnaz şeytan yanan kumdan çıktı, arka bacakları üstüne kalkıp dans etmeye başladılar. Dönüp yalnız kişiyi gördüler, mutlu çığlıklar attılar ve ona doğru sıçraya sıçraya ilerlemeye başladılar. Dizlerine tırmanıp omuzlarına sıçradılar. Biri su gibi serindi, öteki ekmek gibi sıcak ve kokuluydu ama özlemle onları tutmak için elini uzattığında havada kayboluverdiler.</p>
				<p>Gözlerini kapayıp açlık ve susuzluğun dağıtmış olduğu düşüncelerini toparladı. Tanrı geldi aklına; artık ne açtı ne susuz. Dünyanın kurtuluşu üstüne düşündü. Rabbin günü, sevgiyle gelseydi ah! Tanrı’nın gücü her şeye yetmez miydi ki? Niye bir mucize yaratmıyordu, insanların yüreklerine dokunup neden çiçek açtırmıyordu? Her Pesah Bayramı’nda çıplak ağaç gövdeleri, çimenler ve dikenler o dokunur dokunmaz nasıl da açılıyordu. Ah günün birinde ne olurdu insanlar da uyandığında en derin benlerinin çiçek açmış olduğunu görselerdi!</p>
				<p>Gülümsedi. Hayalinde dünya çiçek açmıştı bile. Hayasız kral vaftiz olmuş, ruhu arınmıştı. Baldızı Herodias’ı göndermiş, o da kocasına dönmüştü. Yüksek rütbeli rahipler ve asiller sandıklarını, dolaplarını açmışlar, mallarını yoksullara dağıtmışlardı; yoksullar da yeniden rahat rahat solumaya, yüreklerinden nefreti, kıskançlığı ve korkuyu atmaya başlamışlardı... İsa ellerine baktı. Öncü’ nün ona vermiş olduğu balta çiçek açmıştı; şimdi elinde çiçekli bir badem dalı vardı.</p>
				<p>Gün, bu ferahlık duygusuyla sona erdi. Kayanın üstüne yatıp uyudu. Bütün gece uykusunda akan su, dans eden tavşan yavruları, garip bir hışırtı ve onu inceleyen iki ıslak burun deliği duydu... Sanki gece yarısına doğru aç bir çakal gelmiş, onu koklamıştı. Karşısındaki bir ceset miydi değil mi? Hayvan karar veremeden bir süre durdu. İsa ise uykusunda ona acıdı. Bağrını açıp ona yemek sunmak istiyordu ama tuttu kendini. Etini insanlara saklıyordu.</p>
				<p>Tan ağarmadan önce uyandı. Koca koca yıldız şebekeleri göğe doldular, hava tüy gibi yumuşak ve maviydi. Bu saatte, diye düşünüyordu horozlar uyanır, köyler canlanır, insanlar gözlerini açıp çatı penceresinden yeniden belirmiş olan aydınlığa bakarlardı. Bebekler uyanır, vıyaklamalar başlardı, anneler de süt dolu memelerini elleriyle tutup ileri doğru uzatarak yaklaşırlardı... Bir an dünya, çöl üstünde insanlarıyla, evleriyle, horozlarıyla, bebekleriyle ve anneleriyle dalgalandı. Hepsi de sabah çiyi ve melteminden meydana gelmişti. Ama nerdeyse güneş çıkacak, hepsini birden yutuverecekti!.. Yalnız kişinin yüreği duracak gibi oldu. Şu çiyi, sonsuzca sürdürebilseydim bir diye düşündü. Ama Tanrı’nın zihni bir uçurumdur, sevgisi korkunç bir uçurumdur. Bir dünya eker, tam meyve vermek üzereyken onu yok edip yenisini diker... Vaftizci’nin sözünü hatırladı: “Kimbilir, sevgi belki de balta taşır...” Ve ürperdi. Çöle baktı. Vahşi bir kırmızıya bürünerek bugün kızgın, yükselmiş, çevresinde bir fırtınayla doğmuş olan güneş altında sallanıyordu. Rüzgâr esiyor, burnuna katran ve kükürt kokusu geliyordu. Sodom ile Gomorra’yı düşündü; sarayları, tiyatroları, meyhaneleri, orospuları hepsi de katran içine gömülmüşlerdi. İbrahim bağırmıştı: “Acı onlara Rabbim, yakma onları. İyi değil misin? Acı o halde yaratıklarına.” Tanrı da cevap vermişti: “Ben adilim, hepsini de yakacağım!”</p>
				<p>Tanrı’nın yolu bu muydu yani? Öyleyse, yüreğin şu yumuşak çamur pıhtısının kalkıp da, dur, diye bağırması büyük küstahlıktı. Nedir ödevimiz, diye sordu kendi kendine. Aşağı bakmak, Tanrı’nın topraktaki izlerini bulup onları izlemek. Aşağı bakıyorum, Tanrı’nın Sodom ile Gomorra üstündeki damgasını iyice görüyorum. Bütün Lût Gölü Tanrı’nın damgası. O yürüdü, saraylar, tiyatrolar, meyhaneler, kerhaneler, bütün Sodom ile Gomorra sulara batıverdi! Bir kez daha yürüyecek Tanrı ve yeryüzü bir kez daha; krallarıyla, yüksek rütbeli rahipleriyle, Farisileriyle, Sadukileriyle dibe batacak.</p>
				<p>Farkında olmadan bağırmaya başlamıştı. Zihni vahşileşmiş, öfkeyle dolmuştu. Dizlerinin onu destekleyemediğini unutarak Tanrı’nın izinden yürümeye kalkıştı ama soluk soluğa sırtüstü yere düştü. “Elimden gelmiyor, görmüyor musun?” diye bağırdı, gözlerini yanan göklere doğru kaldırarak. “Dayanamıyorum.” Bağırırken karşısında kum üstünde kara bir yığın gördü; karnı deşilmiş, bacakları havaya dikilmiş erkek keçiyi. Eğilip de kurşuni gözlerde kendi yüzünü nasıl gördüğünü hatırladı. “Ben o keçiyim,” diye mırıldandı. “Tanrı kim olduğumu ve geleceğimin ne olduğunu bana göstermek için karşıma çıkardı onu...” Birden ağlamaya başladı. “İstemiyorum... İstemiyorum...” diye mırıldandı. “Yalnız kalmak istemiyorum. İmdat!”</p>
				<p>Derken, iki büklüm olmuş ağlarken hoş bir esinti geldi, katran ve leş kokusu kayboldu, bütün dünyayı tatlı bir koku kapladı. Yalnız kişi uzaktan yaklaşan su, bilezik ve kahkaha çınlamaları duydu. Gözkapakları, koltuk altları ve boğazı ferahladı. Gözlerini yukarı kaldırdı. Önünde bir taş üstünde, gözleri ve göğüsleri kadınınkine benzeyen bir yılan dudaklarını yalayarak ona bakıyordu. Yalnız kişi korku içinde geri geri çekildi. Bu bir yılan mıydı, kadın mı, yoksa çölün kurnaz bir cini mi? Yasak cennet ağacı çevresine böyle bir yılan dolanmıştı da ilk kadınla erkeğin birleşip günahı doğurmasına sebep olmuştu... Kahkahalar atan bir kadının tatlı sesi duyuluyordu.</p>
				<p>“Sana acıdım Meryem’in oğlu, ‘Yalnız kalmak istemiyorum. İmdat!’ diye bağırdın! Sana acıdım ve geldim. Sana yardım edebilir miyim?”</p>
				<p>“Seni istemiyorum, seni çağırmadım. Kimsin sen?”</p>
				<p>“Ruhunum.”</p>
				<p>“Ruhum mu?” diye bağırdı İsa ve dehşet içinde gözlerini kapadı.</p>
				<p>“Evet, ruhun. Yalnız kalmaktan korkuyorsun. Atan Adem de korkmuştu senin gibi. O da imdat diye bağırmıştı. Etiyle ruhu birleşmiş ve kaburga kemiğinden ona eşlik etmek üzere kadın meydana gelmişti.”</p>
				<p>“İstemiyorum seni! İstemiyorum! Adem’e verdiğin elmayı biliyorum, elinde kılıç olan meleği hatırlıyorum!”</p>
				<p>“Hatırladığın için acı çekiyorsun ya, bağırıp durman, yolunu bulamaman bundan. Sana göstereceğim ben yolunu. Ver elini, ardına bakma, hiçbir şey hatırlama. Bak kaç göğüs gidiyor önde. İzle onları eşim benim. Onlar çok iyi bilir yolu.”</p>
				<p>“Sen beni tatlı günaha, oradan da Cehennem’e sürükleyeceksin. Ben gelmiyorum. Benim yolum başka yol.”</p>
				<p>Yılan alaylı alaylı kıkırdadı ve keskin, zehirli dişlerini gösterdi. “Tanrı’nın izlerinden mi gitmek istiyorsun, kartalın izinden mi solucan seni! Sen, marangozun oğlu, bütün bir soyun günahlarını mı alacaksın üstüne! Kendi günahların yetmiyor mu sana! Dünyayı kurtarmak istemek, ne büyük küstahlık!”</p>
				<p>‘Haklı... haklı...’ diye düşünüyordu yalnız kişi tir tir titreyerek. ‘Dünyayı kurtarmaya kalkışmak ne büyük küstahlık!’</p>
				<p>“Sana söyleyecek bir sırrım var, Meryem’in oğlu...” dedi yılan tatlı bir sesle gözleri kıvılcım saçarak. Su gibi kayadan kayarak indi ve zengin süsleriyle ona doğru sürünmeye başladı. Ayakları dibine geldi, dizlerine tırmandı, çöreklendi ve bir sıçrayışta baldırlarına, kasıklarına, göğsüne dolandı, omzuna yaslandı. Yalnız kişi, istemeye istemeye ne diyeceğini dinlemek üzere başını ona doğru eğdi. Yılan İsa’nın kulağını diliyle yaladı. Sesi çekiciydi, uzaklardan geliyordu; Celile’den, Nasıra Gölü kıyısından geliyor gibiydi.</p>
				<p>“Magdalena... Magdalena... Magdalena...” diyordu.</p>
				<p>“Ne dedin?” diye sordu İsa ürpererek. “Ne olmuş Magdalena’ya?”</p>
				<p>“...kurtarman gereken Magdalena’dır!” diye buyururcasına ıslık çaldı yılan. “Yeryüzü değil, unut sen yeryüzünü. Magdalena’dır kurtarman gereken!”</p>
				<p>İsa yılanı başından silkip atmak istedi ama o ileri atılarak dilini kulağı içinde titretti. “Vücudu güzel, serin ve mükemmel. Bütün uluslar üstünden geçti, ama ta çocukluğundan beri onun senin olacağı Tanrı tarafından yazılmıştı. Al onu! Tanrı erkekle kadını kilit ile anahtar gibi birbirine uysun diye yaratmıştır. Aç onu. Çocukların birbirine sokulmuş uyuşuk bekliyor içinde, uyuşukluktan kurtulup dışarı çıkmayı, güneşte yürümeyi bekliyorlar... Sana dediğimi duyuyor musun? Gözlerini kaldır, bana bir işaret ver. Başını evet der gibi salla yeter sevgilim, hemencecik yeni bir yatak üstünde onu getireyim sana, karını.”</p>
				<p>“Karımı mı?”</p>
				<p>“Karını ya. Baksana, Tanrı nasıl orospu Kudüs ile evlendi. Uluslar geçti üzerinden, ama onu kurtarmak için evlendi onunla. Peygamber Debelaim’in kızıyla nasıl evlendiğine bak. Aynı şekilde, Tanrı, karın Maria Magdalena ile yatmanı, ondan çocuk edinmeni ve onu kurtarmanı buyuruyor.”</p>
				<p>Yılan şimdi sert serin göğsünü İsa’nın göğsüne dayamıştı, yavaş yavaş, kıvrılarak İsa’nın vücuduna dolanıyordu. İsa’nın benzi attı, gözlerini kapadı ve Magdalena’nın sıkı, kabarık butlu vücudunun Nasıra Gölü kıyılarında kıvrandığını, Şeria Irmağı’na doğru bakıp içini çektiğini gördü. Elini uzattı İsa’yı arıyordu; karnı çocuklarla doluydu, kendi çocuklarıyla. Gözünün kenarını kırpması, bir işaret vermesi yetecekti, birden ne büyük mutluluk! Hayatı kimbilir ne kadar değişir tatlanırdı, insanileşirdi! Buydu tutması gereken yol! Nasıra’ya döner, annesinin evine giderdi, kardeşleriyle barışırdı. Dünyayı kurtarmak ve insanlık için ölmek gençlik budalalığından, çılgınlığından başka bir şey değildi. Ama Tanrı selamet versin, Magdalena sayesinde, iyileşecek, atölyesine dönecek, eski sevgili işine yeniden sarılacak, yeniden sapanlar, beşikler, yalaklar yapacaktı. Çocukları olacak, bir insan olacaktı, bir evin efendisi. Köylüler ona saygı gösterecekti, o geçince, herkes ayağa kalkacaktı. Bütün hafta boyunca çalışacak, cumartesileri de karısı Magdalena’nın ona ipek ve ketenden dokuduğu temiz giysileri giyerek havraya gidecekti, başında pahalı kumaştan örtü olacak, elinde de altın nişan yüzüğü, ileri gelenlerin yanında oturacaktı, yarı mecnun yazıcılar ve Farisiler Kutsal Kitap’ı yorumlamak için terleyip ürperirken o, sakin sakin ilgisiz oturacaktı... Onlara alayla, acımayla bakacaktı. Nereye varmazlardı ki şu ilahiyatçılar! Karısıyla, çocuklarıyla, sabanları, beşikleri, yalaklarıyla sakin sakin, emin olarak Kutsal Kitap’ı yorumluyordu...</p>
				<p>Gözlerini açtı ve çölü gördü. Gün nereye gitmişti! Güneş, yeniden ufka doğru eğilmeye başlamıştı. Göğsünü göğsüne yaslamış olan yılan bekliyordu. Ayartıcı bir sesle, ıslığıyla ince, acıklı bir ninni söylüyordu akşam havasına. Çöl baştan başa sallanıyordu bu anne ninnisiyle.</p>
				<p>“Bekliyorum... bekliyorum...” diyordu yılan baştan çıkartıcı bir sesle ıslık çalarak. “Gece geldi. Üşüyorum, ver kararını. Başınla peki de, peki de de Cennet’in kapıları açılsın sana... Karar ver sevgilim. Magdalena bekliyor...”</p>
				<p>Yalnız kişi korkudan kıpırdayamaz olmuştu. Evet demek üzere ağzını açmak üzereyken, yukardan birinin ona baktığını hissetti. Dehşet içinde başını kaldırıp havada iki göz gördü, sadece iki göz, gece gibi kara, kıpırdayan ve ona, ‘Sakın ha! Sakın ha! Sakın ha!’ diye işaret eden iki beyaz kaş. İsa’nın yüreği sıkışır gibi oldu. Yakarırcasına yeniden baktı göğe, çığlık atmak istermiş gibi; bırak beni, izin ver, kızma bana, demek istiyordu. Ama gözler vahşileşmişti, kaşlarsa tehdit eder gibi titreşip duruyordu.</p>
				<p>“Hayır! Hayır! Hayır!” diye bağırdı İsa ve gözlerinden iki iri gözyaşı yuvarlandı.</p>
				<p>Yılan birden kıvrandı, kendini ondan ayırdı ve boğuk bir kükremeyle patladı. Hava, çıkardığı kokuyla leş gibi koktu.</p>
				<p>İsa yüzükoyun yere düşmüştü. Ağzı, burun delikleri ve gözleri kumla doluydu. Zihni bomboştu. Açlığı ve susuzluğu unutarak ağladı, sanki karısı ve bütün çocukları ölmüş gibi, sanki bütün hayatı mahvolmuş gibi.</p>
				<p>“Rabbim, Rabbim,” diye mırıldandı, kumu ısırarak. “Babam benim, acımıyor musun bana? Buyruğun yerine getirilecektir. Bunu kaç kez söyledim sana, daha kaç kez söylemem gerekecek. Bütün ömrüm boyunca titreyeceğim, dayanacağım ve buyruğun yerine getirilecektir diyeceğim.”</p>
				<p>Bu şekilde, mırıldanarak ve kum yutarak uykuya daldı; bedeninin gözleri kapanınca, ruhunun gözleri açıldı ve bir insan vücudu kalınlığında gecenin bir ucundan öteki ucuna kadar uzanan bir yılan hayaleti gördü. Koca, parlak, kırmızı ağzı açık, yanında kuma yatmıştı. Bu ağzın karşısında süslü, ürkek bir keklik hoplayıp sıçrıyor, kaçmak için boşuna kanat çırpıp duruyordu. Tüyleri korkudan diken diken olmuş, zayıf çığlıklar atarak sendeleye sendeleye ilerliyordu. Hareketsiz duran yılan gözlerini üstüne dikmişti, ağzı açıktı. Acelesi yoktu, avını tutacağından emindi. Keklik yavaş yavaş açık ağza doğru gıdım gıdım ilerliyordu, eğri bacakları üstünde ikide birde tökezleyip duruyordu. İsa hareketsiz durdu ve keklik gibi titreyerek baktı... Tan ağarırken kuş artık açık ağza varmıştı. Bir an için titredi, yardım ararmış gibi bakındı; derken boynunu ileri uzattı, ilkin başı, sonra da ayakları girdi, ağız kapandı. İsa kekliğin, bir tüy ve et topu halinde yakut renkli ayaklarıyla birlikte ağır ağır canavarın midesine doğru indiğini görüyordu.</p>
				<p>Dehşet içinde irkildi. Çöl kabaran pembe renkli dalgalar yığınıydı.</p>
				<p>Güneş doğuyordu. “Tanrı,” diye mırıldandı, titreyerek. “Keklik de...”</p>
				<p>Sesi kısıldı. Düşüncesini tamamlayacak güç bulamadı. Ama içinden şöyle düşünüyordu: ‘...İnsanın ruhu, o, keklik, insanın ruhu!’</p>
				<p>Bu düşünce saatlerini aldı. Güneş çıktı ve kumları ateşe verdi; İsa’nın kafatasının derisini deldi, boğazına, göğsüne işledi. Bağırsakları bağbozumundan arta kalan üzüm salkımları gibi asılı duruyordu. Dili damağına yapışmıştı, derisi yüzülüyor, kemikleri çıkıyordu. Parmak uçları da tamamıyla morarmıştı.</p>
				<p>İçindeki zaman bir yürek atması kadar küçülmüş, ölüm kadar büyümüştü. Ne açtı ne susuz artık. Kadın, çoluk çocuk isteği kalmamıştı. Bütün ruhu gözleri içine sıkışmıştı. Görüyordu, görüyordu. Ama tam öğle vakti gözleri karardı, dünya kayboldu ve önünde bir yerde kocaman bir ağız açıldı, alt çenesi toprak, üst çenesi göktü bu ağzın. Boynunu uzatmış titreyerek ağır ağır bu açık ağza kadar süründü...</p>
				<p>Geceler gündüzler, kara ak şimşekler gibi geçip gitti. Gecenin birinde, bir aslan gelip önünde durdu, kurula kurula yelesini sallayıp duruyordu. Sesi insan sesini andırıyordu:</p>
				<p>“İnime hoş geldin, muzaffer derviş. Küçük erdemlere, küçük zevklere ve mutluluğa üstün gelen insana selam! Kolayı ve güven altında olanı sevmeyiz, bakışlarımız çetin şeylere yönelir. Magdalena bizim için yeteri kadar büyük bir eş değildir, biz bütün yeryüzüyle evlenmek isteriz. Güvey, gelin içini çekti, göklerin lambaları yandı, konuklar geldi; haydi gidelim.”</p>
				<p>“Kimsin sen?”</p>
				<p>“Kendin. Geceleri koyun ağılları çevresinde dolaşan, bu dünya hâkimiyetlerini arayan, içeri atlayıp da yesem mi yemesem mi diye düşünüp duran, gönlündeki kasıklarındaki aç aslan. Babil’den Kudüs’e, Kudüs’ten İskenderiye’ye, İskenderiye’den Roma’ya, ‘Açım, her şey benim!’ diye bağırarak koşarım! Tan ağarırken yeniden göğsünün içine girer sinerim; dehşet saçan aslan bir koyun olur çıkar. Bir şey istemeyen, bir buğday tohumu, bir yudum su ile ve Baba diyerek yaltaklandığı bön, uysal bir Tanrı ile yaşar gibi görünen alçakgönüllü bir derviş rolü oynuyorum... Ama gizliden gizliye içimden utanıyorum, vahşileşiyorum, koyun postumdan soyunacağım ve yeniden kükremeye başlayacağım, geceleri dolaşacağım ve dört ayağımı Babil, Kudüs, İskenderiye ve Roma’ya dayayacağım geceye özlem duyuyorum.”</p>
				<p>“Kim olduğunu bilmiyorum. Bu dünya hâkimiyetini hiçbir zaman istemiş değilim. Göklerin hâkimiyeti yeter bana.”</p>
				<p>“Yetmez. Kendini aldatıyorsun dostum. Yetmez sana. Kendi içine bakmaya cesaret edemiyorsun, kasıklarına, yüreğine doğru bakıp da beni bulmaya... Ne diye yan yan bakıp benim hakkımda kötü düşünüyorsun? Beni ayartıcı mı sanıyorsun, seni yoldan çıkarmaya gelen kurnaz kişinin bir habercisi olarak mı görüyorsun? Ey beyinsiz keşiş, dıştaki bir ayartıcının gücü ne kadarcık olur ki? Kale ancak içten fethedilir. Ben senin en derin beninin en derin sesiyim. İçindeki aslanım. Yutasın diye insanları sana yaklaşmaya kışkırtmak için bir koyun postuna büründüm. Unutma, ta küçükken Kaldeli bir falcı avucunun içine bakmıştı. ‘Birçok yıldız görüyorum,’ demişti, ‘bir sürü haç. Kral olacaksın...’ Niye unutur gibi görünüyorsun? Gece gündüz aklında o. Kalk, Davut’un oğlu, kalk da hâkimiyet ülkene gir!”</p>
				<p>İsa başını eğmiş dinliyordu. Yavaş yavaş tanıdı sesi, düşlerinde ara sıra duyduğunu; bir keresinde çocukken, Yahuda onu dövmüşken duymuştu, bir keresinde de evden ayrılıp gece gündüz tarlalarda aç biilaç dolaşıp eve döndüğünde kapıda duran kardeşleri topal Simun ile sofu Yakup’un yuhalarıyla karşılaştığında. O zaman, aslanın gerçekten içinde kükrediğini duymuştu... Daha geçen gün Partizan’ın çarmıha gerildiği gün, çarmıhı taşıdığında fırtınalı kalabalığın önünden geçerken, herkes ona tiksintiyle bakarak yol açmak için önünden çekilirken aslan yeniden içinde sıçramıştı, öyle hızlı sıçramıştı ki onu yere yıkmıştı.</p>
				<p>Şimdi de bu ıssız gecede, bakın hele içindeki böğüren aslan dışarı çıkmış, karşısında duruyordu. Ona sürtünüyor, gözden kayboluyor, derken yeniden ortaya çıkıyor, sanki içine bir girip bir çıkıyor, ikide birde kuyruğunu ona hafifçe vurarak eğleniyordu... İsa yüreğinin gittikçe vahşileştiğini duydu. Aslan gerçekten haklı, diye düşündü. Bütün bunlardan bıktım artık. Açlıktan, alçakgönüllülük rolü oynamaktan, öteki yanağımı çevirip tokat yemekten bıktım. Daha nazik olsun diye, okşayayım diye Baba adlı şu insan yiyen Tanrı’ya yaltaklık etmekten bıktım; kardeşlerimin bana lanet okumasını duymaktan, annemin ağlamasından, yanlarından geçerken insanların gülmesinden, çıplak ayakla dolaşmaktan, çarşıdan geçerken bal, şarap ve kadın satın alamamaktan, boş havayı tadayım ve boş havaya sarılayım diye Tanrı’ya, onları bana sadece uykuda getirtebilmek için cesaret aramaktan bıktım usandım! Kalkacağım, atalarımın kılıcını kuşanacağım. Davut’un oğlu değil miyim! Aslan haklı. Fikirlerden, bulutlardan, göklerin hâkimiyetinden bıktım artık. Taş, toprak ve et, budur benim hâkimiyetim!</p>
				<p>Ayağa kalktı. Sıçramak için güç buldu, bir aslan gibi böğürerek görünmeyen bir kılıcı kuşanmaya başladı, kuşanması bitmiyordu bir türlü. Hazırdı. “İleri!” diye bağırdı. Döndüğünde aslan kaybolmuştu. Başının üstünde yürek gibi çarpan bir kahkaha ile bir ses duydu: “Bak!” Bir şimşek yardı geceyi ve kıpırdamadan kaldı. Altında duvarlı, surlu, evli, yollu, alanlı insanlı şehirler vardı; ovalar, dağlar ve deniz çepeçevre kuşatmıştı bunları. Babil sağdaydı, Kudüs ile İskenderiye solda, denizin ötesinde de Roma vardı. Sesi bir kez daha duydu: “Bak!”</p>
				<p>İsa gözlerini kaldırdı. Sarı kanatlı bir melek, gökten baş aşağı iniyordu. İniltiler duyuluyordu, dört ülkede insanlar kollarını göğe doğru uzatmışlardı, ama cüzamla kemirilen elleri düştü. İmdat, diye bağırmak için dudaklarını araladılar, cüzamın yiyip bitirdiği dudaklar düştü. Sokaklar ellerle, burunlarla ve ağızlarla doldu.</p>
				<p>İsa kolları kalkık, “Acı Rabbim, acı insanlığa!” diye bağırırken, benekli kanatlı, ayaklarında ve boynunda çıngıraklar olan ikinci bir melek baş aşağı indi. Birden bütün yeryüzünde kahkahalar duyuldu; çılgına dönmüş cüzamlılar koşuşup duruyordu. Vücutlarından geri kalan kahkaha haline gelmişti.</p>
				<p>Titreyen İsa duymamak için kulaklarını tıkadı. Derken kırmızı kanatlı üçüncü bir melek, göktaşı gibi düşüverdi gökten. Dört ateş şadırvanı yükseldi, dört duman sütunu, yıldızlar da havasızlıktan söndüler. Hafif bir meltem esti ve dumanları dağıttı. İsa baktı. Dört ülke, dört avuç dolusu kül olmuştu.</p>
				<p>Ses bir kez daha çınladı: “Bunlar, sahip olmak için yola çıkmak üzere olduğun bu dünyanın hâkimiyetleri: Cüzam, Delilik ve Ateş. Rabbin günü geldi, benim günüm, benim.” Bu son gök gürültüsüyle şimşek kayboldu.</p>
				<p>Tan ağardığında, İsa kuma yüzüstü yatmış bulunuyordu. Gece uykusunda taşın üstünden kaymış olmalıydı, ağlamış, çok ağlamış olacaktı, gözleri şişmiş yanıyordu. Bakındı. Bu sonsuz kum, ruhu olabilir miydi. Çöl yer değiştiriyor, canlanıyordu. Tiz çığlıklar, alaylı sesler, ağlamalar duydu. Tavşan, sincap, gelincik gibi yakut gözlü minik hayvanlar, ona doğru hoplayarak geliyorlardı. Çılgınlık, diye düşündü. Çılgınlık, gel yut beni... Bağırınca hayvanlar kayboldular; boynundan yarımayın, kaşlarından da neşeli bir yıldızın sarktığı bir başmelek, karşısında yükseldi ve yeşil kanatlarını açtı.</p>
				<p>İsa bu göz kamaştırıcı ışık karşısında ellerini gözüne siper etti. “Başmelek...” diye fısıldadı.</p>
				<p>Başmelek kanatlarını kapayıp gülümsedi. “Beni tanımıyor musun?” dedi. “Hatırlamıyor musun beni?”</p>
				<p>“Hayır, hayır! Kimsin sen? Öte dur şöyle başmelek. Gözlerimi kör ediyorsun.”</p>
				<p>“Hatırlar mısın, sen küçük bir çocukken, henüz yürüyemezken evinin kapısına, annenin eteğine düşmemek için yapışır da, kendi içinde yüksek sesle; ‘Tanrım, beni Tanrı yap! Tanrım, beni Tanrı yap! Tanrım, beni Tanrı yap,’ diye bağırırdın.”</p>
				<p>“O utanç verici küfrü hatırlatma bana. Hatırlıyorum!”</p>
				<p>“O içindeki sesim ben. Bağırmıştım o zaman; hâlâ da bağırıyorum ama korkuyorsun ve duymamazlıktan geliyorsun. Ama şimdi, istesen de istemesen de beni dinleyeceksin. Vakit geldi. Sen doğmadan daha seçmiştim seni. Seni, bütün insanların içinde seni. Senin içinde çalışıyor, parıldıyorum, küçük erdemlere, küçük zevklere, mutluluğa düşmeni önlüyorum. Daha demin, seni getirdiğim çölde, ortaya kadın çıktığında nasıl kovdum onu görmedin mi? Hâkimiyetler de geldi, onları da kovdum. Ben kovdum, ben, sen değil. Seni çok daha önemli, çok daha çetin bir kader bekliyor.”</p>
				<p>“Daha önemli... daha çetin mi?..”</p>
				<p>“Çocukken ne için özlem duymuştun? Tanrı olmak için değil mi? İşte Tanrı olacaksın!”</p>
				<p>“Ben mi? Ben?”</p>
				<p>“Çekinme öyle, inildeme. Tanrı olacaksın, oldun bile. Şeria’da beyaz güvercin ne söyledi sanıyorsun sana?”</p>
				<p>“Söyle bana! Söyle!”</p>
				<p>“Oğlumsun, biricik oğlum! Yabani güvercinin sana getirdiği haber buydu. Ama yabani bir güvercin değildi o, Başmelek Cebrail’di. Selam sana oğul, Tanrı’nın biricik oğlu!”</p>
				<p>İki kanat çırpıyordu İsa’nın göğsünde. Kaşları arasında başkaldıran kocaman bir sabah yıldızı yanıyordu. İçinden bir çığlık yükseldi: Ben ne bir insan, ne bir melek, ne de senin kölenim Adonay! Oğlunum senin, yaşayanı ve ölenleri yargılamak için tahtında oturacağım. Sağ elimde bir yuvarlak –yeryuvarlağını– tutacak ve onunla oynayacağım. Yer ver bana da oturayım.</p>
				<p>Havada kahkahalar duydu. İsa irkildi, melek kaybolmuştu. Yırtıcı bir çığlık koyuverdi; “İblis!” Ve yüzükoyun kumun üstüne düştü.</p>
				<p>“Yine görüşürüz,” dedi alaylı bir ses. “Bir gün yine karşılaşırız yakında!”</p>
				<p>“Hiçbir zaman, hiçbir zaman, Şeytan!” diye bağırdı İsa yüzünü kuma gömerek.</p>
				<p>“Yakında görüşürüz!” diye tekrarladı ses. “Bu Pesah Bayramı’nda görüşürüz, zavallı sefil!”</p>
				<p>İsa inlemeye başladı. Gözyaşları ılık ılık damlalar halinde kuma düşüyordu, ruhunu yıkıyor, çitiliyor ve arıtıyordu. Akşama doğru serin bir meltem esti, güneş indi ve uzaktaki dağları pembeye boyadı. O sırada İsa esirgeyici bir buyruk duydu ve görünmeyen bir el omzuna dokundu.</p>
				<p>“Kalk, Rabbin günü karşında. Koş ve haberi insanlara ilet: Geliyorum!”</p>
				</div>
  </body>
</html>