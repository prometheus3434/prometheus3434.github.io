<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter10">
<div class="html5_section">
				<h1 class="chapter-num">10</h1>
				<p>Uzaklarda, Nasıra’da Yusuf’un karısı Meryem kulübeciğinde oturmaktaydı. Lamba yanıyordu, kapı açıktı. Eğirdiği yünü acele sardı: Oğlunu bulmak için köyleri tarayacaktı. Sarıyor, sarıyordu, ama aklı işinde değildi. Yalnız ve umutsuz bir durumda tarlalarda dolaştı, Mecdel’e, Kefernahum’a gitti, Nasıra Gölü’nün bütün kıyısını dolaştı. Oğlunu arıyordu. Yine kaçmıştı; Tanrı bir kez daha dürtüklemişti onu üvendiresiyle. Acımıyor mu ona, diye soruyordu kendi kendine, bana acımıyor mu? Ne yaptık ki ona? Bize söz verdiği sevinç, şan şeref bu mu? Ne diye Tanrım Yusuf’un asasına çiçek açtırdın da beni yaşlı bir adamla evlenmeye zorladın? Ne diye yıldırımını salıp karnıma, şu hayalci, uyurgezer biricik oğlumu ektin? Hamileliğim sırasında bütün komşular gelir, bana hayranlıkla bakardı. “Meryem, bütün kadınlar içinde en kutsalı sensin,” derlerdi. Çiçek açmıştım, kökünden en yüksek dallarına kadar çiçeklenen bir badem ağacıydım. “Kim bu çiçek açan badem?” diye sorarlardı gelip geçen tüccarlar, kervanlarını durdururlar, develerinden inip kucağını armağanlarla doldururlardı. Derken bir yel esti ansızın, çırılçıplak soydu beni... Nadas duran göğüslerim üstünde kollarımı kavuşturuyorum. Buyruğun yerine getirilecek Rabbim, bana çiçek açtırdın; yapraklarımı düşürdün. Yeniden çiçek açma ümidim yok mu Rabbim?</p>
				<p>Ertesi sabah erkenden, yüreğimin yatışması için umut yok mu, diye sormuştu oğlu kendi kendine. Gölü dönmüştü, yeşil-kırmızı arasına sıkışmış manastır karşısındaydı. İlerleyip manastıra yaklaştıkça yüreğim daha çok tedirgin oluyor. Niçin? Doğru yolu seçmedim mi Rabbim? Beni bu kutsal yalnızlık yerine itiyorsun ya? Ne diye elini uzatıp yüreğimi sevindirmiyorsun?</p>
				<p>Baştan başa beyazlar giyinmiş keşişler manastırın kapısında belirdiler. Bir kaya üstüne çıkıp Kefernahum’a doğru baktılar.</p>
				<p>“Henüz hiçbir belirti yok,” dedi arkası nerdeyse yeri süpürecek olan mecnun kamburun biri.</p>
				<p>“Gelinceye dek ölür,” dedi başka biri, köpekbalığınınkine benzeyen yarık ağzı kulaklarına dek varıyordu.</p>
				<p>“Yürü sen Yeroboam, deve görününceye kadar ben burada gözcülük edeceğim.”</p>
				<p>“Olur,” dedi kambur, hoşuna gitmişti bu söz, kayadan aşağı kaydı. “Gidip ölüşünü seyredeyim.”</p>
				<p>Meryem’in oğlu, manastırın eşiğinde kararsız durmuştu, yüreği çalan çan gibi gidip geliyordu; girse miydi, girmese mi? Yapı çember biçiminde olup mozaik taşıyla döşenmişti. Avluyu süsleyen tek bir ağaç, tek bir çiçek, tek bir kuş yoktu, çepeçevre yabani firavunincirleriyle doluydu. Bu yuvarlak, insandışı yalnızlık çemberi boyunca, mezarlar gibi oyulmuş hücreler vardı.</p>
				<p>Cennet burası mı, diye sordu Meryem’in oğlu kendi kendine. İnsan yüreğinin huzura kavuştuğu yer burası mı?</p>
				<p>Baktı, baktı, eşiği aşmaya bir türlü karar veremiyordu. Köşenin birinden iki kara çoban köpeği fırlayıp ona havladı.</p>
				<p>Bodur kambur, geleni görünce ıslık çalarak köpeği susturdu. Derken dönüp onu tepeden tırnağa kadar süzdü. Delikanlının gözleri acı dolu gibi geldi ona, üstündeki giysileri paramparça, ayakları kan içindeydi. Acıdı ona.</p>
				<p>“Hoş geldin, kardeş,” dedi. “Hangi rüzgâr attı seni bu çöle?”</p>
				<p>“Tanrı!” dedi Meryem’in oğlu, umutsuzluk dolu derinden gelen bir sesle. Keşiş korktu; Tanrı’nın adının hiçbir insan dudaklarından bu denli dehşetle çıktığını işitmemişti. Kollarını kavuşturup sustu.</p>
				<p>Kısa bir duraklamadan sonra, konuk sözüne devam etti:</p>
				<p>“Başrahibi görmeye geldim.”</p>
				<p>“Sen onu görebilirsin belki, ama o seni göremez. Ne yapacaksın görüp de?”</p>
				<p>“Bilmiyorum, bir düş görmüştüm... Nasıra’dan geliyorum.”</p>
				<p>“Düş mü?” dedi mecnun keşiş bir kahkaha atarak.</p>
				<p>“Müthiş bir düş peder. O gün bugün yüreğim huzura kavuşmadı. Başrahip bir azizdir; Tanrı ona kuşların ve düşlerin dilini nasıl açıklayacağını öğretmiştir. Onun için geldim.”</p>
				<p>Çarmıhı yaptığı geceki düşünü, manastıra gelip de başrahibe yorumlatmak aklına gelmemişti; düşündeki o vahşi kovalamayı, önce ileri atılan Kızılsakal’ı, arkasından, elinde işkence aletleri onu izleyen cüceleri... Ama şimdi, eşikte kararsız durmuşken, ansızın o düş zihninde şimşek gibi çakmıştı. Evet, diye bağırdı kendi kendine. O düş için geldim. Bana yolumu göstermek için Tanrı gönderdi; başrahip yorumlar bana.</p>
				<p>“Başrahip ölmek üzere,” dedi keşiş. “Geç kaldın kardeşim. Dön git.”</p>
				<p>“Tanrı buyurdu bana buraya gelmemi,” diye cevap verdi, Meryem’in oğlu. “Oğullarını hiç aldatır mı o?”</p>
				<p>Keşiş kıkır kıkır güldü. Hayatta neler görmüştü, Tanrı’ya güveni yoktu.</p>
				<p>“Rabbimiz değil mi? Aklına eseni yapar. Haksızlığa uğratmak elinde değilse, nasıl gücü her şeye yeter diyebiliriz ona?”</p>
				<p>Sırtına bir tokat indirdi. Şakadan olsun diye yapmıştı, ama koca pençesi ağır geldi, delikanlının sırtını acıttı.</p>
				<p>“Pekâlâ, kaygılanma,” dedi. “Gir, gel içeri. Ben teşrifatçıyım.”</p>
				<p>Manastıra girdiler. Rüzgâr çıkmıştı, mozaik taşlar üstünde, çevrintiye kapılmış gibi dönüyordu. Donuk bir kasırga çevrelemişti güneşi. Hava karardı.</p>
				<p>Avlunun orta yerinde, ağzı açık, kör bir kuyu vardı. Eskiden su vardı içinde, şimdi kumla dolmuştu. İki kertenkele, ısınmak için kuyu kenarındaki aşınmış taşlar üstüne çıktı.</p>
				<p>Başrahibin hücresi açıktı. Keşiş konuğun koluna yapıştı.</p>
				<p>“Bekle burada da, kardeşlerden izin alayım. Yerinden kıpırdayayım deme.”</p>
				<p>Kollarını kavuşturup içeri girdi. Köpekler başrahibin eşiğinin iki yanında mevzilenmişlerdi. Boyunları ileri uzamış, havayı kokluyor, kesik kesik, acı acı havlıyorlardı.</p>
				<p>Başrahip, ayakları kapıya doğru uzanmış halde hücrenin ortasında yatıyordu. Çevresinde, bütün gece süren nöbetten yorgun, keşişler uyukluyordu. Ölmek üzere olan adam hasırının üstüne uzanmış, yüzü hep gergin, ardına kadar açık duran kapıya bakıp duruyordu. Yedi kollu şamdan hâlâ yanı başındaydı. Alnının parlak eğrisini, tatmin olmaz gözlerini, şahin burnunu, soluk, morarmış dudaklarını, bele kadar uzanan, çıplak kemikli göğsünü örten uzun ak sakalını aydınlatıyordu.</p>
				<p>Toprak bir buhurdanlık içindeki yanan kömürlere, keşişler kuru gül yapraklarıyla yoğrulmuş günlük atıyorlardı, havaya güzel kokular yayılıyordu.</p>
				<p>Keşiş girdi, niçin girdiğini unuttu ve köpeklerin arasına, eşik üstüne çömeldi.</p>
				<p>Güneş kapıyı ele geçirmiş, içeri girmeye, başrahibin ayaklarına erişmeye çalışıyordu. Meryem’in oğlu dışarda durmuş bekliyordu. İki köpeğin inildemesinden ve dışarda örs üstündeki tokmağın ağır ritmik seslerinden başka bir şey duyulmuyordu.</p>
				<p>Konuk bekledi, bekledi. Gün ilerliyordu; onu unutmuşlardı. Gece, don olmuştu ama şimdi hücrenin dışında sabah güneşinin tatlı sıcaklığının iliklerini ısıttığını duyuyordu.</p>
				<p>Kaya üstünde gözcülük görevindeki keşişin sesi, birden bozmuştu sessizliği:</p>
				<p>“Geliyor! Geliyor!”</p>
				<p>Başrahibin hücresindeki keşişler ürkerek uzandılar, başrahibi yapayalnız bırakıp dışarı uğradılar.</p>
				<p>Cesareti ele alan Meryem’in oğlu çekinerek iki adım atıp eşikte durdu. İçinde ölüm ve ölümsüzlük durgunluğu vardı. Başrahibin soluk, ince ayakları güneş ışığıyla yıkanıyordu. Tavanda bir arı vızıldıyordu; tüylü bir kara böcek yedi kandilin çevresinde gidip geliyordu, bir koldan ötekine atlıyor, ölü yakma fırınını arıyordu.</p>
				<p>Ansızın kıpırdadı başrahip. Bütün gücüyle başını kaldırdı ve birden gözleri dışarı fırladı, ağzı ardına kadar açıldı, burun delikleri açılıp kapanarak havayı koklamaya başladı. Meryem’in oğlu elini yüreğine, dudağına ve alnına götürerek onu selamladı. Başrahibin dudakları kımıldadı: “Geldin... geldin... geldin...” diye fısıldadı, öyle belirsizdi ki çıkardığı ses, Meryem’in oğlu işitmedi. Ama dile gelmez bir mutluluk, başrahibin ciddi, acı dolu yüzüne yayıldı, gözleri hemen kapandı, burun delikleri hareketsiz kaldı, ağız kapandı ve göğsünde kavuşuk duran ellerin biri, sağına, öteki, soluna düştü, yukarı doğru açık avuçlar yere yığıldı.</p>
				<p>Bu arada avluda iki deve çökmüştü. Keşişler yaşlı hahamın inmesine yardım ettiler.</p>
				<p>“Yaşıyor mu henüz, yaşıyor mu?” diye kaygıyla sordu rahip adayı.</p>
				<p>“Soluk alıyor henüz,” diye cevap verdi Peder Habakkuk. “Her şeyi görüyor ve işitiyor, ama konuşmuyor.”</p>
				<p>Haham girdi ilkin, içinde iyileştiricinin, merhemlerinin, otlarının ve büyülü muskalarının bulunduğu değerli çantayla da rahip adayı arkasından izledi onu. Kuyruklarını bacakları arasına almış olan iki kara köpek başlarını çevirmediler bile. Boyunlarını yerde uzatmışlar, insan gibi, acı acı, kesik kesik inildiyorlardı.</p>
				<p>Haham onları duyunca başını salladı. Geç kaldım diye düşünüyordu, ama bir şey söylemedi.</p>
				<p>Başrahibin yanı başına diz çöktü, vücudu üzerine eğildi ve elini yüreğinin üstüne koydu. Dudakları nerdeyse başrahibinkine değecekti.</p>
				<p>“Geç kaldık,” diye fısıldadı. “Geç geldim; sizlere ömür, pederler.”</p>
				<p>Bağıra çağıra, keşişler, eğilip naaşı öptüler, her biri hizmet süresine göre öptü; Habakkuk gözlerini, öteki keşişler sakalını ve açık duran ayaklarını, rahip adaylarıysa ayaklarını. Biri de boş koltukta duran başrahibin asasını alıp cenazenin yanına koydu.</p>
				<p>Yaşlı haham eğilmiş, ona bakıyordu, gözlerini bir türlü ayıramıyordu. Neydi o zafer gülüşü! Kapalı gözlerin çevresindeki esrarlı pırıltının anlamı neydi? Bir güneş, bu yüz üstüne düşmüş ve orada kalmıştı. Neydi bu güneş?</p>
				<p>Çevresine baktı. Keşişler hâlâ diz çökmüş, ölüye saygı duruşundaydılar; dudakları başrahibin ayaklarına yapışık duran Yahya ağlıyordu. Yaşlı haham, sorar gibi gözlerini keşişlerde gezdiriyordu; birden, elleri göğsünde duran Meryem’in oğluna ilişti gözü. Ama bütün yüzünde aynı durgun zafer gülüşü vardı.</p>
				<p>“Ordular Rabbi,” diye fısıldadı haham korku içinde, “gönlümü çelmeyi bırakmayacak mısın hiç? Yardım et zihnime de anlayabilsin, karar verebilsin.”</p>
				<p>Ertesi gün, çevresinde kara bir fırtına halesi, öfkeli, kan kırmızısı bir güneş havaya fırladı kumlardan. Çölden ateş dolu bir doğu rüzgârı koptu: Dünya karanlığa boğuldu. Manastırın iki kara köpeği havlamaya yeltendiler, ama ağızları kumla dolduğundan sustular. Yere yapışık develer, gözlerini kapayıp beklediler.</p>
				<p>Zincir halinde birbirine tutunan keşişler yavaş yavaş ilerliyor, düşmemek için çabalıyordu. Bir sıraya sıkışmışlar, başrahibin kutsal naaşını, rüzgâr alıp ellerinden götürmesin diye sımsıkı tutmuşlar, gömmeye götürüyorlardı. Çöl sallanıyor, deniz gibi inip kalkıyordu.</p>
				<p>“Çöl rüzgârı, Yehova’nın soluğu,” diye mırıldandı Yahya, bütün vücuduyla Meryem’in oğlunun üstüne abanarak. “Bütün yeşil yaprakları soldurur, bütün pınarları kurutur, ağızlara kum doldurur. Kutsal naaşı bir çukura bırakacağız, kum dalgaları gelir örter üstünü.”</p>
				<p>Manastırın eşiğini aşar aşmaz, kızıl sakallı demirci, çekici omzunda, fırıldak gibi dönen sis içinde kapkara ve koskoca doğrulup bir an onlara baktı, derken kum içinde kayboluverdi. Zebedi’nin oğlu kum fırtınası içinde bu gulyabaniyi görmüştü. Korkmuş, yanındakinin koluna yapışmıştı.</p>
				<p>“Kimdi o?” diye sordu hafifçe. “Gördün mü?”</p>
				<p>Ama Meryem’in oğlu cevap vermedi. Tanrı her şeyin doğrusunu bilir, dilediği gibi davranır diye düşünüyordu. Bak Yahuda ile beni nasıl bir araya getirdi; ta burada, çölde, yeryüzünün en uzak köşesinde. Ne yapalım Tanrım, iraden yerine getirilecektir.</p>
				<p>İki büklüm olmuşlar, ayaklarını yakıcı kumlara dikerek hep birlikte ilerliyorlardı. Ağızlarını ve burun deliklerini harmanilerinin eteğiyle örtmeye çalışıyorlardı, ama ince kum, gırtlaklarına ve ciğerlerine dolmuştu bile. Rüzgâr birden başta giden Peder Habakkuk’u yakaladı. Çevirdi ve yere vurdu. Kum bulutlarından kör olmuş keşişler üzerinden yürüdüler. Çöl ıslık çalıyordu, taşları şıngırdatıyordu, yaşlı Habakkuk boğuk boğuk bağırdı, ama kimse duymadı.</p>
				<p>Yehova’nın soluğu, Büyük Deniz’den gelen serin meltem niye değil acaba, diye düşünüyordu Meryem’in oğlu. Yanındakine sormak istiyordu, ama ağzını açamıyordu. Yehova’nın rüzgârı, çölün susuz kuyularını niye suyla doldurmuyor? Rabbim niçin yeşil yaprağı sevmiyor, insanlara acımıyor? Ah bir tek insan olaydı da, ona yaklaşabilseydi, ayaklarına kapanıp külle çevrilmeden önce, insanın, yeryüzünün ve yeşil yaprağın çektiklerini ona anlatmayı başarabilseydi.</p>
				<p>Yahuda, keşişlerin atölye olarak kullansın diye verdikleri hücrenin alçak kapısı önünde duruyordu hâlâ. Sallana yuvarlana, bata çıka ilerleyen cenaze alayına bakarak kahkahadan kırılıyordu. Aradığı adam gözüne ilişmişti, kara gözleri zevkten pırıl pırıl yanıyordu. “İsrail’in Tanrısı büyüktür,” diye fısıldadı. “Ne de güzel ayarlıyor her şeyi. Haini bıçağımın ucuna getirdi.”</p>
				<p>Zevkten bıyık bura bura içeri girdi. Hücre karanlıktı, ama köşedeki küçük bir ocakta yanan kömürler vahşi vahşi parıldıyordu. Yarı aziz, yarı mecnun, dar kalçalı keşiş, elinde körük, ateşi dürtüklüyordu.</p>
				<p>Demircinin keyfi yerindeydi. “Hey, Peder Yeroboam,” dedi. “Tanrı’nın rüzgârı dedikleri bu mu? Pek hoşuma gitti, pek sevdim. Tanrı olaydım, ben de böyle eserdim.”</p>
				<p>Keşiş güldü. “Ben hiç esmezdim, tükendim.” Alnındaki ve boynundaki teri silmek için elindeki körüğü bıraktı. Yahuda ona yaklaştı.</p>
				<p>“Bana bir lütufta bulunur musun, Peder Yeroboam?” diye sordu. “Dün, küçük kara sakallı bir delikanlı geldi manastıra, zatıaliniz gibi yarı mecnun biri. Ayakları çıplaktı, başında da kırmızı lekeli bir başörtü vardı.”</p>
				<p>“Onu ilk gören benim,” dedi keşiş, kasılarak. “Ama yarı mecnun filan değil o, düpedüz deli! Güya bir düş görmüş de, başrahip –nur gölünde yatsın– ona açıklar diye, Nasıra’dan kalkmış, buraya kadar gelmiş.”</p>
				<p>“Peki o halde dinle; sen teşrifatçı değil misin? Biri geldiğinde, hücresini hazırlayan, yatağını seren, yemek götüren sensin değil mi?”</p>
				<p>“Benim elbet, ona şüphe yok! Başka işe yaramıyormuşum, o yüzden teşrifatçı yaptılar beni. Yıkayan, süpüren, konuklara yemek veren benim.”</p>
				<p>“Güzel! Bu gece yatağını benimkinin yanına ser. Yalnız başıma uyuyamıyorum Yeroboam, nasıl anlatsam ki sana? Kâbuslu düşler görüyorum. Şeytan gelip, beni baştan çıkarmaya uğraşıyor, cehennemlik olmaktan korkuyorum. Ama yanımda soluğunu duyduğum biri olursa, rahatlıyorum. Haydi yap dediğimi. Sana bir de armağan veririm, koyun makası veririm de sakalını düzeltirsin. Keşişlere de berberlik edersin... develerin tüyünü kesersin, artık kimse senin bir işe yaramadığını söyleyemez. İşittin mi dediklerimi?”</p>
				<p>“Getir şu makası!”</p>
				<p>Demirci torbasını altüst etti, kocaman, paslı bir makas çıkarttı. Keşiş makası kapıp ışığa tuttu, açıp kapattı... Hayranlığı sonsuzdu.</p>
				<p>“Tanrım, büyüksün, işlerine akıl ermez,” diye fısıldadı şapşal şapşal.</p>
				<p>“Tamam mı?” dedi Yahuda, uyarmak için şiddetle sarsarak.</p>
				<p>“Tamam. Senindir o bu gece,” diye cevap verdi, makasını alıp gitti.</p>
				<p>Ötekiler dönmüştü. Fazla uzağa gidememişlerdi, çünkü Yehova’nın rüzgârı onları fırıl fırıl döndürerek ikide bir yere vuruyordu. Bir çukur bulmuşlar, cesedi içine yuvarlamışlar ve dua okuması için Peder Habakkuk’a seslenmişlerdi, ama ortalıkta yoktu, bunun üzerine Nasıralı yaşlı haham çukurun üstüne eğilip içi boşalmış ruhsuz bedene seslendi: “Topraksın, toprağa döneceksin, içindeki ruh uçup gitti, sana ihtiyacı yok artık, senin işin bitti. Beden, görevini tamamladın sen! Yeryüzüne sürgüne gönderilmiş ruhun inişine, birkaç güneş ve ay süresince kum ve taşlar üstünde yürüyüşüne, günah işlemene, acı duymana, vatanı olan cenneti ve babası Tanrı’yı özlemene yardım etti. Beden, başrahibin sana ihtiyacı yok artık, yok ol!”</p>
				<p>Haham sözlerini henüz bitirmeden başrahibin cesedinin üstü ince bir kum tabakasıyla kaplanmıştı; yüz, sakal ve eller gömüldü. Yeni kum bulutları yükseldi. Keşişler acele acele gerisin geri çekilmeye başladılar. Mecnun teşrifatçı makası alıp da demircinin yanından ayrıldığında, keşişler, gözleri kör, dudakları çatlak, koltuk altları kızmış bir halde dönerken kumda yarı yarıya gömülü buldukları Peder Habakkuk’u taşıyarak manastıra daldılar.</p>
				<p>Yaşlı haham gözlerini, ağzını, boynunu ıslak bir bezle sildi ve başrahibin boş koltuğunun önünde yere çömeldi. Sürgülü kapının ardında, Yehova’nın soluğunun dünyayı kurutarak silip süpürdüğünü duyuyordu. Beyninde peygamberler, tapınaklar arasında mekik dokuyorlardı. Böyle alevli bir havada seslenmişlerdi Tanrı’ya; Orduların Rabbi’nin yaklaşışında dudakları ve gözleri herhalde aynı şekilde yanmıştı. “Elbette!” diye mırıldandı. “Yakıcı bir rüzgârdır Tanrı, şimşektir... biliyorum, çiçek açmış bir bahçe değil... İnsanın yüreğiyse, yeşil bir yaprak; Tanrı, gövdesini büktü mü, solup gidiyor. Ama elimizden ne gelir ki, davranışını birazcık olsun yumuşatmak için ona nasıl davranmalı acaba? Koyun kurban edecek olsak; ‘İstemiyorum,’ diye bağırıyor, ‘et istemiyorum ben, benim açlığım ancak mezmurlarla yatışır...’ Ağzımızı açıp da mezmurları okumaya kalkışacak olsak; ‘Söz istemiyorum,’ diye bağırıyor, ‘oğulun, biricik oğulun eti ancak açlığımı giderir!’”</p>
				<p>Yaşlı haham içini çekti. Tanrı’yı düşünmek alevlendirmiş, yormuştu onu. Yatabileceği bir köşe aradı. Uykusuzluktan bitkin keşişler, yatmak ve başrahibi düşünmek üzere hücrelerine çekilmişlerdi. Ruhu manastırda kırk gün dolaşacak ve yaptıklarını görmek, öğüt vermek veya paylamak için hücrelerine girecekti. Böylece, hem dinlenmek, hem de uykularında onu görmek için yattılar. Yaşlı haham bakındı, kimseyi göremedi. Hücrede iki kara köpekten başka canlı yoktu. İçeri girmişler, mozaik taşların üstüne yatmışlar, yaslı yaslı, boş kalan koltuğu kokluyorlardı. Dışarda, kudurmuş rüzgâr kapıyı dövüyor, o da girmek istiyordu içeri.</p>
				<p>Ama haham, köpeklerin yanına yatmaya hazırlanırken, Meryem’in oğlunun, kıpırdamadan, köşede durmuş, kendisine baktığını gördü. Kaygıyla doğruldu ve yeğenine yaklaşması için başıyla işaret etti. Delikanlı sanki bu çağrıyı bekliyordu. Dudaklarında titrek, acı bir gülümseme, ilerledi.</p>
				<p>“Otur, İsa,” dedi haham. “Seninle konuşmak istiyorum.”</p>
				<p>“Buyur,” diye cevap verdi delikanlı, karşısına geçip diz çökerek, “ben de sizinle konuşmak istiyorum Simun Amca.”</p>
				<p>“Burada ne arıyorsun? Annen köy köy dolaşıyor, ağlaya sızlaya seni arayıp duruyor.”</p>
				<p>“O beni arıyor, ben Tanrı’yı. Hiçbir zaman onunla buluşamayacağız demek,” diye cevap verdi delikanlı.</p>
				<p>“Pek katı yüreklisin. Anneni babanı, bir insan gibi sevmedin hiç.”</p>
				<p>“Daha iyi ya. Yüreğim yanan bir kömür. Kime değerse yakıyor.”</p>
				<p>“Nen var kuzum senin? Nasıl oluyor da, böyle konuşabiliyorsun? Bir eksiğin var ama, nerede bilmiyorum?” dedi haham. Meryem’in oğlunu daha iyi görebilmek için başını ileri doğru uzatarak. Delikanlının gözleri yaşla doluydu, taştı taşacaktı. “Gizli bir acın var senin, yiyip bitiriyor seni yavrum. Bana açıkla da, rahat et. Ta derinlerde gizli bir acı...”</p>
				<p>“Bir mi?” diye sözünü kesti delikanlı ve o acıklı gülümseme bütün yüzüne yayıldı. “Bir değil, sürülerle!”</p>
				<p>Bu patlayışın yürek parçalayıcı sesi hahamı korkuttu. Yatıştırmak için elini delikanlının dizine koydu.</p>
				<p>“Anlıyorum yavrum,” dedi yavaşça. “Acılarını açığa vur, çek çıkar içinden. Karanlıkta yeşerir onlar, gün ışığındaysa ölürler. Utanma, korkma... Konuş!”</p>
				<p>Ama Meryem’in oğlu nasıl başlayacağını ya da ne diyeceğini bilmiyordu; neyi yüreğinin derinlerinde gizleyecek, kendini yatıştırmak için neyi dışa vuracaktı. Tanrı, yedi defa günahkâr Magdalena, çarmıh, çarmıha gerilen adam, hepsi içinden geçiyor, böğürlerini yırtıyordu.</p>
				<p>Haham, dilsiz bir yakarı ile ona bakıp dizine hafif hafif vurdu.</p>
				<p>“Olmuyor mu?” dedi sonunda alçak, yumuşak bir sesle. “Olmuyor mu?”</p>
				<p>“Hayır Simun Amca, olmuyor.”</p>
				<p>“Çok mu ayartıcı şeyler geliyor aklına?” diye sordu; sesi daha da alçalmış ve yumuşamıştı.</p>
				<p>“Sürüyle,” dedi delikanlı dehşet içinde, “sürüyle.”</p>
				<p>“Küçükken,” dedi haham içini çekerek. “Ben de çok çektim. Tanrı şimdi seni sınadığı gibi, beni de birtakım acılara uğratarak sınamıştı; dayanabilecek miyim diye, ne kadar dayanabileceğim diye görmek istiyordu... Ben de birçok ayartıcı şeylerle karşılaştım. Kiminden korkmuyordum, vahşi görünenlerden; ama ötekilerine, uysal olanlarına, tatlılıkla dolu olanlarına gelince, onları sorma, alabildiğine korkuyordum onlardan, bildiğin gibi, rahat ve huzura kavuşabilmem için, senin gibi ben de bu manastıra geldim. Tanrı peşimi bırakmadı ama, burada, tam burada yakaladı beni. Kadın kılığında bir ayartıcı gönderdi. Dayanamadım. O günden beri; belki de Tanrı böyle istemişti, bu yüzden musallat oluyordu bana, rahatladım, Tanrı da rahatlamış oldu; uzlaşmıştık, şimdi dostuz artık. Aynı şekilde yavrum, sen de Tanrı’yla uzlaşacak ve iyileşeceksin.”</p>
				<p>Meryem’in oğlu başını salladı. “O kadar kolay iyileşebileceğimi sanmıyorum,” diye mırıldandı. Yanındaki haham gibi o da sustu. İkisi de soluk soluğaydılar.</p>
				<p>“Nereden başlayacağımı bilmiyorum,” dedi delikanlı, kalkmak üzere davranarak, “hiçbir zaman başlamayacağım, utancım büyük!”</p>
				<p>Ama haham sıkı sıkı tutmuştu dizinden. “Otur,” diye buyurdu, “gitme. Utanç da bir türlü ayartılıştır. Onu yen, yen de kal! Sana soracaklarım var; soran ben olacağım, senin sabretmen, bana cevap vermen gerek... Manastıra niçin geldin?”</p>
				<p>“Kendimi kurtarmak için.”</p>
				<p>“Kendini kurtarmak mı? Neden? Kimden?”</p>
				<p>“Tanrı’dan.”</p>
				<p>“Tanrı’dan mı!” diye bağırdı haham, kaygı içinde.</p>
				<p>“Peşimi bırakmıyor, tırnaklarını başıma, yüreğime, kasıklarıma batırıyor... Beni itmek istiyor...”</p>
				<p>“Nereye?”</p>
				<p>“Uçurumdan aşağı.”</p>
				<p>“Hangi uçurumdan?”</p>
				<p>“Kendi uçurumundan. Kalkıp konuşmamı buyuruyor. Ne diyebilirim ki? ‘Bırak beni, söyleyecek bir şeyim yok!’ diye bağırdım ona, ama oralı olmadı o. ‘Demek kabul etmiyorsun ha?’ dedim. ‘Pekâlâ o halde, ben sana gösteririm, kendimden nefret ettireceğim, o zaman bırakırsın yakamı...’ Bu yüzden akla gelmeyecek günahlar işledim.”</p>
				<p>“Akla gelmeyecek günahlar mı?” diye bağırdı haham.</p>
				<p>Delikanlı işitmemişti ama. Öfke ve acı onu alıp uzaklara götürmüştü.</p>
				<p>“Ne diye ille de beni seçiyor? Göğsümü açıp da bakmıyor mu içine? Orada birbirine girmiş yılanlar var, ıslık çalıp raks ediyorlar, bütün günahlar orada. Özellikle de...”</p>
				<p>Söz boğazına takıldı. Durdu. Saçlarının dibinden ter fışkırıyordu.</p>
				<p>“Özellikle de?..” diye yavaşça sordu haham.</p>
				<p>“Magdalena!” dedi İsa başını yukarı kaldırarak.</p>
				<p>“Magdalena mı?”</p>
				<p>Hahamın benzi atmıştı.</p>
				<p>“Tutmuş olduğu yolu seçmesine sebep benim. Daha çocukken onu beden zevklerini tatmaya sürükledim, evet itiraf ediyorum. Dinle haham, duymak istiyorsan dinle. Üç yaşlarında kadardım. Evde kimse yokken evinize girdim. Magdalena’nın elinden tuttum, soyunduk; yere yattık, çıplak ayak tabanlarımızı birbirine değdirdik. Ne büyük zevkti, ne zevkli günah! O anda işte Magdalena hapı yutmuştu, hapı yutmuştu, artık erkeksiz yaşayamazdı...”</p>
				<p>Yaşlı haham baktı, öteki, başını dizleri arasına almış, konuşmuyordu.</p>
				<p>“Benim suçum, benim, benim!” diye bağırarak göğsüne vuruyordu Meryem’in oğlu. “Bir bu olaydı, neyse!” diye devam etti biraz sonra. “Haham, ta çocukluğumdan beri, gönlümün derinlerinde, sadece zina şeytanını değil, kibir şeytanını da sakladım. Minikken bile –daha o sıralarda yürüyemiyordum, duvar boyunca seğirtirdim, düşmemek için tutuna tutuna gidendim– o zaman bile kendime bağırıyordum. Ah! Ne küstahlıktı o! Ne büyük küstahlık. ‘Tanrım, beni Tanrı yap! Tanrım, beni Tanrı yap! Tanrım, beni Tanrı yap!’ diye... Günün birinde koca koca üzüm salkımları vardı kucağımda, yanımdan bir Çingene kadın geçti. Bana doğru geldi, çömeldi, elimden tuttu. ‘O üzümleri bana ver,’ dedi ‘falına bakayım.’ Verdim ben de üzümleri. Eğilip içine baktı avucumun. ‘Ay! Ay!’ diye bağırdı. ‘Çarmıh görüyorum, bir sürü çarmıh ve yıldız...’ Derken güldü. ‘Yahudilerin kralı olacaksın!’ dedi ve gitti. İnandım ona, inandım da kasılarak yürümeye başladım, o gün bu gün. Simun Amca bir türlü aklımı başıma toplayamadım. Bunu söylediğim tek kimse sizsiniz Simun Amca, şimdiye dek kimseciklere açmamıştım bunu; o gün bugün aklımı toparlayamadım bir türlü.”</p>
				<p>Bir süre sakin durdu, derken;</p>
				<p>“Ben İblisim!” diye bağırdı. “Ben! Ben!”</p>
				<p>Haham dizleri arasındaki başını çıkarıp eliyle delikanlının ağzını kapattı.</p>
				<p>“Sakin ol!” diye buyurdu.</p>
				<p>“Hayır olmayacağım,” dedi delikanlı heyecan içinde. “Başladım bir kez, iş işten geçti; sakin olmayacağım! Ben yalancının, ikiyüzlünün biriyim, kendi gölgemden bile korkuyorum, hiçbir zaman doğru söylemedim, söyleyecek yürek de yok. Yanımdan bir kadın geçse, kızarıp başımı önüme eğiyorum, ama gözlerim şehvetle doluyor. Yağma etmek, dövmek veya öldürmek için elimi kaldırdığım yok, ne var ki bu gibi duyguları duymuyor değilim, korktuğumdan oluyor böyle. Korktuğumdan! Korktuğumdan! İçime bakacak olursan, görürsün o korkuyu, karnımın içinde yerleşmiş, tir tir titreyen bir tavşan, korkudan başka bir şey değil. Babam, annem ve Tanrım hep o.”</p>
				<p>Yaşlı haham, yatıştırmak için delikanlının ellerini kendi avuçları içine aldı. Ama İsa’nın vücudu çırpınışlar içinde kıvranıyordu.</p>
				<p>“Korkma yavrum,” dedi haham avutur gibi. “İçimizde ne kadar şeytan varsa onları meleğe çevirmek için elimizde o kadar fırsat var demektir. ‘Melek’ dediğimiz şey, nedamet getirmiş şeytanlardır, inancını yitirme... Ama sana soracağım bir şey daha var; İsa, hiç kadınla yattığın oldu mu?”</p>
				<p>“Hayır,” dedi delikanlı yumuşak bir sesle.</p>
				<p>“Canın çekmiyor mu?”</p>
				<p>Delikanlı kızardı, bir şey söylemedi, ama şakakları zonk zonk atıyordu.</p>
				<p>“Çekmiyor mu?” diye bir kez daha sordu haham.</p>
				<p>“Çekiyor,” diye cevap verdi delikanlı, bu söz öyle yavaş çıkmıştı ki ağzından, yaşlı adam belli belirsiz duyabildi.</p>
				<p>Ama birden, sanki henüz uyanmış gibi, İsa ürktü ve haykırdı:</p>
				<p>“Hayır, çekmiyor; çekmiyor!”</p>
				<p>“Niçin?” diye sordu haham, delikanlının acısı için başka bir çare bulamıyordu. Kendi başından geçenlerden, dünyanın dar geldiğini bağırıp çağıran, küfürler savurarak, ağzı köpürerek ona gelen sayısız ecinnilerden biliyordu; evlenir evlenmez dünya dar gelmemeye başlıyor, çocukları oldu mu da, durgunlaşıyorlardı.</p>
				<p>“Bana yetmez de ondan,” dedi delikanlı düzgün bir sesle. “Daha büyüğü gerek bana.”</p>
				<p>“Yetmez mi?” diye haykırdı haham şaşkınlık içinde. “Peki, nedir istediğin o halde?”</p>
				<p>Vakur yürüyüşlü, iri kalçalı Magdalena gelmişti aklına, göğüsleri çıplaktı, gözleri, dudakları ve yanakları boyalıydı. Güldü mü, dişleri pırıl pırıl görünüyordu; ama önünde kıvrıldıkça vücudu değişiyor, çoğalıyordu. Meryem’in oğlu bir göl görüyordu şimdi, Nasıra Gölü olmalıydı, çevresinde binlerce kadın erkek vardı –binlerce Magdalena–, mutlu, göğe bakan yüzler üzerlerine vuran ışıkta pırıl pırıl parlıyordu. Ama durun hele, güneş değildi bu ışığı veren, kendiydi. Nasıralı İsa, bu yüzden üstüne eğilmiş, nur yağdırıyordu. Bunun sevinçten mi, istekten mi olduğunu ayırt edemiyordu, bütün gördüğü nurdu.</p>
				<p>“Ne düşünüyorsun?” diye sordu haham. “Ne diye cevap vermiyorsun sözüme?”</p>
				<p>Delikanlı patladı birden: “Düşlere inanır mısın, Simun Amca,” dedi. “Ben inanıyorum; inandığım başka şey de yok. Gecenin birinde, görünmez düşmanların beni kuru bir sevgi ağacına bağladığını görmüştüm düşümde. Tepemden tırnağıma kadar, uzun kızıl oklar batıyordu, her yanımdan kan akıyordu. Başıma dikenlerden yapılmış bir taç koymuşlardı. Dikenlerin arasına şu ateşli harfler yazılmıştı. ‘Küfürbaz aziz...’ Ben küfürbaz azizim, Haham Simun. Bir şey sormasan daha iyi edersin, yoksa yine küfretmeye başlarım.”</p>
				<p>“Başla yavrum, haydi,” dedi haham sakince delikanlının ellerini yeniden kendi elleri içine alarak, “başla küfürlerine de, için yatışsın.”</p>
				<p>“İçimdeki şeytan şöyle bağırıyor: Sen marangozun oğlu değilsin, Kral Davut’un oğlusun. Sen bir insan değilsin, Daniel’in kehanetlerindeki, İnsan’ın Oğlu’sun. Dahası da var; Tanrı’nın oğlusun! Dahası da; Tanrısın!”</p>
				<p>Haham dinledi, iki büklüm oldu ve iskelet vücudu sarsıldı. Delikanlının çatlak dudaklarının kenarı köpük köpük olmuştu; dili damağına yapışmış, söz söyleyemez olmuştu. Başka neyi vardı ki söyleyecek? Her şeyi söylemişti, yüreğinin boşaldığını duydu. Ellerini hahamınkinden çekerek ayağa kalktı. Sonra yaşlı adama döndü.</p>
				<p>“Başka soracağın var mı?” dedi alaylı alaylı.</p>
				<p>“Hayır,” dedi adam, bütün gücünün, toprağa akıp yok olduğunu duyuyordu. Ömrü boyunca nice insan ağzından, nice cin çıkarmıştı. Dünyanın dört bir bucağından gelen ecinnileri iyi etmişti. Ne var ki, onların cinleri küçüktü, çıkarılmaları kolaydı; hamam, öfke, hastalık cinleriydi. Ama şimdi... Böyle bir cinle nasıl baş edebilirdi ki?</p>
				<p>Dışarıda Yehova’nın rüzgârı hâlâ kapıya vuruyor, içeri girmek istiyordu. Başka ses yoktu. Yeryüzünde ne bir çakal kalmıştı, ne de gökte bir karga... Bütün canlılar korku içinde sinmiş, Rabbin öfkesinin geçmesini bekliyordu.</p>
				</div>
  </body>
</html>