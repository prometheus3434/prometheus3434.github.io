<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter14">
<div class="html5_section">
				<h1 class="chapter-num">14</h1>
				<p>Zaman, arşınla endazeyle ölçülebilecek bir tarla olmadığı gibi, mille ölçülebilecek bir deniz de değildir; bir yürek çarpmasıdır. Bu nişanlılık ne kadar sürmüştü? Günler mi? Aylar mı? Yıllar mı? Meryem’in oğlu kıvanç içinde, şefkat dolu, bir damat gibi beyazlar içinde köy köy dolaşmış, dağlar aşmıştı, bazen de gölün bir kıyısından öteki kıyısına sandalla geçmişti. Toprak, nişanlısıydı onun. Ayağını kaldırır kaldırmaz, üstüne basmış olduğu topraktan çiçekler fışkırıyordu. Ağaçlara baksa çiçeklerini veriyorlardı. Bir balıkçı kayığına ayağı değse, rüzgâr çıkıp yelkenlerini şişiriveriyordu. Halk ona kulak veriyordu. Bu nişanlılık süresince, bir taşı kaldıracak olsanız, altından Tanrı’nın çıktığını görüyordunuz, bir kapıya vuracak olsanız, Tanrı gelip açıyordu size, dostunuzun veya düşmanınızın gözüne bakacak olsanız, gözbebeğinde, Tanrı’nın oturmuş, size gülümsediğini görüyordunuz.</p>
				<p>Kızgın Farisiler başlarını sallıyorlardı. “Vaftizci Aziz Yahya oruç tutuyor ve ağlıyor,” diye kurşun gözlerini dikip paylıyorlardı onu; “tehdit ediyor, gülmüyor. Ama sen, neşeli bir düğün olmayagörsün. Herkesten önce sen damlıyorsun oraya. Herkesle birlikte yiyor, içiyor, gülüşüyorsun, geçen gün Kana’daki düğünde genç kızlarla dans etmeye utanmadın. Peygamberin güldüğü, oynadığı duyulmuş mudur hiç?”</p>
				<p>Ama o gülümsüyordu.</p>
				<p>“Farisiler, kardeşlerim, ben bir peygamber değilim, ben bir damadım.”</p>
				<p>“Damat mı?” diye bağırıyorlardı Farisiler, nerdeyse üstlerini başlarını yırtacak gibi oluyorlardı.</p>
				<p>“Evet, Farisiler, kardeşlerim. Bir damat. Bağışlayın beni, çünkü size başka türlü nasıl anlatacağım bilemiyorum...”</p>
				<p>Arkadaşları Yahya, Andreas ve Yahuda’ya, yüzünün tatlılığının baştan çıkardığı, koşarak gelip onu dinlemek üzere tarlalarını ve kayıklarını bırakan köylüler ile balıkçılara, kucaklarında bebekleriyle gelmiş olan kadınlara dönüyordu.</p>
				<p>“Damat aranızdayken sevinmenize, kıvanç duymanıza bakın,” diyordu onlara. “Dul, öksüz, yetim kalacağınız günler de gelecektir, ama Baba’ya olan inancınızı yitirmeyin. Havadaki kuşlar, bakın nasıl inanıyor. Ne ekiyorlar, ne biçiyorlar, ama Baba, onların rızkını veriyor. Yeryüzünün çiçeklerini düşünün, ne iplik eğiriyorlar ne kumaş dokuyorlar, ama hangi kral bu denli görkemle giyinebilir? Bedeninizin yiyip içeceği, giyip kuşanacağı için kaygılanmayın. Bedeniniz topraktı bir zamanlar, yine toprak olacaktır. Bütün endişeniz Tanrı’nın ülkesi için, ruhunuzun ölümsüzlüğü için olsun!”</p>
				<p>Yahuda onu dinlerken kaşlarını çattı. Tanrı’nın ülkesi ilgilendirmiyordu onu. Bütün kaygısı yeryüzü hâkimiyetiydi, bütün yeryüzü de değildi onu düşündüren, dua ve bulutlardan değil, insan ve taşlardan meydana gelmiş İsrail ülkesiydi. Şu puta tapan, kâfir Romalılar ülkelerini çiğneyip duruyorlardı. İlkin onların kovulması gerekti; ondan sonra Tanrı’nın ülkesini düşünmek sırası gelirdi.</p>
				<p>İsa, Kızılsakal’ın alnını kırıştırdığını gördü, o kırışıklıklardan, gizli düşüncelerini okudu.</p>
				<p>“Gökle yer, ayrı ayrı şeyler değil, Yahuda, kardeşim,” dedi ona gülümseyerek; “taşla bulut ayrı ayrı şeyler değil. Tanrı’nın ülkesi havada değil, içimizde, gönlümüzde. Gönülden söz ediyorum ben. Gönlünü değiştirdin mi, yerle gök kucaklaşır, İsraillilerle Romalılar kucaklaşır, ayrılık gayrılık kalmaz arada.”</p>
				<p>Ama Kızılsakal’ın öfkesi yatışmıyordu bir türlü, kara kara düşünüyordu, kendini sabırlı olmaya, beklemeye zorluyordu. Ne dediğini bilmiyor, diye homurdanıp duruyordu kendi kendine. Bir düş ülkesinde yaşıyor, çevresinde olup bitenden haberi yok... Gönlüm, ancak çevremdeki dünya değişirse değişir. Ancak Romalılar İsrail ülkesinden yok olursa rahat huzur bulurum.</p>
				<p>Bir gün Zebedi’nin küçük oğlu, İsa’ya döndü. “Bağışlayın beni, efendim,” dedi, “Yahuda’yı bir türlü sevemiyorum. Yanına vardığımda vücudundan karanlık bir kuvvet fışkırıyor, binlerce minik minik iğneler batıyor her yanıma; geçen gün de akşamleyin kara bir meleğin kulağına bir şeyler fısıldadığını gördüm. Ne dedi?”</p>
				<p>“Ne dediğini biliyorum galiba,” diye cevap verdi İsa içini çekerek.</p>
				<p>“Ne dedi? Korkuyorum efendim. Ne dedi?”</p>
				<p>“Zamanı gelince öğrenirsin. Henüz ben de bilmiyorum kesin olarak.”</p>
				<p>“Niye hep yanında götürüyorsun onu, niye gece gündüz peşini bırakmıyor senin? Ve onunla konuşurken bizimle konuştuğun zamanki sesinden niye daha tatlı çıkıyor sesin?”</p>
				<p>“Öyle olması gerekiyor, Yahya kardeşim. O sevgiye daha muhtaç...”</p>
				<p>Andreas yeni hocasını izliyordu, günden güne dünya değişiyor, daha tatlılaşıyordu. Dünya değil. Gönlü! Yemek yemek, gülmek günah değildi artık; toprak ayağı altında daha bir sağlamlaşıyor, gök üzerine bir baba gibi eğiliyordu. Rabbin günü bir yangın günü değil, dünyanın sonu değildi, hasat zamanıydı, bağbozumuydu, düğündü, gülüşüp oynaşmaydı. Toprağın bakirliğinin sonsuz yenilenmesiydi. Her tan ağarışı yeni bir doğuştu; her sabah, Tanrı, dünyayı kutsal avuçları içinde tutacağına yeniden söz veriyordu.</p>
				<p>Günler geçtikçe Andreas durgunlaştı. Gülmek, yemek yemekle dost oldu; solgun yanakları kızardı. Akşamleyin ya da öğle vakti, bir ağacın altına yemek yemek üzere uzandığında ya da bir dostun evinde ağırlandığında ve İsa, her zamanki gibi, ekmeği kutsayıp bölüştürdüğünde, Andreas ekmeği alıyor, hemencecik sevgi ve kahkahaya döndürüyordu... Yine de ara sıra içini çektiği oluyordu, ailesini, dostlarını hatırladığında.</p>
				<p>“Yunus ile Zebedi ne olacaklar?” diye sordu bir gün, gözleri uzaklara takılı. O iki yaşlı adam ona yeryüzünün uçlarında gibi geliyordu. “Ya Yakup ile Petrus’tan ne haber acaba? Neredeler, hangi yörelerde işkence çekiyorlar?”</p>
				<p>“Hepsini bulacağız onların bir gün,” diye cevap veriyordu İsa gülümseyerek, “onların her biri de bizi bulacak. Üzülme Andreas. Baba’nın bahçeleri geniştir, herkes için yer vardır orada.”</p>
				<p>Bir akşamüstü İsa Beytsayda’ya girdi. Çocuklar zeytin dalları, hurma yaprakları bulup onu karşılamak üzere koştular. Kapılar açıldı, kadınlar dışarı uğradı. Ev işlerini bırakıp söyleyeceği güzel sözü dinlemek üzere ardından gittiler. Oğullar inmeli ana babalarını omuzlarına aldılar; torunlar kör dedelerini ellerinden tutarak yürüttüler. Kabarık pazılı erkekler, ecinnileri sürükleyerek ardından koştular, elini bu çılgınların başlarına koyup da iyileştirsin diye.</p>
				<p>Tesadüf bu ya, seyyar satıcı Thomas köyde gezintisine çıkmıştı. Makaralar, taraklar, kadınların mucize yaratan oyaları boyaları, tunç bilezikler, gümüş küpeler yükü altında sendeleyerek yürüyor, borusunu öttürerek mallarını ilan ediyordu. İsa onu bu durumda gördü. Bir rüzgâr esti birden... artık o şaşı tüccar Thomas değildi. Elinde bir marangoz tesviye aleti vardı. Uzak bir ülkede çevresini insan sürüleri almıştı. İşçiler taş ve çimento taşıyorlar, duvarcılar koca bir tapınak, mermer sütunlu, oturaklı bir yapı yapıyorlardı... Ustabaşı Thomas da oraya buraya koşup duruyor, elinde aleti, yapılan işleri gözden geçiriyordu... İsa gözünü kırpınca Thomas da kırptı cevap olarak ve birden kendini yeniden onun önünde, eskisi gibi malların yükü altında ezilir bir şekilde buldu. Kurnaz şaşı gözleri fırıl fırıl oynuyordu.</p>
				<p>İsa elini seyyar satıcının başına koydu.</p>
				<p>“Thomas, gel benimle. Taşıman için sana başka mallar vereceğim... Ruhun baharatını ve süslerini. Bu kez yeryüzünün uçlarına dek gideceksin ve mallarını bağıra bağıra insanlığa bildirip aralarında bölüştüreceksin.”</p>
				<p>“Hele ben önce şu önümdeki malları satayım da bir,” dedi kurnaz tüccar, kıkır kıkır gülerek, “ondan sonra ancak görürüz ne olacağını.” Tiz sesini yeniden yükseltip taraklarını, ipliklerini ve mucize yaratan oyalarını boyalarını reklam etmeye başladı...</p>
				<p>Köy eşrafından pek zengin, zalim ve namussuz bir ihtiyar, ellerini kapının kenarına dayamış, karşısında duruyor ve kendisine doğru yaklaşan insan sürüsüne acayip acayip bakıyordu. Önde koşan ve hurma dallarıyla zeytin dallarını havada sallayarak kapılara vuran çocuklar sürüsü sesleniyordu... “Geliyor, geliyor, Davut’un oğlu geliyor!” Beyazlar giyinmiş, saçları omuzlarına dökük bir adam geliyordu arkalarından. Sakin ve gülümseyerek sanki evleri kutsuyormuş gibi ellerini sola ve sağa doğru uzatıyordu. Ardından koşan kadın erkek ona değebilmek, güç ve kutsallık elde edebilmek için çırpınıyorlardı. Daha da arkada, körler, inmeliler vardı, yeni kapılar açılıyor yeni kalabalıklar beliriyordu.</p>
				<p>İhtiyar tedirgin oldu. “Bu da kim?” diye sordu, insan sürüsü içeri dalıp da servetini yağma etmesin diye, kapının iki yanını sımsıkı tuttu.</p>
				<p>Biri durup ona cevap verdi: “Yeni peygamber, Ananias. Şu karşında gördüğün beyazlı adamın bir elinde ölüm, bir elinde hayat var, dilediği gibi bölüştürüyor onları. Benden sana öğüt Ananias, pohpohla onu, iyi davran.”</p>
				<p>İhtiyar Ananias bunu duyunca dehşete kapıldı. Ruhunda ağır basan sürüyle dert vardı, geceleri sık sık ürpererek uyanır, korkudan dili tutulurdu. Kâbuslu düşlerinde cehennemin alevleri içinde boğazına dek batmış, kızardığını görürdü... Kimbilir, bu adam belki de kurtarabilirdi onu. Dünyada her şey büyü işi diye düşünüyordu, bu adamsa büyücünün ta kendisi... Sofrayı kuralım bakalım, besleyelim onu, yatıralım, belki bir mucize yaratır.</p>
				<p>Kararını verdikten sonra, yolun ortasına çıkıp elini göğsünün üstüne koydu.</p>
				<p>“Davut’un oğlu,” dedi, “ben yaşlı Ananias’ım, günahkâr biri, sense bir azizsin. Köyümüze ayağını basmaya tenezzül ettiğini duyunca, yemek yiyebilesin diye sofra kurdurttum senin için. Lütfen buyur, evime gel. Hepimizin bildiği gibi azizler bizim gibi günahkârlar için dünyaya gelir, evim kutsallığa susamış bir durumda.”</p>
				<p>İsa durdu. “Sözlerini beğendim, Ananias. Seni gördüğüme sevindim!”</p>
				<p>İsa zengin köy evine girdi. Köleler bahçede sofrayı kurdular, yastıklar getirdiler. İsa yastığa yaslandı, iki yanına da Yahya, Andreas, Yahuda ile, yemek yiyebilmek için havarilik taslayan kurnaz Thomas yaslandılar. Yaşlı mal sahibi karşılarına kuruldu, konuşmayı düş konusuna yöneltmek ve üfürükçüye kâbuslarını yok etmek için üfürtmek üzere, bir yol düşünmeye başladı. Yiyecek ile birlikte iki testi de şarap getirilmişti. Halk dışarda toplanmış, onların yiyip içerek Tanrı, hava ve bağlar konusunda konuşmalarını seyrediyordu. Yemeleri içmeleri bitince, köleler ibriklerle taslar getirdiler. Konuklar ellerini yıkayıp kalkmaya hazırlandılar. Tam bu sırada Ananias’ın sabrı tükeniverdi. Ona o kadar yedirdim içirdim, dedi kendi kendine. Yedi içti, avenesi de sebeplendi. Şimdi bunu ödemesinin zamanı.</p>
				<p>“Hocam,” dedi “gece kâbuslu düşler görüyorum, senin bir üfürükçü olduğunu duydum. Elimden geldiğince ağırladım seni; şimdi zatıaliniz de benim için bir şey yapın. Acıyın da bana düşlerimdeki cinleri kovun. Dediklerine göre mesel ile konuşuyormuş ve cinleri çıkarıyormuşsunuz. Bana da bir mesel söyleseniz. Anlamını anlar iyileşirim. Dünyada her şey büyücülük işi, öyle değil mi? Öyle ise gösterin büyücülüğünüzü.”</p>
				<p>İsa gülümsedi ve ihtiyarın gözleri içine baktı. İlk kez görmüyordu obur kişinin yırtıcı çenesini, kalın ensesini, pırıl pırıl dönen gözlerini. Bakması bile ürperti veriyordu ona. Bu insanlar, yiyor, içiyor, gülüyor ve bütün dünyanın kendilerine ait olduğunu sanıyorlardı; çalıp çırpıyorlar, dans ediyorlar, kadınlarla düşüp kalkıyorlardı, oysa cehennemin ateşleri içinde yandıklarının farkında değillerdi. Ancak ara sıra uykudayken gözlerini açıyor ve görüyorlardı... İsa yaşlı obura, etine, gözlerine, korkusuna baktı ve gerçek, bir kez daha hikâyeye döndü içinde.</p>
				<p>“Kulaklarını aç, Ananias,” dedi, “gönlünü aç, konuşacağım çünkü.”</p>
				<p>“Kulaklarımı açtım, gönlümü açtım. Dinliyorum, Tanrı’ya şükürler olsun.”</p>
				<p>“Bir zamanlar Ananias, adaletsiz, namussuz, zengin bir adam varmış. Yer içer, ipek giysiler al kumaşlar kuşanır, aç ve üşüyen komşusu Lazar’a yeşil bir yaprak değerinde dahi bir şey vermezmiş. Lazar masaların altında ekmek kırıntıları arar, kemik yalar, ama köleler onu tutup atarmış. O eşikte oturur, köpekler gelip yaralarını yalarmış. Derken ecelleri gelmiş, ikisi de ölmüşler. Biri sonsuz ateşe, öteki ise Hazreti İbrahim’in koynuna gitmiş. Günün birinde zengin adam gözlerini kaldırıp baktığında komşusu Lazar’ın İbrahim’in koynunda gülmekte ve kıvanç duymakta olduğunu görmüş. ‘İbrahim Peder, Peder İbrahim,’ diye seslenmiş ‘Lazar’ı gönder aşağıya ağzımı serinletmek için parmağımın ucunu ıslatsın, yanıp kavruluyorum burada!’ Ama İbrahim ona şöyle demiş: ‘Hatırlar mısın, bir zamanlar yiyip içiyor, o açken, soğuktan üşürken, toprağın ürünlerini yiyip bitiriyordun. Ona bir nebze olsun bir şey verdin mi? Şimdi kıvanç duymak sırası onda, sen de sonsuzca cehennemde yanacaksın.’”</p>
				<p>İsa içini çekti, sakinleşti. İhtiyar Ananias ağzı açık duruyor, başka şeyler bekliyordu. Dudakları kurumuş, dili damağına yapışmıştı. Gözleriyle yakarır gibi İsa’ya bakıyordu.</p>
				<p>“Bütün söyleyecekleriniz bu kadar mı?” diye sordu, titreyen sesiyle. “Başka bir şey söylemeyecek misiniz?”</p>
				<p>“Oh oldu!” dedi Yahuda bir kahkaha atıp. “Yeryüzünde haddinden fazla yiyip içenler, hepsini kusacaklardır yeraltında.”</p>
				<p>Ama Zebedi’nin küçük oğlu İsa’nın göğsüne doğru eğildi.</p>
				<p>“Efendimiz,” dedi yavaşça, “sözlerin yüreğimdeki yükü kaldırmadı. Bize kaç kez düşmanlarımızı bağışlamamızı söylemiştin! Düşmanınızı seveceksiniz, demiştin, yediden yetmiş yedi defaya kadar kötülük eden bir kişiye, yediden yetmiş yedi defaya kadar iyilik ediniz, demiştin. Ancak böylece nefret dünyadan atılabilir demiştin... Ama şimdi?.. Bağışlamak Tanrı’nın elinde değil mi ki?”</p>
				<p>“Tanrı adildir,” diye sözünü kesti Kızılsakal, yaşlı Ananias’a alaylı bir bakış fırlatarak.</p>
				<p>“Tanrı mükemmel iyiliktir,” diye karşı çıktı Yahya.</p>
				<p>“Yani umut yok mu?” diye kekeledi yaşlı mal sahibi. “Mesel bitti mi?”</p>
				<p>Thomas kalktı, sokak kapısına doğru uzun bir adım attı ve durdu.</p>
				<p>“Hayır, efendimiz, bitmedi,” dedi alayla. “Dahası da var.”</p>
				<p>“Söyle yavrum, hayır dua edeyim sana.”</p>
				<p>“O zengin adamın adı Ananias’tır!” dedi Thomas. Mallarının içinde bulunduğu torbayı yakaladığı gibi sokağın ortasında buldu kendini, orada komşularla birlikte kahkahalar atmaya başladı.</p>
				<p>İhtiyarın koca başına kan hücum etmişti, gözleri batan güneş gibi solmuştu.</p>
				<p>İsa elini uzatıp sevgili yoldaşının kıvırcık saçını okşadı. “Yahya,” dedi, “herkesin kulağı var, dinledi; herkesin zihni var, yargısını verdi. Tanrı adildir dediler ve daha öteye gidemediler. Ama bir de gönlü var insanın, sen dedin ki: Evet, Tanrı adildir, ama yetmez bu. Aynı zamanda mükemmel iyiliktir. Mesel böyle kalamaz, başka türlü bir sonu olmalı.”</p>
				<p>“Bağışla beni, efendimiz,” dedi delikanlı, “ama içimden geleni söyledim. İnsan bağışlar dedim kendi kendime. İnsan bağışladığına göre, nasıl olur da Tanrı bağışlamaz? Hayır, imkânsız. Bu mesel büyük bir küfür, böyle kalamaz. Başka türlü bir sonu olmalı.”</p>
				<p>“Başka türlü bir sonu var, sevgili Yahya,” dedi İsa gülümseyerek. “Dinle Ananias, dinle de gönlün yatışsın; siz de, bahçedekiler, siz de sokakta gülüp duran komşular siz de dinleyin. Tanrı sadece adil değil, aynı zamanda iyidir de; sadece iyi değil, aynı zamanda Baba’dır da. Lazar, İbrahim’in sözlerini duyunca içini çekmiş ve içinden Tanrı’ya şöyle hitap etmişti zihninden: ‘Tanrım, sonsuzca yanıp kavrulan bir insan, bir ruh olduğunu bilen biri Cennet’te nasıl mutlu olabilir ki? Onun susuzluğunu gider ki, benimki de giderilsin. Kurtar onu Rabbim, kurtar ki ben de kurtulayım. Yoksa ben de alevleri duymaya başlayacağım.’ Tanrı Lazar’ın düşüncesini okuyunca sevinmiş. ‘Sevgili Lazar, in aşağı susuzluk gidericiyi de yanına al. Çeşmelerimin suyu tükenmez hiç. Onu al buraya getir de içsin, senin susuzluğun da giderilmiş olsun...’ ‘Sonsuzca mı?’ diye sormuş Lazar. ‘Evet, sonsuzca,’ diye cevap vermiş Tanrı.”</p>
				<p>İsa başka söz söylemeden ayağa kalktı. Gece inmişti yeryüzüne. İnsanlar dağıldılar, kadınlar erkekler fısıldaşarak kulübeciklerine döndüler. Yürekleri dolmuştu. Söz besleyebilir mi insanı diye kendi kendilerine sormaya başladılar. Evet besleyebilirdi, söylenen söz güzel idiyse!</p>
				<p>İsa yaşlı mal sahibine Allahaısmarladık demek için elini uzattı, ama Ananias ayaklarına kapandı.</p>
				<p>“Efendimiz,” diye mırıldandı, “bağışla beni!” derken hüngür hüngür ağlamaya başladı.</p>
				<p>O gece, uyumak üzere yattıkları zeytin ağaçları altında Yahuda gidip Meryem’in oğlunu buldu. Bir türlü rahat edememişti. Dobra dobra konuşmak, her şeyi açıklamak için onu gidip görmesi, onunla konuşması gerekti. Şu cani Ananias’ın evinde, zengin adamın cehennemdeki cezasını duyup sevinerek el çırparak “Oh olsun!” dediğinde İsa’nın göz ucuyla paylıyormuş gibi gizli gizli, epey bir süre bakmış olması hâlâ işkence çektiriyordu ona. Hesaplarını temizlemeleri gerekiyordu mutlaka. Yahuda çiğ sözlerden, gizli bakışlardan hoşlanmıyordu.</p>
				<p>“Hoş geldin,” dedi İsa. “Seni bekliyordum.”</p>
				<p>“Meryem’in oğlu, ötekiler gibi değilim ben,” diye söze doğrudan girdi Kızılsakal. “Ne sevgilin Yahya’nın bakirliği var bende, ne de iyiliği, her esen rüzgârda fikrini değiştiren Andreas gibi kuş beyinli hayalcinin biri değilim. Ben vahşi, ipe sapa gelmez bir hayvanım. Piç doğdum, anam beni çöle bıraktı, kurt sütüyle beslendim. Kaba, sert, namuslu biri oldum. Sevdiğim kişinin ayakları altında pislikten başka bir şey değilim; nefret ettiğimi ise öldürüveriyorum.”</p>
				<p>Konuştukça, sesi boğuklaşıyor, gözleri kıvılcımlar saçıyordu karanlığa. İsa, yatıştırmak için elini o müthiş başın üstüne koydu. Ama Kızılsakal bu huzur aşılayacak eli silkip attı.</p>
				<p>Sözlerini tartarak devam etti: “Sevdiğim birini bile öldürebilirim, eğer onun doğru yoldan şaştığını görecek olursam.”</p>
				<p>“Doğru yol dediğin hangisi, Yahuda kardeşim?”</p>
				<p>“İsrail’in kurtuluş yolu.”</p>
				<p>İsa gözlerini kapadı ve cevap vermedi. Karanlıktan ona doğru atılan iki alev ve Yahuda’nın sözleri onu yaktı. İsrail neydi? Niçin sadece İsrail’di kurtulması gereken? Hepimiz kardeş değil miydik?</p>
				<p>Kızılsakal cevap bekliyordu, ama Meryem’in oğlu konuşmuyordu. Yahuda onu kolundan tuttu, uyandırmak istermiş gibi sarstı. “Anlıyor musun?” diye sordu. “Söylediğimi işittin mi?”</p>
				<p>“Evet anlıyorum,” diye cevap verdi İsa gözlerini açarak.</p>
				<p>“Dobra dobra konuştum seninle, çünkü kim olduğumu, ne istediğimi bilip bana cevap vermeni istiyorum. Seninle gelmemi istiyor musun, istemiyor musun? Bilmek istiyorum.”</p>
				<p>“Gelmeni istiyorum, Yahuda kardeşim.”</p>
				<p>“Özgürce konuşabilecek miyim seninle, sen ‘evet’ dediğinde ben sana ‘hayır’ diye karşı çıkabilecek miyim? Çünkü –sana söyleyeyim de zihninde şüpheli bir taraf kalmasın– başka kim olursa olsun ağzı açık dinleyebilir seni, ama ben dinleyemem! Köle değilim ben, özgür bir insanım. İşte böyle, ister kabul et, ister etme, benden bu kadar.”</p>
				<p>“Ama benim de bütün istediğim şey özgürlük Yahuda.”</p>
				<p>Kızılsakal ürperdi. İsa’nın omzundan yakalayıp ateşli soluğuyla haykırdı: “İsrail’i Romalılardan kurtarmak istiyor musun?”</p>
				<p>“...ruhu günahtan kurtarmak istiyorum.”</p>
				<p>Yahuda elini çılgın bir davranışla omzundan çekti aldı ve zeytin ağacının gövdesine bir yumruk indirdi. “İşte burada ayrılıyor yollarımız,” diye homurdandı. İsa’nın karşısına geçip ona nefretle bakarak. “İlkin bedenin Romalılardan kurtarılması gerek, ruhu günahtan kurtarmak işi sonra gelir. Yol budur. Tutabilir misin bu yolu? Eve damdan başlanmaz, temelden başlanır kurmak için.”</p>
				<p>“Temel ruhtur, Yahuda.”</p>
				<p>“Temel bedendir, oradan başlaman gerek işe. Dikkat et Meryem’in oğlu. Önce de söylediğim gibi yine söylüyorum, dikkat et, sana dediğim yolu seç. Niçin seninle geldiğimi sanıyorsun? Söyleyeyim bak; sana gideceğin yolu göstermek için.”</p>
				<p>Andreas yandaki zeytin ağacının altındaydı. Uykusunda konuşmalar duymuş, uyanmıştı. Kulak kesildi, İsa’nın sesini duyuyordu, tanımıştı, bir de boğuk, öfke dolu bir ses daha vardı. Ürkmüş bir geyik gibi titredi. Gece vakti İsa’nın rahatını bozmak için gelenler mi olmuştu? Andreas biliyordu, hoca her ayrıldığı yerde kendini seven birçok kadın erkek, sayısız yoksullar bırakıyordu ardında; ama bu arada birçok zengin ve ihtiyar arasında nefret uyandırdığı, düşmesini dileyen ileri gelen kimseler de oluyordu. O caniler acaba serserinin birini göndermişler de, ona bir kötülük mü yaptırmak istiyorlardı? Emekleyerek seslere doğru süründü karanlıkta. Ama Kızılsakal sürtünmeyi duymuş, dizleri üstüne kalkmıştı.</p>
				<p>“Kim var orada?” diye seslendi.</p>
				<p>Andreas sesi tanıdı. “Benim Yahuda, ben Andreas,” diye cevap verdi.</p>
				<p>“Git yat sen, Yunus’un oğlu, özel bir iş konuşuyoruz biz.”</p>
				<p>“Git uyu yavrum,” dedi İsa da.</p>
				<p>Yahuda sesini alçalttı. İsa Kızılsakal’ın ağır soluğunu yüzünde duydu.</p>
				<p>“Çölde, Kardeşlik Derneği’nin bana seni öldürmem için görev verdiğini söylemiştim, hatırlarsın. Ama son dakikada fikrimi değiştirdim, bıçağımı kınına soktum, şafak atarken, hırsız gibi sıvıştım manastırdan.”</p>
				<p>“Niye fikrini değiştirdin, Yahuda kardeşim? Hazırdım ben.”</p>
				<p>“Beklemek istiyordum.”</p>
				<p>“Neyi?”</p>
				<p>Yahuda bir süre sustuktan sonra, birden, “İsrail’in beklediği o kimsenin sen olup olmadığını anlamak için,” dedi.</p>
				<p>İsa ürperdi. Zeytin ağacının gövdesine yaslandı, bütün vücudu tir tir titriyordu.</p>
				<p>“Atılıp kurtarıcıyı öldürmek istemiyordum; hayır, istemiyordum!” diye bağırdı Yahuda birden ter basan alnını silerek. “Anlıyor musun?” dedi, sanki biri onu boğazlıyordu. “Anlıyor musun, istemiyorum!”</p>
				<p>Derin derin soludu.</p>
				<p>“Kendi bile bilmeyebilir, dedim. Sabırlı olmak, yaşamasına yardım etmek daha iyi, yaşasın bakalım, ne diyecek, ne yapacak görelim. Beklediğimiz kimse değilse, onu yok etmek için önümüzde bol bol vakit var nasıl olsa... Böyle dedim kendime, bu yüzden öldürmedim seni.”</p>
				<p>Toprağı ayağının başparmağıyla oyarak, bir süre pofladı. Sesi çaresizlik ifade eden bir boğukluktaydı:</p>
				<p>“Seni nasıl çağıracağımı bilemiyorum: Meryem’in oğlu mu desem? Marangozun oğlu mu? Davut’un oğlu mu, bilmiyorum? Hâlâ kim olduğunu bilmiyorum, ama sen de bilmiyorsun. İkimizin de bunu bulmamız gerek, bulmalıyız ve yüreğimizi yatıştırmalıyız. Ötekilere bakma sen, onlar meleyen kuzular gibi geliyorlar peşinden; seni hayran hayran seyretmekten ve gözyaşı dökmekten başka bir şey yapmayan kadınlara da kulak asma; onların yürekleri var, kafaları yok, yürüklereyse ihtiyacımız yok bizim. Senin kim olduğunu, seni yakan alevin İsrail’in Tanrısı mı, yoksa şeytan mı olduğunu ancak ikimiz bulacağız. Mutlaka bulmalıyız! Mutlaka!”</p>
				<p>İsa tir tir titriyordu. “Elimizden ne gelir, Yahuda kardeşim? Bunun cevabını nasıl bulabiliriz? Yardımcı ol bana.”</p>
				<p>“Var bir yolu.”</p>
				<p>“Söyle.”</p>
				<p>“Vaftizci Aziz Yahya’ya gideriz. O bize söyler. ‘Geliyor, geliyor!’ diye bağırıp duruyor ya! Seni görür görmez anlar, sen misin, değil misin diye. Haydi yürü, sinirlerin yatışır, ben de ne yapmam gerektiğini bilirim.”</p>
				<p>İsa derin düşüncelere daldı. Bu kaygı kaç kez sarmıştı benliğini, kaç kez çırpınarak, ağzı köpürerek secdeye varmıştı! Halk onu kafadan kontak, ecinni biri sanmış, yanından korku içinde uzaklaşmıştı. Ama o, Cennet’i Âlâ’daydı; zihni kafesinden uçup gitmişti, yükselmiş, yükselmiş, Tanrı’nın kapısına vurup sormuştu. Kimim ben? Niçin doğdum? Dünyayı kurtarmak için ne yapmalıyım? Kestirme yol hangisidir, acaba kendi ölümüm mü?</p>
				<p>Başını kaldırdı. Yahuda’nın koca vücudu üstüne eğildi.</p>
				<p>“Yahuda, kardeşim,” dedi, “yanıma uzan şöyle. Tanrı uykuyla gelip götürecek bizi. Yarın Tanrı isterse, zinde kalkarız ve Yahudiye’nin peygamberini buluruz, Tanrı nasıl isterse öyle olur. Ben hazırım.”</p>
				<p>“Ben de hazırım,” dedi Yahuda, yan yana yattılar.</p>
				<p>İkisi de alabildiğine yorgundu herhalde, yatar yatmaz uyuyuverdiler, ertesi sabah şafak sökerken de, ilk uyanan Andreas onları sarmaş dolaş, mışıl mışıl uyur buldu.</p>
				<p>Güneş ışığı göle vurdu ve dünyayı aydınlattı. Kızılsakal öne geçip yol göstermeye başladı. Ardından da İsa ve iki yoldaşı, Yahya ile Andreas yola koyuldu. Daha satacak malları olan Thomas köyde kaldı. Durumdan her bakımdan faydalanmaya çalışan kurnaz seyyar satıcı, Meryem’in oğlunun söyledikleri hoşuma gidiyor, diye düşünüp duruyordu. Nalları diker dikmez, yoksullar sonsuzca yiyip içeceklermiş. Güzel, güzel ya, bu arada bizlere ne olacak! Aman dikkatli ol Thomas, halt etme de taraf tutmaya kalkma. Güven altında olmak için yapılacak en iyi iş sepetine iki türlü mal koymak; üste, herkes görsün diye taraklar, oyalar, boyalar; alta, birinci sınıf müşteriler için göklerin hâkimiyeti... Kıkır kıkır güldü, bohçasını yeniden sırtına vurdu, şafak atarken borusunu öttürdü, sesini yükseltti ve yeryüzü mallarını ilan ede ede Beytsayda yollarındaki seferine başladı.</p>
				<p>Kefernahum’da, Petrus ile Yakup tan ağarırken kalkmışlar, ağ çekiyorlardı. Ağ güneşte pırıl pırıl, fıkır fıkır oynayan balıklarla doluydu. Başka zaman olsa, iki balıkçı ağın bu denli ağır oluşuna sevinirlerdi, ama bugün akılları bambaşka yerlere gitmişti, bir şey söylemiyorlardı. Susuyorlardı, ama ikisinin içlerinde de bir kavga vardı, nesiller boyunca onları bu göle bağlayan alınyazısıyla kavga ettikleri gibi, hesaplayıp duran, gönüllerinin kanatlanmasına bırakmayan kendi zihinleriyle de kavga ediyorlardı. Ne biçim bir hayat bu, diye bağırıyorlardı kendi kendilerine. Ağ atmak, balık tutmak, yemek, uyumak ve her gün ağarışında yeniden günlük rızık kaygısına kendini vermek, bütün gün boyunca, yıl boyunca ömürleri boyunca! Daha ne kadar sürecek bu! Ne kadar? Böyle mi ölüp gideceğiz... bu konuda şimdiye kadar hiç düşünmemişlerdi. Yürekleri hiç tedirgin olmamıştı; yakınmadan, çağların yolundan gitmişlerdi. Anaları babaları, ataları binlerce yıldır böyle yaşamışlardı, bu gölün çevresinde balıkla güreşe güreşe. Günün birinde katılaşmış ellerini kavuşturup ölüyorlar, derken çocuklar, torunları şikâyet etmeden aynı yola koyuluyorlardı... Petrus ile Yakup da şimdiye dek yürümüşlerdi bu yoldan, yakınacakları bir taraf olmamıştı. Ama yakınlarda birdenbire çevrelerinin daraldığını, boğulmakta olduklarını duymaya başlamışlardı... Şimdi gölün ötelerine doğru dalgın dalgın bakıyorlardı. Nereye? Neye doğru bakıyorlardı? Kendileri de bilmiyorlardı; bütün bildikleri, boğulur gibi olduklarıydı.</p>
				<p>Bu işkence yetmiyormuş gibi de, her gün, gelip geçenler yeni yeni haberler getiriyordu: Cesetler canlanıyor, inmeliler kalkıp yürüyorlar, körler ışığı görmeye başlıyordu... Oradan geçip gidenler, “Kimdir bu peygamber?” diye soruyorlardı iki balıkçıya. “Kardeşleriniz onunla, siz de bilirsiniz herhalde. İşittiğimize göre, Nasıralı marangozun oğlu değil Davut’un oğluymuş. Doğru mu?” Ama Petrus ile Yakup omuz silkip yeniden ağlarına eğiliyorlardı. İçlerini yatıştırmak için ağlamak istiyorlardı. Bazen, gelip geçenler uzaklaştıktan sonra Petrus arkadaşına dönüp, “Bu mucizelere inanıyor musun, Yakup?” diye soruyordu.</p>
				<p>“Ağı çekmene bak sen, ağzını kapat!” diye cevap veriyordu Zebedi’nin ağzı kalabalık oğlu, derken bir hamle yapıyor, yüklü ağı bir kol boyu daha yaklaştırıyordu.</p>
				<p>O gün de şafakta bir arabacı geçti, yeni haberler getirdi.</p>
				<p>“Dediklerine göre yeni peygamber yaşlı, eli sıkı Ananias’ın evinde Beytsayda’da yemek yemiş. Yemek yemesi biter bitmez, köleler su getirip de ellerini yıkadıktan sonra, Ananias’a yaklaşıp kulağına bir şeyler fısıldamış, ansızın ihtiyar adamın zihni altüst olmuş, ağlaya ağlaya mallarını yoksullara dağıtmaya başlamış.”</p>
				<p>“Ne fısıldamış acaba?” diye sordu Petrus, gözleri yine ötelere, gölün ötelerine dalmıştı.</p>
				<p>“Ah bir bilsem ne fısıldadığını!” diye güldü arabacı. “Bütün zenginlerin kulaklarına çiviyle çakardım da, yoksullar biraz soluk alırdı... Hoşça kalın,” diye seslendi, yürümeye devam etti, “balığınız bol olsun!”</p>
				<p>Petrus arkadaşına bir şey söylemek üzere döndü, ama vazgeçiverdi. Ne diyebilirdi ki ona? Bol bol laf. Yetmemiş miydi şimdiye dek söyledikleri? Bütün işleri bırakarak tiksinerek kalkıp bırakıp gidesi geldi. Uzaklara giderdi! Yunus’un kulübesi pek küçük gelmeye başlamıştı. Şu su dolu leğen, Nasıra Gölü de küçülmüştü. “Böyle yaşamak olmaz!” diye mırıldandı, “Yaşamak değil bu! Gitmeli buradan!”</p>
				<p>Yakup döndü, “Ne mırıldanıp duruyorsun öyle?” diye sordu. “Sus. Rahat dur.”</p>
				<p>“Hiçbir şey mırıldanıp durduğum yok; kahrolsun!” diye cevap verdi Petrus, derken deli gibi ağı çekmeye başladı.</p>
				<p>Tam o sırada İsa’nın ilk kez insanlarla konuştuğu yeşil tepenin doruğunda Yahuda yalnız başına göründü. Yolda meşe ağacından kopardığı eğri büğrü değneğini yere vura vura yürüyordu. Ardından üç yoldaşı geliyordu. Soluk soluğa, bir an için altlarındaki dünyayı gözden geçirmek üzere dorukta durdular. Göl mutlu, pırıldıyordu; güneş onu okşadıkça gülüyordu. Balıkçı kayıkları su yüzünde kırmızı beyaz kelebeklerdi. Üstlerinde kanatlı balıkçılar, martılar vardı. Kefernahum uzakta vızıldayıp duruyordu. Güneş yükselmiş, gün muhteşemdi.</p>
				<p>“A bak, Petrus!” dedi Andreas, ağ çeken kardeşinin bulunduğu kıyıyı göstererek.</p>
				<p>“Yakup da orada!” dedi Yahya içini çekerek. “Hâlâ kendilerini çekip kurtaramadılar şu dünyadan.”</p>
				<p>İsa gülümsedi. “İçini çekme sevgili yoldaş,” dedi. “Siz oturun, rahatınıza bakın, ben gidip getiririm onları.”</p>
				<p>Çevik, oynak adımlarla inmeye başladı. Yahya ona bakarak, melek gibi, diye düşündü. Bir, kanatları eksik... Taşlar üstünden seke seke aşağı indi. Kıyıya vardığında yavaşladı, ağları üstüne eğilmiş iki balıkçıya yaklaştı. Arkalarında durup uzun bir süre kıpırdamadı. Zihni boş bir durumda, onlara baktı, baktı; ama sanki içi boşalıyordu, içinden bir kuvvetin dışarı aktığını duyuyordu. Her şey hafifleşti, havada yüzmeye başladı, gölün üstünde bir bulut gibi; iki balıkçı da hafifleşti, onlar da havada yüzmeye başladılar, ağları da içindekilerle birlikte yükseldi; artık ağlıktan çıkmıştı, içindekiler balık değil bir sürü insandı binlerle, mutlu, dans eden insan kalabalığı...</p>
				<p>Birden iki balıkçı üstünde bir uyuşukluk, tuhaf, tatlı bir uyuşukluk duydu. Sıçrayarak korku içinde döndüler. Arkalarında İsa hareketsiz durmuş, onlara bakıyordu.</p>
				<p>“Bağışla bizi, efendimiz!” diye bağırdı Petrus utanç içinde.</p>
				<p>“Niçin Petrus? Bağışlayacağım ne yaptın ki?”</p>
				<p>“Hiç,” diye mırıldandı Petrus. Derken birden: “Bu yaşamak mı? Bıktım artık!” dedi.</p>
				<p>“Ben de bıktım!” dedi Yakup ve ağı yere çaldı.</p>
				<p>“Gelin,” dedi İsa, ellerini ikisine birden uzatarak. “Gelin, sizleri insan avcısı yapacağım.”</p>
				<p>Aralarına girerek, ikisinin elini de tuttu. “Yürüyün, gidiyoruz,” dedi.</p>
				<p>“Babama Allahaısmarladık demeyecek miyim?” diye sordu Petrus ihtiyar Yunus’u hatırlayarak.</p>
				<p>“Arkana bile bakma Petrus. Vaktimiz dar. Gidelim.”</p>
				<p>“Nereye?” dedi Yakup durarak.</p>
				<p>“Niçin soruyorsun? Soru sorma artık, Yakup. Gel!”</p>
				<p>Bu sırada Yunus Baba mangalın üstüne eğilmiş, yemek pişiriyordu, birlikte oturup yemek için oğlu Petrus’u bekliyordu. Bir tek oğlu –Rabbim korusun– kalmıştı şimdi ona. Petrus aklı başında bir delikanlıydı, işleri iyi yönetirdi; ötekini, Andreas’ı çoktan silmişti defterinden. Bir bakıyorsun, şu şarlatanın, bir bakıyorsun bu şarlatanın peşinden gidiyor, yaşlı babasını, ağları onarmak, rüzgârlarla boğuşmak, kahrolası kayıklarla uğraşmak için yalnız bırakıyordu, üstelik yemek pişirmek, eve bakmak da ihtiyarın eline bakıyordu; karısının ölümünden beri cebelleşip duruyordu bu ev cinleriyle. Ama Petrus –Tanrı ondan razı olsun, diye düşünüyordu Yunus– Petrus bana destek oluyor, güç kuvvet veriyor... Yemeği kotardı. Hazırdı. Güneşe bir bakış fırlattı. Nerdeyse öğle olmuştu. “Acıktım,” diye homurdandı, “ama gelinceye kadar bekleyeceğim.” Ellerini kavuşturup bekledi...</p>
				<p>Daha ötedeki Zebedi’nin evi açıktı. Avlu sepet ve testilerle doluydu; köşede imbik duruyordu. Şarap presinde kalan üzüm kabuklarından ve saplarından damıtılan rakının çekildiği, evin baştan başa alkol koktuğu zamandı. Zebedi Baba ile karısı, yağma edilen çardağın altında küçük bir masada yemek yiyorlardı. Zebedi Baba dişsiz dişetleriyle lokmalarını elinden geldiği kadar çiğnemeye çalışıyor, işini genişleteceğinden söz ediyordu. Uzun zamandır, kendisine borçlu olan ve ödeyemeyecek bir durumda bulunan kapı komşusu ihtiyar Nahum’un evine gözünü dikmişti. Gelecek hafta, Tanrı isterse, evi açık artırmayla sattırmayı düşünüyordu. Kaç yıldır onu alıp aradaki duvarı yıkarak avlusunu genişletmek istiyordu. Bir şarap presi vardı, bir de zeytin presi istiyordu, böylece bütün köy, yağını çıkarmak için ona gelecek, o da alacağı yüzdeyle kendi yıllık ihtiyacını sağlayacaktı. Ama şarap presini nereye koyabilirdi? Ne olursa olsun, Nahum’un evini almalıydı... Yaşlı Salome söylediklerini duydu, ama aklı sevgili Yahya’daydı. Neredeydi acaba? Yeni peygamberin dudaklarından damlayan bu bal da neydi. Onu öyle çok yeniden görmek, bir kez daha konuşmasını duymak, Tanrı’yı insanların yüreklerine indirmesini görmek istiyordu ki! Oğlum iyi etti, diye düşünüyordu, doğru yolu seçti, sütüm helal olsun... Birkaç gün önce görmüş olduğu düşünü hatırladı, düşte kapıyı açmış, ardından güm diye kapatıp evi şarap presleriyle, tıkabasa dolu dolaplarıyla bırakıp yeni peygamberin ardından gitmek üzere çıkmıştı... Ayağım çıplak, midem boş, ardından koşuyordum, diye düşünüyordu ve hayatımda ilk kez mutluluğu duydum...</p>
				<p>“Dinliyor musun beni?” diye sordu Zebedi Baba, karısının gözlerinin bir ara daldığını görmüştü. “Aklın nerede?”</p>
				<p>“Dinliyorum,” diye cevap verdi Salome, sanki ilk kez görüyormuş gibi bakmaya başladı Zebedi’ye.</p>
				<p>Bu sırada ihtiyar adamın kulağına tanıdık sesler geldi sokaktan. Oğullarının ortasında beyazlı adamı görünce, kapıya koştu, ağzı hâlâ doluydu.</p>
				<p>“Hey çocuklar,” diye seslendi “nereye gidiyorsunuz? Evimden böyle mi geçeceksiniz. Durun!”</p>
				<p>Ötekiler yollarına devam ederken, Petrus cevap verdi:</p>
				<p>“Elimizde iş var Zebedi.”</p>
				<p>“Ne işi?”</p>
				<p>“Pek karışık, karmaşık bir iş,” dedi Petrus ve kahkahalarla gülmeye başladı.</p>
				<p>İhtiyar adamın gözleri dışarı fırladı. “Sen de mi Yakup, sen de mi?” diye bağırdı, ağzındaki lokmayı çiğnemeden yutarak. İçeri girip karısına baktı.</p>
				<p>“Çocuklarına güle güle de,” dedi başını sallayarak. “Bizden aldı onları. Yakup da demek?” dedi, ne düşüneceğini bilemiyordu. “Ama aklı başındaydı çocuğun. Olamaz!”</p>
				<p>Salome susuyordu. Ona ne diyebilirdi ki? Nasıl anlayabilirdi? Salome’nin açlığı yatışmıştı, kalktı, kapıya gidip durdu ve mutlu kafilenin Şeria’ya, Kudüs’e doğru giden anayola girişlerini seyretti. Yaşlı elini kaldırıp kocası duymasın diye alçak sesle, “Yolunuz açık olsun hepinizin,” dedi.</p>
				<p>Köyden çıkarken, koyunlarını gölün kıyısında otlatan Filipus ile karşılaştılar. Kızıl yüksek bir kayanın üstüne çıkmıştı ve değneğini destek olarak kullanarak kendi gölgesini seyretmek için öne doğru eğiliyordu. Altındaki yolda çakılların ezilişini duyunca, doğruldu.</p>
				<p>“Hey!” diye seslendi, geçenleri tanımıştı. “Hey, beni görmüyor musun? Nereye gidiyorsunuz?”</p>
				<p>“Tanrı’nın ülkesine!” diye seslendi Andreas. “Sen de gel istersen!”</p>
				<p>“Bana bak Andreas, doğru konuş. Mecdel’e düğüne gidiyorsanız ben de gelirim. Natanael beni de çağırdı. Yeğenini everiyor.”</p>
				<p>“Mecdel’den öteye gitmek istemez misin?” diye seslendi Yakup.</p>
				<p>“Koyunlarım var,” diye cevap verdi Filipus. “Nereye bırakayım onları?”</p>
				<p>“Tanrı’nın ellerine,” dedi İsa dönmeden.</p>
				<p>“Kurtlar yer!”</p>
				<p>“Yesinler!” diye bağırdı Yahya.</p>
				<p>Hey ya Rabbim, bunlar iyice delirmiş diye düşündü çoban ve sürüsünü toplamak için ıslık çaldı.</p>
				<p>Yürüyorlardı. Eğik değnekli Yahuda yine önde gidiyordu. Bir an önce varmak için acele edip duruyordu. Ötekilerin yürekleri sevinç içindeydi, kuşlar gibi ıslık çalıyor, güle oynaya gidiyorlardı. Petrus, öncü Yahuda’ya yanaştı, bir o gülmüyordu. Ne ıslık çalıyor ne de gülümsüyordu; bir an önce varmak için, yol gösterip duruyordu.</p>
				<p>“Yahuda, ne olur nereye gittiğimizi söyle,” dedi Petrus sessizce.</p>
				<p>Kızılsakal’ın yarı yüzü güldü. “Tanrı’nın ülkesine,” dedi.</p>
				<p>“Dalga geçme ne olur, söyle nereye gidiyoruz. Hocaya soramıyorum.”</p>
				<p>“Kudüs’e.”</p>
				<p>“Ha! Üç günlük yol!” dedi Petrus kırçıl saçını yolarak. “Bilseydim, yanıma sandallarımı alırdım, bir somun ekmek, bir kabak dolusu şarap ve değneğimi alırdım.”</p>
				<p>Bu kez Kızılsakal’ın bütün yüzü güldü. “Ah zavallı Petrus,” dedi, “top yuvarlanıyor artık, durdurulamaz. Elveda de sandallarına, ekmeğine, şarabına ve değneğine. Çıktık yola artık –anlamıyor musun Petrus–, dünyadan çıktık; denizi, toprağı bıraktık, havalandık!” Petrus’un kulağına eğildi: “Daha vakit var... Git!”</p>
				<p>“Artık nasıl dönebilirim?” dedi Petrus, kollarını iki yana açarak, sanki çepeçevre sarılmış da boğuluyormuş gibi dört bir yöne döndürdü. “Bütün bunların tadı kalmadı benim için,” dedi, gölü, balıkçı kayıklarını ve Kefernahum’daki evleri göstererek.</p>
				<p>“Tamam!” dedi Kızılsakal koca başını sallayarak. “O halde homurdanmayı bırak, yürü!”</p>
				</div>
  </body>
</html>