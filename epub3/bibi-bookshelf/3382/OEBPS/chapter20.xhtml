<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter20">
<div class="html5_section">
				<h1 class="chapter-num">20</h1>
				<p>Onlar konuşurken, ansızın eşiğe mavi bir gölge düştü. Hepsi geri geri çekildi. Ayakları kan içinde, üstü başı çamura belenmiş, yüzü tanınmayacak bir halde, İsa duruyordu karşılarında. Kimdi bu, tatlı hoca mı, vahşi Vaftizci mi? Saçları bükülmüş örgüler halinde omuzlarına düşmüştü; derisi yanmış, sertleşmişti; avurtları çökmüştü; gözleri öylesine büyümüştü ki, bütün yüzünü kaplamıştı. Kuvvetle yumulmuş duran yumruğu, saçı, yanakları ve gözleri aynı Vaftizci’ninki gibiydi. Ağzı açık havariler, susmuş, ona bakıyorlardı. İki adam birleşip bir kimse olabilir miydi?</p>
				<p>Vaftizci’yi o öldürdü, o... o... diye düşünüyordu Yahuda, tedirginlik yaratan yeni gelene yol açmak için geri çekilirken. İsa’nın eşiği nasıl aştığını, haşin haşin her birine nasıl baktığını, dudaklarını nasıl ısırdığını gördü... Her şeyi ondan almış, her şeyi; bedenini yağma etmiş diyordu Yahuda. Ama ruhunu, o vahşi sözlerini? Şimdi konuşur, görürüz...</p>
				<p>Bir süre hepsi de sustular. Meyhanenin havası değişmişti. Meyhaneci sessizce bir köşeye çömelmişti, aval aval İsa’ya bakıyordu, İsa ise dudaklarını ısırarak, ağır ağır ilerliyordu. Şakaklarındaki damarlar şişmişti. Birden hepsi de boğuk sesini duydular. Yoldaşlar tir tir titrediler. Çünkü bu onun sesi değildi, korkunç peygamber Vaftizci’nin sesiydi.</p>
				<p>“Gidiyordunuz demek?”</p>
				<p>Kimse ağzını açıp cevap vermedi.</p>
				<p>“Gidiyordunuz demek?” diye öfkeyle tekrarladı. “Konuş, Petrus!”</p>
				<p>“Efendimiz,” diye cevap verdi Petrus, güvensiz bir sesle. “Yahya ayak seslerinizi duydu yüreğinde, biz de sizi karşılamaya çıkacaktık...”</p>
				<p>İsa kaşlarını çattı. Acı ve öfke üstüne çullanmıştı, ama kendini tuttu.</p>
				<p>“Yürüyün gidelim,” dedi kapıya doğru dönerek. Yahuda’yı gördü, bir kenarda durmuş, sert bakışlı mavi gözleriyle ona bakıyordu.</p>
				<p>“Geliyor musun Yahuda?” diye sordu ona.</p>
				<p>“Ölüme kadar seninleyim. Biliyorsun.”</p>
				<p>“Yetmez bu! Duyuyor musun, yetmez! Ölümden ötede de benimle olman gerek... Yürüyün haydi!”</p>
				<p>Meyhaneci fıçılar arasındaki uyuşuk, kasılmış durumundan fırlayarak kalktı. “Talihiniz açık olsun çocuklar!” diye seslendi. “İyi kurtuluşlar! Yolunuz açık olsun Celileliler, mutlu zaman gelip de cennete girdiğinizde, size verdiğim şarabı unutmayın, başı da unutmayın!”</p>
				<p>“Söz verdik ya,” diye cevap verdi Petrus, yüzü ciddiydi, üzgündü. Korkudan hocaya yalan söylediğine canı sıkılmıştı. İsa’nın çatık kaşları söylediği yalanı anladığını gösteriyordu. Sessiz sessiz paylıyordu onu. Petrus, korkak, yalancı, hain! Kahrolasıca, ne zaman adam olacaksın? Korkuyu ne zaman yeneceksin? Ne zaman dönmeyi bırakıp duracaksın, yel değirmeni seni!</p>
				<p>Petrus meyhanenin giriş yerinde durmuş, efendisinin ne yöne gideceğine bakıyordu. Ama İsa kıpırdamadan durmuş, Davut’un kapısının arkasından gelen tiz, çatlak sesleri dinliyordu. Cüzamlılardı bunlar. Tozlara yayılmışlar, kollarını geçenlere doğru uzatırken, bir yandan da Davut’un haşmetini ve Tanrı’nın esirgeyiciliğini türküyle dile getiriyorlardı, günahlarını yeryüzünde ödemek üzere onları cüzamlı yapmış olan Tanrı’ya dua ediyorlardı; gelecek hayatta yüzleri güneşler gibi sonsuzca parlayacaktı.</p>
				<p>İsa’nın yüreği burkuldu. Şehre doğru döndü. Dükkânlar, atölyeler, meyhaneler açılmıştı, sokaklar hıncahınç insanla doluydu. Nasıl da koşuşuyorlar, bağrışıyorlardı, bedenlerinden ter akıyordu oluk oluk! Atlardan, insanlardan, borazanlardan ve borulardan korkunç bir böğürtü yükseliyordu: Kutsal kent, hasta, içi cüzam, çılgınlık ve ölümle dolu, korkunç bir hayvan gibiydi.</p>
				<p>Sokaklardaki böğürtüler artmaya devam ediyordu, adamlar koşuşup duruyordu. Aceleleri nedir, diye soruyordu İsa kendi kendine. Ne diye koşar bu insanlar, nereye? İçini çekti. Hepsi de, hepsi de cehenneme!</p>
				<p>Tedirgin oldu. Bu yamyam şehirde durmak, tapınağın damına çıkıp Tövbe edin, Rabbin günü gelmiştir diye seslenmek miydi ödevi? Sokaklarda bir aşağı bir yukarı soluk soluğa koşuşup duran bu zavallı halkın, Celile’nin kendi halindeki balıkçılarından ve çiftçilerinden daha çok nedamete ve iç huzuruna ihtiyaçları vardı. Burada kalacağım, diye düşündü İsa. İlk olarak burada dünyanın yıkımını ve göklerin hâkimiyetini açıklayacağım!</p>
				<p>Andreas üzüntüye dayanamamıştı. İsa’ya yaklaştı. “Efendimiz,” dedi, “Vaftizci’yi yakalayıp öldürdüler!”</p>
				<p>“Önemi yok,” diye sakince cevap verdi İsa. “Vaftizci ödevini yapmak için yeteri kadar zaman buldu. Andreas, dilerim biz de zaman buluruz ödevimizi yerine getirmek için!” Öncü’nün eski havarisinin gözlerinin yaşla dolduğunu gördü. “Üzülme, Andreas,” dedi omzuna hafif hafif vurarak. “O ölmedi. Ölenler, ölümsüzlüğe geç kalanlardır. O geç kalmadı. Tanrı ona zaman bıraktı.”</p>
				<p>Bunu söyleyince zihninin aydınlandığını duydu. Doğrusu bu dünyada her şey zamana bağlıydı. Zaman her şeyi olgunlaştırıyordu. Zamanınız varsa, insan çamurunu içten işleyerek, onu ruha çevirmeyi başarabiliyordunuz. O zaman ölümden korkmuyordunuz. Zamanınız yoksa, o zaman mahvoluyordunuz... Sevgili Tanrım, diye yakarıyordu İsa sessizce, bana zaman ver, bütün istediğim bu senden. Zaman ver bana... Hâlâ içinde çok çamur kaldığını duyuyordu, insan tarafı çoktu. Hâlâ öfkeleniyor, korkuyor, kıskanıyordu; Magdalena aklına geldiğinde, gözleri dumanlanıyordu; daha dün gece Lazar’ın kız kardeşi Maria’ya gizlice baktığında bile...</p>
				<p>Utançtan kızardı ve hemen kararını verdi: Bu şehirden gidecekti. Ölüm zamanı henüz gelmemişti; henüz hazır değildi... Sevgili Tanrım, diye yalvardı yeniden, zaman ver bana, sadece zaman başka bir şey değil. Yoldaşlarına başıyla işaret etti:</p>
				<p>“Gelin kardeşlerim, Celile’ye dönelim. Tanrı adına!”</p>
				<p>Sevgili ahırına dönen, aç, içi sızlayan atlar gibi Nasıra Köyü’ne koştu yoldaşlar. Kızılsakal Yahuda, yine önde gidiyordu. Islık çalıyordu. Yıllardır yüreğini bu denli mutlu duymamıştı. Çölden gelişinden beri hocada gördüğü ses değişikliği, vahşiliği pek hoşuna gitmişti. Vaftizci’yi öldürdü, deyip duruyordu kendi kendine. Onu kendine aldı; kuzuyla aslan birleşti, bir tek gövde oldu. Mesih hem aslan, hem de kuzu olabilir mi eski canavarlar gibi?.. Islık çalarak, sabrederek yürüyüp gidiyordu. İnsan hep susamaz, diye düşünüyordu. Göle varmadan bir gece ağzını açıp konuşacaktır. Sırrını açıklayacaktır bize: Çölde ne yaptığını, İsrail’in Tanrısı’nı görüp görmediğini ve ikisinin ne konuştuğunu. Sonra veririm yargımı.</p>
				<p>İlk gece gelip geçti. İsa söz söylemeden yıldızlara baktı. Çevresinde, yorgun yoldaşlar uyuyorlardı. Ama Yahuda’nın mavi gözleri karanlıkta kıvılcımlar saçıyordu... O ve İsa bütün gece uyumadılar, karşılıklı oturdular ama ağızlarını açıp tek kelime söylemediler.</p>
				<p>Tan ağarırken yeniden yola koyuldular. Yahudiye’ nin taşlarını arkalarında bıraktılar ve Samiriye’nin beyaz toprağına vardılar. Yakup’un kuyusunda kimsecikler yoktu: Hiçbir kadın gelip de onların susuzluğunu gidermedi. Zındık ülkeden geçtiler ve sevgili dağlarını gördüler. Doruğu karlı Hermon’u, güzel Tabor’u ve kutsal Karmel’i.</p>
				<p>Hava karardı. Sık yapraklı bir sedir ağacı altına yattılar ve güneşin batışını seyrettiler. Yahya akşam duasını okudu: </p>
				<p>“Kapılarını bize aç Rabbim. Gün kararıyor, güneş batıyor, güneş kayboluyor. Senin kapına geldik Rabbim. Aç bize onu. Sonsuz Olan! Sana yalvarıyoruz, bağışla bizi. Sonsuz Olan! Yalvarıyoruz, acı bize. Sonsuz Olan, kurtar bizi!”</p>
				<p>Hava lacivertti. Gök güneşini kaybetmiş, henüz yıldızlarını bulmamıştı. Süssüz olarak yeryüzüne düştü. İsa’nın çevik uzun parmaklı elleri, toprağa yapışık bir durumda alacakaranlıkta belli belirsiz parlıyordu. İçinde akşam duası hâlâ dolaşıyor, işini yapıyordu. İnsanların titreyen ellerinin Rabbin kapılarına vurduğunu, ama kapıların açılmadığını duyuyordu. İnsanlar kapıları çalıyorlar ve bağırıyorlardı. Neye bağırıyorlardı?</p>
				<p>İyi duyabilmek için gözlerini kapadı. Gündüz kuşları yuvalarına dönmüşlerdi, gece kuşları gözlerini henüz açmamıştı. İnsanlığın köyleri çok uzaktaydı: Ne insanların gürültüsünü, ne köpeklerin havlamalarını duyuyordunuz. Yoldaşlar akşam dualarını mırıldandılar, ama uykuları gelmişti, kutsal sözler içlerinde yankı uyandırmadan kayboldu gitti. Ama İsa içinde insanların Rabbin kapılarına vurduğunu –kendi kapısına vurduğunu– duyuyordu. Sıcak insan yüreğine vuruyorlar: “Aç! Aç! Kurtar bizi!” diye bağırıyorlardı.</p>
				<p>İsa, sanki kendi de kapısına vuruyormuş, açılması için yalvarıyormuş gibi elini göğsüne götürdü. Kendisini yalnız sanarak böyle mücadele ederken, arkasından birinin kendisini seyrettiğini hissetti. Döndü, Yahuda’nın soğuk ateşle yanan gözleri üstündeydi. İsa ürperdi. Kızılsakal mağrur, ele avuca gelmeyen bir hayvandı. Bütün yoldaşlar arasında, onun kendisine en yakın, bununla birlikte en uzak duranı olduğunu duyuyordu. Sanki ondan başka kimseye herhangi bir açıklamada bulunmak zorunda değildi. Sağ elini uzattı.</p>
				<p>“Yahuda, kardeşim,” dedi, “bak elimde ne var?”</p>
				<p>Yahuda alacakaranlıkta ne olduğunu görmek için boynunu uzattı.</p>
				<p>“Hiç,” diye cevap verdi. “Hiçbir şey görmüyorum.”</p>
				<p>“Birazdan görürsün,” dedi İsa gülümseyerek.</p>
				<p>“Göklerin hâkimiyeti,” dedi Andreas.</p>
				<p>“Tohum,” dedi Yahya. “İlk kez gölün kıyısında ağzını açıp da söylediğin sözleri hatırlıyor musun efendimiz? ‘Ekici tohumunu ekmeye geldi...’”</p>
				<p>“Ya sen, Petrus?” diye sordu İsa.</p>
				<p>“Ne söyleyebilirim ki sana efendimiz? Gözlerime sorsam bir şey söylemiyor. Gönlüme sorsam her şeyi söylüyor. İkisi arasında yüreğim çalan çan gibi gidip geliyor.”</p>
				<p>“Yakup, sen?”</p>
				<p>“Hiç. Bağışla beni efendimiz, ama elindeki tek şey değil ki...”</p>
				<p>“Bakın!” dedi İsa kolunu şiddetle kaldırarak. Kolunu yükseğe kaldırıp indirmesi yoldaşları ürküttü. Yahuda o kadar mutluydu ki gül gibi kızardı, bütün yüzü parladı. İsa’nın elini tutup öptü.</p>
				<p>“Efendimiz, efendimiz!” diye bağırdı. “Gördüm, gördüm ben! Vaftizci’nin baltası var elinde!”</p>
				<p>Ama hemen utanıverdi, sevincini tutamadığından kızmıştı. Yeniden çekilip sedirin gövdesine dayandı. İsa’ nın sesi, sakin ve ağır çıkıyordu.</p>
				<p>“Onu benim için getirip çürümüş ağacın köküne bıraktı. Onun için doğmuştu o. Onu bana getirmek için. Başka şey elinden gelmezdi. Ben geldim, eğilip elime baltayı aldım, ben de bunun için doğmuştum. Şimdi benim işim başlıyor, çürümüş ağacı kesme işi... Kendimi elimde bir çiçek açmış badem dalı tutan bir güvey sanmıştım hep, oysa oduncuymuşum. Hatırlıyor musunuz Celile’de nasıl kalkıp oynamıştık, gezinmiştik, dünyanın güzelliğini, gökle yerin birliğini bağıra bağıra açıklamıştık, cennetin neredeyse açılıp içine bizi alacağını söylemiştik? Hepsi bir düştü arkadaşlar. Şimdi uyandık artık.”</p>
				<p>“Yani cennet yok mu?” diye dehşet içinde bağırdı Petrus.</p>
				<p>“Var Petrus var, ama içimizde. Cennet içimizde, Şeytan’ın cehennemiyse dışarımızda. İki hâkimiyet çarpışıyor. Savaş! Savaş! İlk ödevimiz Şeytan’ı bu baltayla devirmek.”</p>
				<p>“Hangi Şeytan’ı?”</p>
				<p>“Çevremizdeki dünyayı. Cesur olun dostlarım. Sizi savaşa çağırıyorum, düğüne değil. Bağışlayın beni, kendimi bilmediğim için. Ama aranızda karısını, çoluğunu çocuğunu, tarlalarını, mutluluğunu düşünen varsa, bırakıp gitsin! Utanılacak bir şey yok. Kalksın, bize Allahaısmarladık desin ve hayır duamızı alarak gitsin. Henüz vakit geç değil.”</p>
				<p>Susuyordu. Gözlerini yoldaşlar üstünde gezdiriyordu. Kimse kıpırdamıyordu. Akşam yıldızı koca bir su damlası gibi sedir ağacının karanlık dalları ardından yuvarlandı. Gece kuşları kara kanatlarını sarsarak uyandı. Dağlardan serin bir esinti geldi, Petrus ileri atılarak bağırdı:</p>
				<p>“Bu baş başa savaşta birlikte ölene kadar seninle beraberim efendimiz!”</p>
				<p>“Bu sözler büyük sözler Petrus, hoşuma gitmedi. Güç bir yoldan geçiyoruz. Karşımıza insanlar çıkacak Petrus, çünkü kim ister kurtulmayı? Hiç olmuş mudur, bir peygamber ulusunu kurtarmak için ortaya çıkmış olsun da, ulusu onu taşlayarak öldürmemiş olsun. Çetin bir yolda ilerliyoruz. Değeri büyük hayatınız için ruhunuza yapışın, kaçmasın sakın. İnsanın bedeni zayıftır, ona güvenmeyin... Duydunuz mu? Sana söylüyorum, Petrus.”</p>
				<p>Petrus’un gözleri birden yaşlarla doldu. “Bana inanıyor musun efendimiz?” diye mırıldandı. “Böyle gördüğün ve güvenmediğin adam bir gün senin için ölecek.”</p>
				<p>İsa Petrus’un dizine elini koyup hafif hafif vurdu.</p>
				<p>“Olabilir... olabilir...” diye mırıldandı. “Bağışla beni sevgili Petrus.”</p>
				<p>Ötekilere döndü. “Vaftizci Aziz Yahya şarapla vaftiz ediyordu,” dedi, “onu öldürdüler. Ben ateşle vaftiz edeceğim sizi. İyi bilesiniz diye, güç anlar gelip de bizi ezeceği zaman bana yakınmayasınız diye bunu bu gece açıklıyorum size. Yola çıkmadan daha nereye yöneleceğimizi söylüyorum size: ölüme, öldükten sonra da ölümsüzlüğe. Yol budur. Hazır mısınız?”</p>
				<p>Yoldaşlar katılıp kalmışlardı. Ses haşindi. Artık oynak ve gülen bir ses değildi; onları savaşa çağırıyordu. Göklerin hâkimiyetini elde etmek için ille de ölümden geçmesi mi gerekiyordu yolun? Yok muydu başka yol? Basit adamlardı bunlar, yoksul, okuma yazma bilmez, gündelikçi işçilerdi, dünyaysa zengin ve güçlüydü, onunla nasıl savaşabilirlerdi ki? Melekler gökten inip de onların yardımına koşsaydı bari! Ama havarilerin hiçbiri yeryüzünde yürüyen, yoksula ve hor görülene yardım eden bir melek görmemişlerdi. Bu yüzden susuyorlardı ve tehlikeyi akıllarında tartıyorlardı. Yahuda onları gözlerinin ucuyla seyrediyor ve gururla sırıtıyordu. Bir o hesaplamıyordu. Ölümden nefret ederek, bedenini umursamayarak, ruhunu hele hiç aklına getirmeden giriyordu savaşa. Bir tek büyük tutkusu vardı ve o tutku uğruna kendini mahvetmesi büyük bir zevk olacaktı.</p>
				<p>Petrus sonunda ağzını açtı. İlk o konuştu:</p>
				<p>“Efendimiz, melekler gökten inip bizim yardımımıza koşacak mı?”</p>
				<p>“Bizler Tanrı’nın yeryüzündeki melekleriyiz Petrus,” diye cevap verdi İsa. “Başka melek yok.”</p>
				<p>“Ama bizler bu işi bir başımıza yapabilir miyiz dersin?” diye sordu Yakup.</p>
				<p>İsa kalktı. Burnunun köprüsü titriyordu.</p>
				<p>“Gidin,” diye bağırdı. “Bırakın beni!”</p>
				<p>“Seni bırakamam efendimiz,” diye bağırdı Yahya. “Ölüme dek seninleyim.”</p>
				<p>“Ben de efendimiz,” diye bağırdı Andreas hocasının dizlerine sarılarak.</p>
				<p>İki iri damla yuvarlandı Petrus’un gözlerinden, ama bir şey söylemedi; dinç bir delikanlı olan Yakup da utanarak başını önüne eğdi.</p>
				<p>“Ya sen, Yahuda, kardeşim?” diye sordu İsa; susmuş, ötekilere vahşi vahşi bakan Kızılsakal’ı görerek.</p>
				<p>“Sözlerle işim yok benim,” diye gürültüye getirdi, “Petrus gibi de ağlamıyorum. Baltayı elinde tuttuğun sürece seninleyim. Bıraktığın anda ben de seni bırakırım. Pekâlâ biliyorsun ki ardından gittiğim sen değilsin, balta.”</p>
				<p>“Efendimizle böyle konuşmaya utanmıyor musun?” dedi Petrus.</p>
				<p>Ama İsa memnundu. “Yahuda haklı,” dedi. “Dostlar, ben de baltanın arkasından gidiyorum.”</p>
				<p>Hepsi de yere uzandılar, sırtlarını sedir ağacına verdiler. Gökte yıldızlar çoğaldı.</p>
				<p>“Bu andan sonra,” dedi İsa, “Tanrı’nın sancağını açıp savaşa başlıyoruz. Rabbin bayrağına bir yıldızla bir haç işlenmiştir. Tanrı bizimle olsun!”</p>
				<p>Hepsi de susuyorlardı. Kararlarını vermişlerdi; yürekleri yiğitleşmişti.</p>
				<p>“Sizlere yine mesel ile konuşacağım,” dedi İsa yoldaşlarına, karanlık İsa’yı yutmuştu. “Muharebeye girişmeden son bir mesel daha... Bilin ki, yeryüzü yedi sütun üzerinde duruyor, sütunlar suyun, su bulutların, bulutlar rüzgârların, rüzgârlar fırtınanın, fırtına şimşeğin üstünde. Şimşekse, bir balta gibi Tanrı’nın ayakları dibinde.”</p>
				<p>“Anlamıyorum,” dedi Yahya kızararak.</p>
				<p>“Yahya, Yıldırım’ın oğlu!” diye cevap verdi İsa, sevgili yoldaşının saçını okşayarak. “Yaşlanınca, bir adada derviş olunca, gökler başının üstünde açılınca ve zihnin ateşle tutuştuğu zaman anlayacaksın!”</p>
				<p>Susmuştu, Tanrı’nın yıldırımının ne olduğunu, ilk kez bu kadar açıkça görüyordu. Tanrı’nın ayakları dibinde yakıcı bir balta, bu baltada da bir dizi tespih tanesi gibi, fırtına, rüzgâr, bulut ve su asılı duruyordu: Bütün toprak asılıydı. Yıllardır insanlarla, kutsal yazılarla baş başa yaşamış olmasına rağmen, kimse ona bu korkunç sırrı açmamıştı. Hangi sırrı mı? Yıldırımın, Tanrı’nın Oğlu, mesih olduğu sırrını. Dünyayı temizleyecek olan mesihti!</p>
				<p>“Partizan arkadaşlarım,” dedi –Petrus tam o sırada boynuza benzeyen iki alevin birden alnından fışkırdığını gördü–. “Biliyorsunuz, Tanrı’yla karşılaşmak için çöle gittim. Açtım, susuzdum, sıcaktan pişiyordum. Bir kaya üstünde tortop oldum ve Tanrı’dan görünmesini istedim. Dalga dalga cin sürüleri üzerime geldi, üzerimde kırılıp geri çekildiler, köpük köpük olup gerisin geri akıp gittiler. İlkin beden cinleriydi bunlar, derken zihin cinleri oldular, en sonunda da yüreğin, o güçleri her şeye yeten cinleri. Ama Tanrı’yı önümde tunçtan bir kalkan gibi tutuyordum, çevremdeki kum da pençe, diş ve boynuz parçalarıyla dolmuştu. Derken üstümde büyük bir ses duydum. ‘Kalk, Öncü’nün getirdiği baltayı al ve vur!’”</p>
				<p>“Kimse kurtulmayacak mı?” diye bağırdı Petrus. Ama İsa duymadı.</p>
				<p>“Birden elime sanki bir balta verilmiş gibi kolum ağırlaştı. Kalkmaya çalıştım, ama kalkarken bir kez daha duydum o sesi: ‘Marangozun oğlu, yeni bir tufan kopuyor, bu kez su değil gelen, ateş. Yeni bir gemi yap, azizleri seçip içine koy!’ Seçme başladı dostlarım. Gemi hazır, kapı henüz açık. Girin!”</p>
				<p>Hepsinde bir kıpırdama oldu. Sürtünerek İsa’nın çevresini aldılar, sanki İsa gemiydi de, içine girmek istiyorlardı.</p>
				<p>“Sesi yine duydum: ‘Davut’un oğlu, alevler dinince ve gemi Yeni Kudüs’te karaya oturunca, atalarının tahtını kur ve insanlığı yönet. Eski toprak kaybolmuş olacaktır, eski gök kaybolmuş olacaktır. Azizlerin üstünde yeni bir gök gerilecektir. Yıldızlar –ve insanların gözleri– eskisinden yedi kez daha parlak, parlayacaktır.’”</p>
				<p>“Efendimiz,” diye bağırdı yeniden Petrus, “seninle savaşacak olan hepimiz, tahtının sağında ve solunda yer aldığımız günü görmeden ölmemeliyiz!”</p>
				<p>Ama İsa duymadı. Gölün ateşli görüntüsüne dalmış konuşuyordu:</p>
				<p>“Son olarak, başımın üstünde bir kez daha duydum o sesi: ‘Tanrı’nın Oğlu, hayır duam seninledir!’”</p>
				<p>Tanrı’nın Oğlu! Tanrı’nın Oğlu, diye bağırıyordu her biri içinden, ama hiçbiri ağzını açmaya cesaret edemiyordu.</p>
				<p>Bütün yıldızlar görünmüştü artık. Bu gece alçaktaydılar, insanlarla gök arasında, ortada duruyorlardı.</p>
				<p>“Peki şimdi,” diye sordu Andreas, “askerlik hayatımıza nereden başlayacağız?”</p>
				<p>“Tanrı,” dedi İsa, “Nasıra’dan toprak alıp benim şu bedenimi yoğurdu. Nasıra’dan savaşa başlamam ödevdir benim için. Etimin ruha çevrilmesi orada başlamalıdır.”</p>
				<p>“Sonra da Kefernahum’a gideriz,” dedi Yakup, “anamı babamı kurtarırım.”</p>
				<p>“Derken Mecdel’e uğrarız,” diye ileri sürdü Andreas, “zavallı Magdalena’yı da alır gemiye koyarız!”</p>
				<p>“Oradan da bütün dünyaya!” diye bağırdı Yahya, doğuyu ve batıyı göstererek.</p>
				<p>Petrus onları duyunca güldü. “Ben karnımız için kaygılanıyorum,” dedi. “Gemide ne yeriz? Bana kalırsa, yenen cinsten hayvan alalım yanımıza. Hey ya Rabbim, aslanlara, kenelere ne ihtiyacımız var?”</p>
				<p>Açtı, aklı fikri yemekteydi şimdi. Ötekilerin hepsi de güldü.</p>
				<p>“Bütün düşündüğün şey tıkınmak,” diye payladı onu Yakup. “Biz burada dünyanın kurtuluşundan söz ediyoruz.”</p>
				<p>“Sizler hepiniz de benim düşündüğümü düşünüyorsunuz,” diye karşı çıktı Petrus, “ama açığa vurmuyorsunuz. İyi kötü aklıma ne gelirse açıkça söylüyorum ben. Zihnim bir yerde kalmıyor ki, dolanıp duruyor, ben de onunla dolanıp duruyorum. O yüzden bana yel değirmeni diye ad takmışlar. Haklı mıyım, değil mi, efendimiz?”</p>
				<p>İsa’nın yüzü gülümsemeyle aydınlandı. Eski bir hikâye geldi aklına:</p>
				<p>“Bir zamanlar hahamın biri, inananların duyup da havraya gelebilmesi için büyük ustalıkla boru çalabilecek birini arıyormuş. Bütün iyi boru çalanların gelmesini ilan etmiş. Hahamın kendi seçecekmiş en iyisini. Şehirdeki boru çalanların en ustası olan beş kişi çıkagelmiş. Her biri boruyu alıp çalmış. Bu iş bitince, haham onları birer birer sorguya çekmiş: ‘Boruyu çalarken ne düşünüyorsun yavrum?’ Birincisi: ‘Tanrı’yı düşünüyorum,’ demiş. İkincisi: ‘İsrail’in kurtuluşunu,’ demiş. Üçüncüsü: ‘Açlıktan ölen yoksulları,’ demiş. Dördüncüsü: ‘Öksüzlerle dul kadınları...’ demiş. Sadece biri, oradakilerin en pejmürde kılıklısı, bir köşede durmuş, ağzını açmıyormuş. ‘Ya sen?’ diye sormuş haham. ‘Boruyu çalarken ne düşünüyorsun yavrum?’ ‘Peder,’ diyerek kızarmış, ‘ben yoksulum, okuma yazma bilmem, dört de kızım var. Zavallılara drahoma veremiyorum, herkes gibi evlenemiyorlar. Onun için boruyu çaldığımda kendi kendime diyorum ki: Tanrım, bak senin için nasıl çalışıyor, kölelik ediyorum. Ne olur kızlarım için dört koca gönder! Hayır duam seninledir.’ Haham da, ‘Seni seçiyorum,’ demiş.”</p>
				<p>İsa Petrus’a dönerek güldü. “Hayır duam seninledir Petrus,” dedi. “Seni seçiyorum. Zihninde yiyecek var, dilinde de o var. Zihninde Tanrı olduğu zaman Tanrı üstüne konuşursun. Aferin! Bu yüzden işte insanlar sana yel değirmeni diyorlar... Seçiyorum seni. İnsanların yiyebilmesi için buğdayı öğütecek, ekmek yapacak olan yel değirmenisin sen.”</p>
				<p>Bir parça ekmekleri vardı. İsa böldü. Herkese bir lokma düştü, ama İsa kutsamıştı ekmeği, hepsi de doydular. Sonradan birbirlerinin omuzlarına dayanıp uyudular.</p>
				<p>Gece boyunca her şey uyudu –taşlar, sular ve ruhlar–. Yoldaşlar, sabah uyandıklarında, ruhları dal budak salmış, vücutlarının her köşesine yayılmış, onlara güven ve sevinç vermişti. Bulutlar toplanıyordu, sonbahar göğüydü. Geç kalmış turnalar geçiyor, kırlangıçları güneye doğru götürüyordu. Kaygısı olmayan havariler yolda yıldırım gibi ilerliyorlardı: Gökle yer gönüllerinde birleşmişti, en önemsiz taş bile Tanrı’yla dolu, pırıl pırıl yanıyordu.</p>
				<p>İsa yapayalnız önde ilerliyordu. Zihni uyuşuk bir durumdaydı, Tanrı’nın esirgeyiciliğine sığınmıştı. Ardındaki köprüleri sonunda yakıp yıktığını, artık geri gitmenin imkânı olmadığını biliyordu. Kaderi, önünde gidiyor, o da onu izliyordu. Tanrı neye karar verirse, o yer alacaktı... Kader mi? Ansızın, nicedir amansız olarak onu izlemekte olan esrarlı ayak seslerini yeniden duydu. Kulak verip dinledi. Çabuk çabuk, ağır ve kesin adımlarla ilerliyordu. Ama ardında değillerdi artık, önüne geçmiş, ona kılavuzluk ediyorlardı... ‘Daha iyi,’ diye düşündü, ‘daha iyi, artık yolumu yitirme korkum yok...’</p>
				<p>Sevinçle adımlarını açtı. Önündeki ayak sesleri sanki hızlanmıştı, o da hızlandırdı adımlarını. Görünmeyen kılavuza “İleri! İleri!” diye fısıldayarak ilerliyordu; kayalar onu tökezletiyordu, hendeklerden atlıyordu, koşuyordu. Birden bir çığlık attı. Ellerinde ve ayaklarında korkunç bir acı duydu, sanki çiviler batmıştı. Bir kaya üstüne yığıldı, ter soğuk taneler halinde alnından akıyordu... Bir an başı döndü. Toprak ayakları altından kaydı ve önünde vahşi, karanlık bir umman açıldı. Yelkenleri patlayacak derecede şişmiş, cesurca ilerleyen minik bir tekneden başka görünürde hiçbir şey yoktu... İsa baktı, baktı, derken gülümsedi: “Yüreğim,” diye mırıldandı, “yüreğimdir o küçük tekne...” Başı yeniden durulmuştu, acı dinmişti. Havariler geldiğinde, onu sakin sakin, kaya üstünde oturmuş, gülümser buldular.</p>
				<p>“İleri çocuklar, daha hızlı!” deyip ayağa kalktı.</p>
				</div>
  </body>
</html>