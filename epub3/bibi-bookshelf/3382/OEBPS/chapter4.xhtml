<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter4">
<div class="html5_section">
				<h1 class="chapter-num">4</h1>
				<p>Anne, yürüdü, yürüdü, bir an önce kalabalığın içine karışıp kaybolmak istiyordu. Önden kadınların çığırışları geliyordu; ardından çıplak ayaklı, darmadağın saçlı, yıkanmamış bedenli, gömleklerinin derinlerinde kama taşıyan soluk soluğa kalmış, kudurmuş erkekler gidiyordu. Onların arkasından yaşlı erkekler geliyordu, daha sonra da topallar, körler, sakatlar. Toprak, kalabalığın ayakları altında ufalanıyordu, toz bulutları yükseliyor, hava leş gibi kokuyordu. Tepede güneş, korkunç ateşini göndermeye başlamıştı bile.</p>
				<p>Yaşlı bir kadın, bakındı, Meryem’i görünce bir lanet savurdu. İki komşu yüzlerini çevirdiler ve meşum kehaneti bozmak için yere tükürdüler; yeni evli genç bir kadın, yanından geçerken bir yanına dokunur diye dehşet içinde eteğini topladı. Meryem içini çekti ve mor yemenisini iyice sardı, sadece, kızgın badem gözleri ve kapalı, acılı ağzı görünüyordu. Kayalar üstünde, düşe kalka, yapayalnız yoluna devam etti, bir an önce kalabalığa karışıp kaybolmak istiyordu. Çevresinde fısıltılar duyuyordu, ama yüreğini pek tutuyor ve yoluna devam ediyordu. Oğlum bu kadar alçalacak mıydı, diye düşünüyordu, yavrum benim, yavrum, sevgilim!.. Gözyaşlarını koyuvermemek için yemenisinin ucunu ısırdı.</p>
				<p>Kalabalığın içine daldı, erkekleri ardında bıraktı, kadınların arasına karışıp gizlendi. Eliyle kapamıştı ağzını, şimdi sadece gözleri görülüyordu. Artık komşularımın hiçbiri tanıyamaz beni, dedi kendi kendine ve rahatladı.</p>
				<p>Ansızın bir gürültü koptu ardında. Erkekler adımlarını sıklaştırmıştı, başa geçmek için önlerindeki kadınları yarmaya çalışıyorlardı. Partizan’ın hapsedildiği barakalara neredeyse varılacaktı, kapıyı kırıp adamı kaçırmak için sabırsızlanıyorlardı. Meryem bir kenara çekildi, gizli bir kapı aralığına saklanıp seyre koyuldu: uzun yağlı sakallar, uzun yağlı saçlar, köpürmüş ağızlar... Haham, yabani bir ızbandutun omuzlarına çıkmış, göğe doğru kollarını sallayarak haykırıyordu. Neler söylüyordu acaba? Meryem elini kulağına götürüp dinledi:</p>
				<p>“Çocuklarım, İsrail ulusuna olan inancınıza bağlı kalın. İleri, hep birlikte ileri! Korkmayın. Roma dediğiniz şey buluttan ibaret. Tanrı üfleyip dağıtıverecektir! Makabileri hatırlayın, Yunanlıları nasıl kovduklarını düşünün, dünyanın hâkimlerini nasıl utandırdıklarını hatırlayın! Aynı şekilde, biz de Romalıları kovacağız, onları yaptıklarından utandıracağız. Orduların Rabbi birdir, o da bizim Tanrımızdır!”</p>
				<p>İhtiyar haham, tanrısal bir coşku içinde sıçradı ve ızbandutun geniş omuzları üstünde oynamaya başladı. Oruç, dua, büyük umutlar onu yiyip bitirmiş, ihtiyarlatmıştı, koşacak gücü kalmamıştı. İriyarı dağlı, onu yakalamış, sürünün önünde koşuyordu şimdi, hahamı, bir sancak gibi, ileri geri sallayıp duruyordu, havada.</p>
				<p>“Hey, düşüreceksin, Barabbas,” diye bağırıyordu halk.</p>
				<p>Ama Barabbas tamamıyla kaygısız, yaşlı adamı omuzlarında atıp tutuyor, sallayıp duruyordu.</p>
				<p>Halk, Tanrı’yı istiyordu. Başları üstündeki hava ateş almıştı, alev alevdi, göğü yere bağlıyordu bu alevler. Zihinler bulanıyordu: Bu taş, ot ve insan eti dünyası inceldikçe inceliyor, seyreliyor, ardında alev ve meleklerden meydana gelen öteki dünya açılıyordu.</p>
				<p>Yahuda ateş aldı. Kollarını ileri doğru uzatarak ihtiyar hahamı, Barabbas’ın omuzlarından kaptı, kendi ensesine ata biner gibi oturttu ve bağırmaya başladı: “Bugün! Yarını bekleyemeyiz, bugün!” </p>
				<p>Haham da ateş almıştı şimdi ve yüksek sesiyle zafer mezmurunu okumaya başlamıştı; bu, bir ayağı mezarda olan birinin sesiydi. Çok geçmeden bütün sürü hep bir ağızdan okumaya başladılar:</p>
				
				<blockquote class="indented">
					<div>
				<span>Uluslar aldı çevremi:</span>
				<span>Tanrı adına dağıtıyorum onları!</span>
				<span>Uluslar çember gibi sardı beni:</span>
				<span>Tanrı adına dağıtıyorum onları!</span>
				<span>Eşekarıları gibi dolandılar dört bir yanıma:</span>
				<span>Tanrı adına dağıtıyorum onları!</span>
					</div>
				</blockquote>

				<p class="after-bq">Ulusları zihinlerinde dağıtarak ilahi söyleyedursunlar, Nasıra’nın göbeğinde düşman barikatları, birdenbire örülüvermişti: dört köşe, sağlam yapılmış, dört kuleli, dört büyük tunç kartallı. Kışlanın hiçbir köşesi kalmamıştı şeytanın sokulmadığı. Kulelerin üstünde Roma armasını taşıyan sarı-kara kartallı sancak vardı; altındaysa ordusuyla birlikte Nasıra’nın kana susamış Rufus’u; daha aşağılarda atlar, develer ve köleler; daha da aşağıda, derin, kör bir kuyunun dibinde atılan, saçlarına makas değmemiş; dudakları şarap, bedeni kadın görmemiş Partizan vardı. Başını sallamayagörsün, insanlar köleler, atlar, kuleler –üstündeki bütün lanetli katlar– yuvarlanıverecekti yere. Tanrı hep böyle davranır. Haksızlığın ta derinlerinde, adaletin horgörülen küçük çığlığını saklar.</p>
				<p>Partizan, Makabilerin kalabalık soyunun en sonuncu üyesiydi. İsrail’in Tanrısı koruyucu elini başı üstünden eksik etmemiş, kutsal tohumun yok olmasını istememişti. Bir gece Yahudiye’nin yaşlı kralı Herodes –cehennemlik hain– kırk genci katrana bulatmış, meşale yakar gibi yakmıştı, sebep de, o âna kadar kirletilmemiş bulunan tapınağın üst sövesine astığı altın kartalı çekip aşağı almalarıydı. Kırk bir suikastçının kırkı ele geçmiş, başkanları kaçmıştı. İsrail’in Tanrısı onu saçından yakalamış, kurtarmıştı, oydu işte bu Partizan, Makabilerin torunlarındandı, o sıralarda yanakları yeni tüylenen yakışıklı bir gençti.</p>
				<p>O olaydan sonra, yıllarca dağlarda dolaşmış, Tanrı’nın İsrail’e sunduğu kutsal toprağı, özgürlüğüne kavuşturmak için savaşmıştı. “Bir tek efendimiz var, o da Adonay!” diye haykırıp dururdu. “Yeryüzünün sivil memurlarına nüfus vergisi vermeyin, kartal biçimli putlarının Tanrı’ nın tapınağını kirletmesine katlanmayın, zorba imparator için öküz ve koyun kurban etmeyin! Bir tek Tanrı vardır, o da bizim Tanrımızdır; bir tek ulus vardır, o da İsrail ulusudur; yeryüzünün bütün ağacı üstünde bir tek meyve vardır; o da mesihtir.”</p>
				<p>Ama İsrail’in Tanrısı, koruyucu elini çekivermişti birden ve Nasıra’daki Romalı Yüzbaşı Rufus tarafından yakalanmıştı. Civardaki köylerden ne kadar köylü, işçi ve mal sahibi varsa, yığın halinde yola koyulmuşlardı; Nasıra Gölü’nden balıkçılar gelmişti. Ne zamandır, gece gündüz anlamı belirsiz, iki yana da çekilebilen bir haber, evden eve, bir balıkçı kayığından bir başkasına sıçrıyordu, bu arada yoldan geçenlere de kendini duyuruyordu:</p>
				<p>“Partizan’ı çarmıha geriyorlar, onun da suyu kaynadı; hapı yuttu!” Haberin şöyle olduğu da oluyordu: “Selam, kardeşler, Kurtarıcı geldi! Büyük palmiye dalları koparıp yürüyün, hep birlikte onu karşılamak üzere Nasıra’ya gidelim!”</p>
				<p>Yaşlı haham, Kızılsakal’ın omuzları üstünde diz çökmüştü, barakaları göstererek yeniden bağırmaya başladı:</p>
				<p>“Kurtarıcımız geldi! O kör kuyunun dibinde duruyor; ayakta bekliyor. Kimi mi bekliyor? Bizi, İsrail ulusunu! İleri! Kırın kapıyı, Kurtarıcıyı kurtarın ki, o da bizi kurtarsın!”</p>
				<p>Elinde tuttuğu baltayı kaldırarak, “İsrail’in Tanrısı adına!” diye vahşi bir sesle bağırdı Barabbas.</p>
				<p>Halk çığrışıyor, kamalar gömlekler altında kımıldıyor, çocuklar sapanlarına taş yerleştiriyordu. Barabbas başta olmak üzere hepsi birden demir kapıya yüklendiler. Ama gözler, Tanrı’nın parlak ışığından kamaşmıştı, kimse, barakalardaki küçük, basık kapıyı görmemişti, aralanan o kapıdan, benzi atmış, yaş dolu gözlerini silen Magdalena çıkmıştı. Mahkûma acımış, ona son zevkini, bu dünyada alabileceği en tatlı zevki tattırmak için geceleyin kuyuya inmişti. Ama o, vahşi Yahudi, Partizanlar taburundandı. İsrail kurtulmadan saçlarını kesmemeye, dudaklarını şaraba sürmemeye ve kadınla yatmamaya yemin etmişti. Magdalena bütün gece karşısında oturmuş, ona bakmıştı; ama onun gözleri Kudüs’e bakıyordu, kadının siyah saçlarının ardındaki, çok uzaklardaki Kudüs’e, o günün boyunduruk altındaki, alçalmış Kudüsü’ ne değil, geleceğin kutsal Kudüsü’ne, yedi muzaffer kale kapısı, yedi koruyucu meleği olan, yeryüzünün yetmiş iki milletinin ayaklarına kapanacağı Kudüs’e. Mahkûm, gelecekteki Kudüs’ün ılık yüreğine dokunur dokunmaz, ölüm yok oluverdi, çevresindeki dünya tatlandı, tortop oldu ve avucunun içini doldurdu. Gözlerini kapadı, Kudüs’ün yüreği avucundaydı, bir tek şey düşünüyordu şimdi: İsrail’in Tanrısını, saçlarına makasın değmediği, dudaklarına şarabın, vücuduna kadının sürülmediği Tanrı’yı. Partizan bütün gece Kudüs’ü tuttu derinlerinde, göklerin hâkimiyetini kurdu. Tanrı’nın ülkesini... ama meleklerden ve bulutlardan kurulmamıştı bu ülke, dilediği gibi, kışın ılık, yazın serin, insan ve topraktan meydana gelmişti.</p>
				<p>Yaşlı haham, namusunu yitirmiş olan kızının barakalardan çıktığını gördü. Başını öte yana çevirdi. Hayatının en büyük yüzkarasıydı. Nasıl olmuştu da Tanrı’dan korkan temiz kasıklarından böyle bir orospu çıkmıştı? Onu bu utanç yoluna götüren hangi şeytandı, hangi devasız dertti? Bir gün, Kana’daki bir şenlikten döndüğünde, ağlamış, kendini öldürmek istediğini söylemişti, sonradan da kahkahalarla gülmüş, yanaklarına allık sürmüş, mücevherlerini takıp takıştırıp sokaklarda dolaşmaya başlamıştı. Derken babasının evinden ayrılarak Mecdel’de bütün kervanların geçtiği kavşak noktasında ev açmıştı.</p>
				<p>Korsesinin bağı hâlâ çözük, yılmadan kalabalığa doğru ilerliyordu. Dudaklarındaki, yanaklarındaki boyalar çıkmıştı; Partizan’ı bütün gece seyrederek ağlamaktan gözleri bulanmış, sislerle kaplanmıştı. Utanan babasının başını öte yana çevirdiğini görünce, acı acı gülümsedi. Utanmayı unuttuğu gibi, Tanrı korkusunu, baba sevgisini ve insanların düşüncelerine kulak vermeyi de bir yana bırakmıştı. Dediklerine göre, içinde yedi cin taşıyordu, ama yedi şeytan değil, yedi bıçaktı bunlar.</p>
				<p>Yaşlı haham yeniden bağırmaya başladı. Kızını görmesinler diye halkın bakışlarını kendine doğru çevirmek istiyordu. Tanrı görmüştü kızını, yeterdi; oydu onu yargılayacak olan.</p>
				<p>“Gönlünüzün gözlerini açıp göklere bakın!” diye haykırdı, Kızılsakal’ın omuzları üstünde fır dönerek. “Tanrı başımızın üstünde duruyor. Gökler yarıldı, melekler saf saf geldiler, hava kırmızı mavi kanatlarla doldu!”</p>
				<p>Gök alev alevdi. Kalabalık, gözlerini havaya kaldırdı, göğe baktı, Tanrı’yı gördü; silahlarla donanmış, aşağıya iniyordu. Barabbas baltasını kaldırdı. “Bugün! Yarını bekleyemeyiz, bugün!” diye çığırdı, halk yığını da barakalara atıldı. Demir kapıya yüklendiler, manivelalara başvurdular, duvarlara merdivenler dayadılar, ateşe vermek için meşaleler getirdiler. Ama birden demir kapı açıldı ve iki tunç atlı belirdi. Tepeden tırnağa kadar silahlıydılar, güneşten yanmışlardı, iyi beslendikleri belliydi, kendilerine güvenir bir havaları vardı. Kararlı ifadelerle atlarını mahmuzladılar, mızraklarını havaya kaldırdılar; sokaklar uğuldayan ayak sesleriyle doldu birden, geridekiler çarmıha geriliş tepesine doğru kaçmaya başladılar.</p>
				<p>Lanetli tepe, çıplaktı, çakmaktaşları ve dikenlerden başka şey yoktu. Hangi taşı kaldırsanız, kurumuş kan lekeleriyle karşılaşıyordunuz. İbraniler, özgürlük peşinde, Romalılara ne zaman karşı gelseler, bu tepe çarmıhlarla doluyor, çarmıha gerilen başkaldıranlar acı içinde kıvranıp inildiyordu. Geceleyin çakallar gelip ayaklarını yiyordu, ertesi sabahsa kargalar iniyor, gözlerini oyuyorlardı.</p>
				<p>Kalabalık, soluk soluğa, tepenin dibinde durdu. Tunç atlıların sayısı arttı, atlarıyla gidip gelerek İbranileri bir yerde topladılar, sonra da kordon altına aldılar. Tepede ellerinde çekiç ve çiviler, iki Çingene bekliyordu. Aç köy köpekleri gelmişti. Halkın yüzleri ateş içindeydi, yakıcı gök altındaki tepeye bakıyorlardı. Zifiri karanlık gözler, çengel burunlar, içine çökmüş, güneşten kavruk yanaklar, yağlı, yanık böğürler... Koltukları ter içinde, saçları yağa bulanmış şişman kadınlar güneşin altında eriyorlar, leş gibi bir koku çıkarıyorlardı.</p>
				<p>Nasıra Köyü’nden, mucizeyi seyretmek üzere çocuksu gözleri şaşkın şaşkın bakan bir balıkçı topluluğu da gelmişti: Kâfirler Partizan’ı çarmıha götürürken, o paçavralarından soyunacak, içinden, elinde kılıç bir melek çıkıp atılıverecekti ileri... Yüzleri, göğüsleri, kolları güneş ve rüzgârdan aşınmış bir durumda, dün gece, ağzına kadar balık dolu sepetleriyle gelmişlerdi. Balıkları tam değerine sattıktan, bir kısmını da, kafayı çekip sarhoş oldukları meyhaneye verdikten sonra, niçin Nasıra’ya geldiklerini unutmuşlar, akıllarında kadın, türkü söyleyip durmuşlar, derken aralarında kavgaya başlamışlar, sonra yeniden dost olmuşlardı; tan ağarırken İsrail’in Tanrısı hatırlarına gelmiş, yıkanıp arındıktan sonra yarı uykulu, yarı uyanık bir durumda, mucizeyi görmek üzere yola çıkmışlardı.</p>
				<p>Bekleye bekleye usanmışlardı. Arkalarında duydukları mızrak, geldiklerine geleceklerine pişman etmişti onları.</p>
				<p>“Kayıklarımıza dönsek, iyi olur çocuklar,” dedi kıvırcık sakallı biri. Yaşına rağmen bozulmamıştı, gücü kuvveti yerindeydi. Midye kabuğunu andıran bir alnı vardı. “Bu Partizan da ötekiler gibi çarmıha gerilecek, görürsünüz bakın, gökler yarılmayacak. Tanrı’nın öfkesinin ve insanlara yapılan haksızlığın sonu yoktur... Sen de dersin Zebedi’nin oğlu?”</p>
				<p>“Petrus’un budalalığının sonu yoktur derim,” diye güldü arkadaşı, sakalı diken diken, yabansı bakışlı bir balıkçıydı bu. “Kusura bakma ama Petrus, ak saçlarına hiç yakışmıyor şu altındaki kafan, bizi buraya getiren sen değil miydin ki? Deli gibi kayıktan kalığa atlayarak bağırıp duruyordun: ‘Bırakın kardeşler, her şeyi bırakın, insan ömründe bir kez mucize görür. Yürüyün haydi, mucizeyi görmek üzere Nasıra’ya gidelim!’ Şimdi, sırtına birkaç mızrak darbesi yedikten sonra, kafan altüst oluverdi, türkünün havasını değiştiriverdin. ‘Her şeyi bırakın kardeşler, evlerimize dönelim!’ Tevekkeli değil, sana boşuna Fırıldak dememişler!”</p>
				<p>Birkaç balıkçı bu sözleri duyunca güldü; teke kokan bir çoban asasını kaldırdı, “Fırıldak olsa bile, azarlaman gerekmez Yakup,” dedi, “içimizde en iyi kişi o, yüreği altındandır.”</p>
				<p>“Haklısın Filipus, yüreği altındandır,” diye hepsi kabul ettiler ve öfkeden oflayıp poflayan Petrus’u okşayarak yatıştırmak için ellerini uzattılar. Ne derlerse desinler, diye düşünüyordu, dilediklerini söylesinler, ama fırıldak demesinler. Belki de öyleyim, rüzgâr nereye savurursa o yana gidiyorum, ama korkudan değil, iyi yürekliliğimden...</p>
				<p>Petrus’un asık suratını görünce, Yakup’un canı sıkıldı. Yaşlı adama, düşünmeden böyle hitap ettiğine pişman oldu ve konuyu değiştirmek için sordu:</p>
				<p>“Şey... Petrus, kardeşin Andreas nasıl? Hâlâ Şeria Çölü’nde mi?”</p>
				<p>“Evet, hâlâ orada,” diye cevap verdi Petrus içini çekerek. “Dediklerine bakılırsa, vaftiz olmuş bile, hocası gibi çekirge ve yaban balı yiyormuş. Umarım yanılıyorumdur, ama öyle geliyor ki bana sanki çok geçmeden köylerde dolanıp duracak ve ötekiler gibi, ‘Tövbe edin, Tövbe edin! Göklerin hâkimiyeti geldi, melekler yeryüzüne indi!’ diye haykıracaktır. Ne meleği kuzum, bizim çevremizde melek mi olacak yani? Utanmak bilmez miyiz biz, söyleyin, ha?”</p>
				<p>Yakup başını sallayarak kaşlarını çattı.</p>
				<p>“Aynı şeyin, şu benim ukala kardeşim Yahya’nın da başına geldiğini gördüm,” dedi. “Nasıra Çölü’ndeki manastıra çekildi keşiş olmak üzere. Balıkçı olacak adam değildi herhalde, iki aksakallıyla ve beş kayıkla beni yapayalnız bıraktı gitti.”</p>
				<p>“Adamcağızın nesi eksikti ki?” diye sordu Çoban Filipus. “Tanrı’nın verebileceği her nimete kavuşmuştu! Gençliğinin baharında, ne oldu da böyle davrandı?” Böyle sormasına soruyordu ama, zenginlerin de, içlerini kemiren kendi kurtları olduğunu biliyor, gizliden gizliye kıvanç duyuyordu.</p>
				<p>“Birden tedirgin bir hal geldi üstüne,” diye cevap verdi Yakup, “kadın isteyen bir delikanlı gibi bütün gece yatağında dönüp durdu.”</p>
				<p>“Peki, niçin evlenmedi? Ona varacak kız mı yoktu?”</p>
				<p>“Kadınla evlenmek istemediğini söyledi.”</p>
				<p>“Ya neyle evlenmek istiyordu?”</p>
				<p>“Andreas gibi, o da, Tanrı peşindeydi.”</p>
				<p>Erkekler katıla katıla güldüler bu söze.</p>
				<p>“Mutlu olsunlar o halde!” diye bağırdı yaşlı bir balıkçı, nasırlı ellerini şeytansı bakışlarla birbirine sürterek.</p>
				<p>Petrus ağzını açtı, ama söz söyleyemeden, havayı tiz çığlıklar doldurdu:</p>
				<p>“Bakın, bakın! Çarmıhçı geliyor, çarmıhçı!”</p>
				<p>Şaşkınlık içinde hep birden başlarını çevirdiler. Yolun aşağısında marangozun oğlu, çarmıhın yükü altında yalpa vurarak, soluk soluğa yokuşu çıkıyordu.</p>
				<p>“Çarmıhçı! Çarmıhçı!” diye kükredi kalabalık. “Hain herif!”</p>
				<p>İki Çingene tepeden aşağı baktı. Çarmıhın yaklaştığını görünce, zevk içinde yerlerinden sıçradılar: Güneş altında kavrulmuşlardı. Avuçlarına tükürüp kazmalarına sarıldılar, çukur açmaya başladılar. Kalın, düz başlı çivileri yanlarındaki bir taşın üstüne bıraktılar. Üç tane ısmarlanmıştı, onlar beş tane getirmişlerdi.</p>
				<p>Kadın erkek, el ele vermiş, çarmıhçının yolunu kesmek için bir zincir meydana getirmişlerdi. Magdalena kalabalıktan ayrılmış, gözlerini yokuşu çıkan Meryem’in oğluna dikmişti. Çocukken, o üç, kendisi dört yaşındayken, birlikte oynadıkları oyunları hatırlayarak yüreği acıyla doldu. Ne derin, dile gelmez sevinçli anlar, ne anlatılmaz tatlı anlar yaşamışlardı! İlk olarak, ikisi de, birinin erkek, ötekinin kadın olduğunu fark etmiş, o derin, esrarlı olguyu duymuşlardı: Eskiden birmiş gibi görünen, iki vücuttular, ama amansız bir tanrı ayırmıştı onları, şimdi yeniden bulmuşlardı, bir olmaya, yeniden birleşmeye çalışıyorlardı. Yaşları ilerledikçe, birinin erkek, ötekinin kadın olmasını gerektiren mucizeyi daha derinden anlıyorlardı, birbirlerine dilsiz bir dehşet içinde bakıyorlar, yaban hayvanları gibi açlıklarının artıp da, birbirlerine doğru uçacakları, Tanrı’nın ayırdığını birleştirme zamanını bekliyorlardı. Ama Kana’daki şenliklerde, sevgilisi gülü vermek ve nişanı kesinleştirmek üzere elini uzattığında, amansız Tanrı üstlerine saldırmış, onları bir kez daha ayırmıştı. O gün bu gün de...</p>
				<p>Magdalena’nın gözleri yaşlarla doldu. İleri doğru bir adım attı. Çarmıhçı tam önünden geçiyordu.</p>
				<p>Üzerine doğru eğildi. Kokulu saçı, çıplak, kanlı omuzlarına değdi.</p>
				<p>“Çarmıhçı!” diye kaba boğuk bir sesle homurdandı. Tir tir titriyordu.</p>
				<p>Delikanlı dönüp, acı dolu iri gözlerini bir saniyecik üstüne dikti. Dudaklarının çevresinde titreşimler dolaşıyordu. Ağzı acayip bir biçim almıştı, hemen indirdi başını, Magdalena da, bunun acıdan mı, korkudan mı, yoksa gülümsemeden mi ileri geldiğini ayırt edecek vakit bulamadı. Hâlâ üstüne eğilmiş bir halde soluk soluğa, “Şerefin yok mu senin? Unuttun mu? Nasıl olur da kendini böyle alçaltırsın?” dedi.</p>
				<p>Az sonra sesinin cevap verdiğini sanarak haykırdı:</p>
				<p>“Hayır, zavallıcık, hayır, Tanrı değil, Şeytan!”</p>
				<p>Bu arada kalabalık ileri doğru atılmış, yolunu kesmiş bulunuyordu. Yaşlı bir adam sopasını kaldırıp ona vurdu; Tabor Tepesi’nden inip de mucizeyi görmek üzere ötekilere katılan, iki inek çobanı, üvendireleriyle onu yerine mıhladılar. Barabbas elindeki baltanın kalkıp indiğini duydu. Ama yaşlı haham tehlikeyi sezer sezmez, Kızılsakal’ın boynundan atladı ve yeğenini savunmaya koştu.</p>
				<p>“Durun, çocuklarım!” diye haykırdı, “Tanrı’nın yolunu tıkamak büyük günahtır yapmayın, etmeyin. Takdir olunanın önüne geçemeyiz. Yolunu kesmeyin. Bırakın geçsin çarmıh, Tanrı gönderiyor onu, bırakın Çingeneler hazırlasınlar çivilerini, Adonay’ın çömezi çıksın çarmıha. Korkmayın; inancınızı bozmayın! Bıçağın kemiğe değmesi gerek, Tanrı böyle buyurmuştur. Yoksa mucize filan olmaz! İhtiyar hahamınıza kulak verin çocuklarım. Gerçeği söylüyorum size. İnsan, uçurumun kenarına varmadan, kanatlanamaz!”</p>
				<p>İnek çobanları üvendirelerini çektiler, yumruklar taşları bıraktı, halk, Tanrı’nın yolunu açmak için kenara çekildi. Meryem’in oğlu da, sırtında çarmıh, tökezleyerek ilerledi. İlerdeki zeytinlikte, çekirgeler havayı gıcırdatıp duruyordu; aç bir kasap köpeği tepede zevkli zevkli havladı. Daha ötede, halk yığını arasında, mor yemenili bir kadın, düşüp bayıldı.</p>
				<p>Petrus, açık ağzı, dışarı fırlamış gözleriyle aval aval bakıyordu. Meryem’in oğlunu seyrediyordu. Tanıyordu onu. Meryem’in ailesinin Kana’daki evi kendi eviyle karşı karşıyaydı, yaşlı ana babası Anna ile Yoaşim, Petrus’un ana babasının can yoldaşıydı. Sofu kişilerdi. Melekler basit kulübelerine sık sık uğrardı; gecenin birinde, komşular, Tanrı’nın kendisinin bir dilenci kılığında eşiklerini aştığını görmüştü. Tanrı olduğundan emindiler, çünkü ev, yer sarsıntısına tutulmuş gibi sallanmıştı, dokuz ay sonra da mucize yer almıştı: Altmışlık bir kadın olan Anna, Meryem’i doğurmuştu. Petrus o sıralarda beş yaşlarında var yoktu, ama kutlama törenlerini pek iyi hatırlıyordu, nasıl bütün köyün ayaklandığını, kadın erkek herkesin kutlamak için koştuklarını, kiminin un ve süt, kiminin hurma ve bal, kiminin de bebek giysileri götürdüklerini, loğusa ile çocuğuna armağan ettiklerini hatırlıyordu. Petrus’un annesi doğurtmuştu çocuğu. Suyu ısıtmış, içine tuz atmış ve vıyaklayan bebeği yıkamıştı... Şimdiyse, Meryem’in oğlu, sırtında çarmıh, önünden geçiyor, herkes onu tükürük ve taş yağmuruna tutuyordu... Petrus baktıkça, yüreğinin kabardığını duydu... Bahtsızdı, İsrail’in Tanrısı, peygamberler çarmıha gerilebilsin diye, acımadan, Meryem’in oğlunu seçmişti. Her şeye gücü yeter onun, diye düşündü Petrus ürpererek. Bu işi yapmak için beni de seçebilirdi pekâlâ, ama yerime Meryem’in oğlunu seçti, ben de kurtulmuş oldum... Petrus’un kabaran içi yatıştı birden ve Meryem’in oğluna son derece müteşekkir olduğunu duydu, günahı o almıştı omuzlarına.</p>
				<p>Bütün bunları, kafasında mekik dokurken, çarmıh hamalı soluk soluğa durdu.</p>
				<p>“Yoruldum, gücüm kalmadı,” diye mırıldandı. Dayanabileceği bir taş ya da bir insan bulmak için bakındı, ama kendisine yönelen yumruklardan ve tiksintiyle bakan binlerce gözden başka bir şey göremedi. Derken gökteki kanat seslerini duyar gibi oldu, yüreği hop etti. Tanrı son ânında acımıştı belki ona, acımıştı da, meleklerini göndermişti. Gözlerini yukarı kaldırdı, kanatları gördü, gördü ya, karga kanatlarıydı bunlar! Kızdı. İnadı tuttu, yürümeye devam etmek ve tepeye çıkmak üzere kararlı bir şekilde ayağını kaldırdı. Ama taşlar tabanları altında kayıp gidiyordu. Tökezlendi, kapaklanmak üzereyken, Petrus koşup kaldırdı. Çarmıhı alıp kendi omzuna yükledi.</p>
				<p>“Yardım edeyim sana,” dedi, “yoruldun.”</p>
				<p>Meryem’in oğlu yüzünü çevirip balıkçıya baktı, tanımamıştı onu. Bütün bu yolculuk bir düş gibi geliyordu ona. Omuzları ansızın yükten kurtulmuştu, şimdi düşteki gibi havada uçuyordu. Omzundaki çarmıh değildi herhalde, diye düşündü, bir çift kanattı mutlaka!.. Yüzündeki teri ve kanı silerek kesin adımlarla Petrus’u izledi.</p>
				<p>Hava, taşları yalayan bir ateşti. Dökülen kanı yalaya yalaya içsinler diye, Çingenelerin getirdikleri çoban köpekleri, efendilerinin kazmış bulunduğu çukurun kenarındaki bir kaya üzerinde besili vücutlarını geriyorlardı. Soluk soluğaydılar, sarkan dillerinden ter damlıyordu. Bu maden ocağında, insan başı ses çıkararak zonkluyor, beyinler fokur fokur kaynıyordu. Böylesine bir sıcakta bütün sınırlar yer değiştiriyordu; sağduyu, çılgınlık, çarmıh ve kanatlar, Tanrı ve insan, hepsi de yer değiştiriyordu.</p>
				<p>Birçok iyi yürekli kadın, yardıma koşup Meryem’i ayıltmıştı. Gözlerini açtığında, yalınayak, iskeleti çıkmış oğlunu gördü. Doruğa varmak üzereydi, önünde çarmıhı taşıyan başka biri vardı. İçini çekerek, yardım ararmış gibi bakındı. Kendi köyünden dost balıkçıları görünce, dayanmak için onlara doğru yürümeye başladı; ama geç kalmıştı! Kışladan boru sesi duyuldu, yeni bir atlı sürüsü çıktı dışarı, toz bulutları yükseldi, halk yine bir araya geldi, Meryem görmek için bir kaya üstüne çıkamadan, tunç miğferli, kırmızı pelerinli atlılar, Yahudileri ezen besili atlarla saldırdılar.</p>
				<p>Başkaldıran Partizan göründü, kolları arkadan, dirseklerinden bağlanmıştı, üstü başı yırtıktı ve kan içindeydi, uzun saçları kan ve terden omuzlarına yapışmıştı, kurşuni diken gibi sakalı uzuyordu, hareketsiz gözleri dimdik, önüne bakıp duruyordu.</p>
				<p>Halk dehşet içinde kalmıştı. Bu bir insan mıydı, yoksa, sımsıkı kapalı dudaklarının müthiş, açıklanamayacak bir sır sakladığı paçavralar içindeki bir melek ya da bir şeytan mıydı? İhtiyar hahamla, halk, görünür görünmez Partizan’a cesaret vermek için hep bir ağızdan, avazları çıktığı kadar, “Düşmanlarım dağılsın!” diyen savaş mezmurunu okumaya karar vermişlerdi. Ama sözler gırtlaklarına takılmıştı. Herkes, bu adamın cesarete ihtiyacı olmadığını duyuyordu. Cesaret ötesiydi: yenilmesi imkânsız, yok edilemeyecek biri... özgürlük de, arkasında, bağlı ellerinin içindeydi. Herkes dehşet içinde onu seyrediyor, kimse ses çıkarmıyordu.</p>
				<p>Başkaldıranın önünde, teni Doğu güneşi ile kavrulmuş Romalı yüzbaşı geliyordu; eyerinin arkasına bağlı bir iple, arkasından Partizan’ı sürükleyerek çekiyordu. Nicedir Yahudilerden tiksiniyordu. On yıldır çarmıh çakıyor, Yahudileri üstüne geriyordu, on yıldır onları susturmak için, ağızlarını taşlarla, pisliklerle dolduruyordu; ama boşunaydı! Biri çarmıha çekilir çekilmez, bin tanesi kuyruğa giriyor, eski krallarından birinin kahramanlık türkülerini okuyarak, kaygıyla sıralarını bekliyorlardı. Ölümden korktukları yoktu. İlk doğan erkek çocukların kanını içen, kana susamış bir tanrıları vardı; kendi yasaları; on boynuzlu, insan yiyen bir hayvanları vardı. Nasıl yakalayabilirdi ki onları? Nasıl boyunduruk altına alabilirdi? Ölümden korkmuyorlardı, ölümden korkmayanlarsa –yüzbaşı Doğu’da epey düşünmüştü bu konuda– ölümsüz sayılırlardı.</p>
				<p>Yuları çekti, atını durdurdu, gözlerini Yahudi kalabalığı üstünde gezdirdi: aşınmış yüzler, şiş gözler, kirli sakallar, yağlı perçemler... Tiksintiyle tükürdü. Gidebilseydi buradan ah! Bir gidebilseydi. Sayısız hamamları, tiyatroları, yıkanmış arınmış kadınları olan Roma’ya bir kez daha dönebilseydi. Tiksiniyordu Doğu’dan, kokusundan, pisliğinden, Yahudilerinden!</p>
				<p>Çingeneler terlerini taşlara akıtıyorlardı. Çarmıhı doruktaki çukura çakmışlardı. Meryem’in oğlu bir kaya üstüne oturmuş, onları seyrediyordu, çarmıha, halka, kalabalığın önünde atından inmiş olan Romalı yüzbaşıya bakıyordu; bakıyor, bakıyor, ama ateş almış gök altındaki kafatası denizinden başka bir şey göremiyordu. Petrus yaklaşıp ona söz söylemek üzere eğildi. Bir şeyler söylüyordu, ama fırtınalı beyaz başlıklı bir deniz, delikanlının kulaklarına çarptığı için hiçbir şey duymuyordu.</p>
				<p>Romalı yüzbaşı, başıyla bir işaret yapınca, Partizan’ı serbest bıraktılar. Uykusuzluğunu yenmek için, sakince bir kenara çekildi ve soyunmaya koyuldu. Magdalena atların bacakları arasından kaymış, ona yaklaşıyordu, kolları iki yana açık, ilerliyordu, ama Partizan eliyle yaklaşmamasını işaret etti. Dimdik duran, soylu bir havası olan yaşlı bir kadın, söz söylemeden kalabalığı yardı ve ona sarıldı. O, başını eğdi, iki elini de öptü, sıkı sıkı göğsüne bastırdı, sonra yüzünü öte yana çevirdi. Söz söylemeden, kuru gözlerle olduğu yerde bir süre ona baktı.</p>
				<p>“Hakkım helal olsun,” diye fısıldadı sonunda, derken karşıda gölge gibi görünen bir yere, soluk soluğa, gerilip duran Çingenelerin çoban köpeklerinin yanına gidip kayaya dayandı.</p>
				<p>Herkes görebilsin, işitebilsin diye, yüzbaşı ayağını yere vurup yeniden eğerine sıçradı, susturmak için kamçısını kalabalığa doğru salladı, “Bana kulak verin İbraniler!” diye bağırdı. “Roma konuşuyor, susun!”</p>
				<p>Paçavralarından soyunmuş bulunan ve güneş altında, ayakta bekleyen Partizan’ı parmağıyla gösterdi.</p>
				<p>“Roma İmparatorluğu önünde çıplak durmakta olan bu adam, Roma’ya karşı gelmiş bulunuyor. Gençliğinde İmparatorluk kartallarını çekip aşağı indirmiştir; sonra dağlara çıkmış, mesihin, içinizden çıkarak, Roma’yı yok edeceği günün geldiğini söyleyerek başkaldırmak üzere kendisine katılmanızı sağlamaya çalışmıştır!.. Susun, susun diyorum. Kesin sesleri!.. Başkaldırma, adam öldürme ve ihanet; işte suçları! Şimdi kulak verin bana ey İbraniler, sorduğumu dinleyin, istediğim, yargısını sizlerin vermenizdir. Söyleyin bakalım, nedir hak ettiği ceza?”</p>
				<p>Altındaki kalabalık üstünde gözlerini gezdirerek bekledi. Halk kaynaşıyordu. Haykırıyor, itekleşiyor, kendilerine ayrılan yerden çıkıp yüzbaşıya, atının ayaklarına doğru atılıyorlardı, ama birden, dehşet içinde geri giden bir dalga gibi çekildiler.</p>
				<p>Yüzbaşı öfkelenmişti. Atını mahmuzlayarak kalabalığa doğru ilerledi.</p>
				<p>“Size soruyorum,” diye kükredi, “başkaldıranı, katili, haini nasıl cezalandıracağız? Söyleyin haydi, nasıl?”</p>
				<p>Kızılsakal kendini tutamayarak fırladı ileri doğru. Yaşasın özgürlük, diye bağırmak üzereydi; dudakları aralanmıştı bile, ama arkadaşı Barabbas onu yakalayıp eliyle ağzını kapattı.</p>
				<p>Bir süre deniz fısıltısını andıran bir sesten başka şey duyulmaz oldu. Kimse konuşmaya cesaret edemiyordu, herkes soluk soluğa sessizce homurdanıyor, iç çekiyordu. Birden, yatışmamış olan gürültü içinden tiz bir ses duyuldu. Hem sevinç, hem korku içinde döndüler. Yaşlı haham, yine Kızılsakal’ın omuzları üstündeydi. Dua etmek ya da lanetlemek istermiş gibi, iskelet ellerinin ikisini de havaya kaldırarak cesurca bağırdı:</p>
				<p>“Ne cezası be! Kral tacıdır onun layık olduğu!”</p>
				<p>Halk, haline acıyıp sesini örtmek için haykırdı. Yüzbaşı işitmemişti.</p>
				<p>“Ne dedin haham?” diye seslendi elini kulağına götürüp atını mahmuzlayarak.</p>
				<p>“Kral tacı!” diye avazı çıktığı kadar bağırdı haham. Yüzü ışıl ışıldı, vücudu baştan başa yanıyordu; titriyor, sıçrıyor, demircinin omuzlarında raks ediyordu; havaya atılıp uçmak istiyordu sanki.</p>
				<p>“Kral tacı!” diye bağırdı yeniden, ulusunun ve Tanrısının ağzı olmaktan büyük zevk duyarak, havada çarmıha geriliyormuş gibi kollarını iki yana açmıştı.</p>
				<p>Yüzbaşı kudurmuştu. Yere atlayıp eyerinin üstündeki yerinden kamçısını aldı ve ağır adımlarla kalabalığa doğru yürüdü. Ayağıyla taşları iki yana fırlatarak, yaban öküzü ya da yaban domuzu gibi ağır bir hayvan edasıyla ses etmeden ilerledi. Kalabalık soluğunu tutmuş, kıpırdamadan bekliyordu. Zeytinlikteki çekirgelerden ve sabırsız kalabalığın çıkardığı seslerden başka hiçbir ses duyulmaz olmuştu yine.</p>
				<p>İki adım attı, derken bir adım daha ve durdu. Açık ağızlardan ve terli, yıkanmamış vücutlardan çıkan pis bir koku çarpmıştı burnuna. Ah şu Yahudiler! Az daha ilerleyip hahamın önünde durdu, ihtiyar, bütün yüzünde bir mutlu gülümseme, demircinin omuzları üstünden aşağı doğru baktı. Ömrü boyunca bu an için özlem duymuştu. Gelmişti işte o an; onun da öleceği, tıpkı peygamberler gibi.</p>
				<p>Yüzbaşı, gözlerini yarı kapar gibi yapıp ona baktı. Karşı gelen yaşlı başı bir yumrukta dağıtmak üzere kalkmış olan kolunu tuttu. Öfkesini dizginledi, ihtiyarı öldürmek, Roma’nın çıkarına değildi. Bu melun, ele avuca sığmaz ulus, yeniden ayaklanır, çete savaşına başlayıverirdi; elini bir kez daha Yahudilerin eşekarısı yuvasına sokmak zorunda kalması Roma’nın işine gelmezdi. Böylece gücünü dizginleyip kırbacı koluna doladı ve hahama döndü. Boğuk çıkıyordu sesi:</p>
				<p>“Haham, yüzünün saygıdeğer olması, sırf benim saygı gösterişimden, sırf benim, Roma’nın, ona değer vermek isteyişinden; yoksa, aslında hiçbir değeri yok. Bu yüzden kaldırmıyorum kırbacımı. Söylediklerini duydum, yargını verdin. Şimdi de ben, kendi yargımı vereceğim.”</p>
				<p>Çarmıhın iki yanında durmuş bekleyen iki Çingene’ye dönerek, “Gerin!” diye uludu.</p>
				<p>“Ben yargımı verdim,” dedi haham sakince, “sen de verdin. Ama biri daha kalıyor, en önemlisi onun da yargısı gerek.”</p>
				<p>“İmparatorun mu?”</p>
				<p>“Hayır... Tanrı’nın.”</p>
				<p>Yüzbaşı güldü. “İmparatorun Nasıra’daki ağzıyım ben; İmparator ve Rufus yargıyı vermiş bulunuyor.”</p>
				<p>Böyle konuştuktan sonra, koluna dolanmış ipi çözdü, altındaki taş ve dikenleri delicesine kırbaçlayarak tepeye çıkmaya başladı.</p>
				<p>İhtiyar kollarını göğe kaldırdı:</p>
				<p>“Dilerim, Tanrı, başına, çocuklarının, torunlarının başına, günah günah üstüne yığsın, şeytan herif!”</p>
				<p>Bu arada tunç atlılar, çarmıhın çevresinde bir çember yapmışlardı. Aşağıda, öfkeyle burnundan soluyan halk, görebilmek için, ayak parmakları üstüne kalkmaya çalışıyordu. Kaygı içinde titreşiyorlardı: Mucize olacak mıydı, olmayacak mıydı? Çoğu, ha açıldı, ha açılacak diye göğe bakıyordu. Kadınlar, gökte, renkli kanatlar görmeye başlamışlardı bile. Haham, demircinin geniş omuzları üstünde diz çökmüş, atların ayaklarıyla, atlıların kırmızı pelerinleri arasından görmeye çalışıyordu. Yukarda, çarmıhın çevresinde ne olduğunu bilmek istiyordu. Umudun doruğuna, umutsuzluğun doruğuna baktı, baktı: Bir şey söylemiyordu. Bekliyordu. İhtiyar haham biliyordu onu, pek iyi biliyordu, İsrail’in şu tek Tanrısını. Merhametli değildi, kendine göre yasaları vardı, on emri, kendisine göreydi. Verdiği sözü tutuyordu tutmasına, ama acelesi yoktu: Zamanı kendi ölçüsüyle ölçüyordu. Kuşaklar boyunca, kelam havada askıda kalacak, yeryüzüne inmeyecekti. Sonunda geldiğinde de, o kelamın emanet edileceği kimsenin vay haline. Kutsal Kitap’ın bir ucundan öteki ucuna, nice Tanrı elçisi öldürülmemiş miydi, Tanrı’ nın onları kurtarmak için parmağını oynatmış olduğu vaki miydi? Niçin böyleydi, niçin? İradesine uymuyorlar mıydı? Yoksa bütün elçilerin öldürülmesi onun iradesi miydi? Haham kendi kendine bu soruları sorup duruyor, ama düşüncelerini daha ileri götürmeyi göze alamıyordu. Tanrı bir uçurum, diye düşünüyordu, uçurum. Yaklaşmasam daha iyi ederim!</p>
				<p>Meryem’in oğlu hâlâ taşın bir yanında oturuyordu. Titreyen dizlerini iki eliyle sımsıkı tutmuş, bakıyordu. İki Çingene, Yahudi’yi yakalamıştı; Romalı muhafızlar da ilerlemişlerdi, küfür ve kahkahalar içinde, başkaldıranı çarmıha çıkarmak için, hepsi birden itiyorlar, çekip çekiştiriyorlardı. Çoban köpekleri, itişip kakışmayı görünce, durumu anladılar, ayağa sıçradılar.</p>
				<p>Yaşlı soylu ana, dayandığı kayadan ayrılıp ilerledi.</p>
				<p>“Yürekli ol, yavrum!” diye bağırdı. “İnilti çıkartayım deme, utandırma bizi!”</p>
				<p>“Partizan anası,” diye mırıldandı yaşlı haham. “Makabilerden gelen soylu ana!”</p>
				<p>İki kalın urgan gerilmişti Partizan’ın koltuk altlarından. Çingeneler, çarmıhın kollarına merdivenleri taktılar, ağır ağır yukarı çekmeye başladılar onu. Ağırdı vücudu, çarmıh birden eğildi, devrilecek gibi oldu. Yüzbaşı, Meryem’in oğluna bir tekme indirdi. Meryem’in oğlu güvenemediği ayakları üstüne dikildi, kazmayı alarak, düşmesin diye, taş ve takozlarla çarmıhı desteklemek üzere gitti.</p>
				<p>Annesi Meryem, dayanamadı buna. Sevgili oğlunun çarmıha gerenlerden olduğunu görüp utanarak, yüreğini pek tutarak, kalabalık içinde dirsekleriyle yol açmaya başladı. Nasırali balıkçılar onun için üzülüyorlar, görmemezlikten geliyorlardı. Oğlunu yakalayıp da çekip almak üzere atlar arasında koşmaya başladı, ama yaşlı bir komşu, haline acıyıp kolundan yakaladı. “Meryem,” dedi, “yapma. Nereye gidiyorsun! Öldürüverirler seni!”</p>
				<p>“Oğlumu oradan almak istiyorum,” diye cevap verdi Meryem, derken hıçkıra hıçkıra ağlamaya başladı.</p>
				<p>“Ağlama Meryem,” dedi ihtiyar kadın. “Baksana ötekinin anasına, kıpırdamadan duruyor, oğlunun çarmıha gerilişini seyrediyor. Ona bak da cesur ol.”</p>
				<p>“Sadece kendi oğlum için ağlamıyorum komşu, o ana için de ağlıyorum.”</p>
				<p>Hayatında çok acı çektiği belli olan yaşlı kadın, seyrek saçlı başını salladı.</p>
				<p>“Çarmıha gerilenin anası olmaktansa,” diye mırıldandı, “gerenin anası olmak yeğdir.”</p>
				<p>Ama telaş içindeki Meryem duymamıştı bu sözleri. Yaş dolu gözlerle oğlunu araya araya tepeye çıkmaya başladı. Bütün dünya ağlamaya başlamıştı. Ortalık karardı, anne sislerin ta derinlerinden, birtakım atlar, tunçtan bir zırh, bir de koskoca, yeni yontulmuş, yerden göğe uzanan bir çarmıh görüyordu.</p>
				<p>Atlının biri dönerek gördü onu. Mızrağını kaldırarak başıyla geri gitmesini işaret etti. Meryem durdu. Yere eğilerek atların karınlarının altından oğlunu gördü. Dizüstü çökmüş, kazmayı indirip kaldırarak çarmıhı taşlar arasına sıkıştırıyordu.</p>
				<p>“Yavrum,” diye haykırdı, “İsa’m!”</p>
				<p>Annesinin çığlığı öylesine yürek parçalayıcıydı ki, insanların, atların ve havlayan aç köpeklerin gürültüsünü bastırmıştı. Oğul, dönerek anasına baktı. Yüzü karardı, kazma darbelerini daha da şiddetlendirdi.</p>
				<p>İp merdivenlere çıkmış Çingeneler, Yahudi’yi çarmıha germişler, aşağı kaymasın diye iplerle bağlamışlardı. Şimdi çivileri almışlar, ellerini çakıyorlardı. İri, sıcak kan damlaları İsa’nın yüzüne sıçradı. Kazmasını bırakarak dehşetle geri çekildi, atların ardına geçti, kendini birazdan ölecek olan adamın annesinin yanında buldu. Tir tir titreyerek, yarılan etin sesini dinledi. Bütün kanı her bir elinin orta yerinde toplanmıştı; damarları şişiyor, küt küt atıyordu, patlayacaktı nerdeyse. Her bir avucu içinde bir çivi gibi, yuvarlak, acıyan bir nokta duyuyordu.</p>
				<p>Annesinin sesi bir daha çınladı:</p>
				<p>“İsa, yavrum!”</p>
				<p>Çarmıhtan derin bir haykırış duyuldu, adamın ağzından çıkmıyordu bu, yeryüzünün ta derinlerinden geliyordu!</p>
				<p>“Adonay!”</p>
				<p>Halk duydu bu sesi; içlerine işlemişti. Halkın kendisi miydi böyle bağıran? Yoksa toprak mı? Yoksa, ilk çivi çakılırken çarmıhtaki adam mı? Hepsi birdi, hepsi de çarmıha geriliyorlardı. Halk, toprak ve Partizan! Hepsi de haykırıyordu. Kan, fışkırıp atların üstüne sıçradı; İsa’nın dudaklarına da koca bir damla geldi. Sıcaktı, tuzluydu... Çarmıhçı sendeledi, ama annesi tam zamanında yetişerek, düşmesini önledi, sarıldı oğluna.</p>
				<p>“Yavrum,” diye mırıldandı yine. “İsa’m benim!”</p>
				<p>Gözleri kapalıydı İsa’nın. Ellerinde, ayaklarında ve yüreğinde dayanılmayacak bir acı duydu.</p>
				<p>Soylu yaşlı kadın, kıpırdamadan duruyor, oğlunun haç şeklindeki tahta üstünde kıvranışını seyrediyordu. Dudaklarını ısırmış, ses çıkarmıyordu. Derken arkasında marangozun oğlunun ve anasının sesini işitti. Tepesi attı, onlara doğru döndü. Oğlunun çarmıhını yapan, bu zındık Yahudi’ydi, onu doğuran ana da yanındaydı. Oğlu çarmıhta kıvranır, haykırırken, ne diye yaşıyordu böyle hain bir oğul! Bu yakınmayla harekete gelerek, ellerini marangozun oğluna doğru uzattı. Ona doğru yaklaşıp önünde durdu. İsa gözlerini kaldırıp ona baktı. Benzi atmıştı kadının, vahşi vahşi, acımadan bakıyordu. İsa onu görünce, başını önüne eğdi. Kadının dudakları kımıldadı, “Lanet sana,” dedi vahşi ve boğuk bir sesle. “Lanet olsun, marangozun çocuğu. Başkasını çarmıha gerdiğin gibi, sen de gerilesin!”</p>
				<p>Annesine döndü:</p>
				<p>“Ve sen, Meryem, benim duyduğum acıyı, sen de duyasın!”</p>
				<p>Bu sözleri söyler söylemez, başını çevirdi ve gözlerini bir kez daha çocuğa dikti. Magdalena şimdi çarmıhın dibine sarılmış, Partizan için ağıt okuyor, adamın ayakları, Magdalena’nın ellerine, saçına ve kanla kaplı kollarına değiyordu.</p>
				<p>Çingeneler bıçaklarını alıp parçalara ayırmak üzere, çarmıha gerilenin giysisini yırtmaya başladılar, zar atarak paçavraları paylaştılar. İri kan lekeleriyle kaplı beyaz başörtüsünden başka bir şey kalmadı.</p>
				<p>“Onu da marangozun oğluna verelim,” dediler. “Zavallıcık, o da epey iş gördü.”</p>
				<p>Güneşte oturur buldular onu, iki büklüm olmuş, tir tir titriyordu.</p>
				<p>“Sana düşen de bu, marangoz,” diye seslendi biri, kanlı mendili ona doğru fırlatıp atarak. “Nice nice çarmıhlara!”</p>
				<p>Öteki Çingene, “Kendi çarmıhını da kendin yapasın!” diye bir kahkaha atarak, okşar gibi hafif hafif sırtına vurdu.</p>
				</div>
  </body>
</html>