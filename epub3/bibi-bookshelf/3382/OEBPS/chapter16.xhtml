<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter16">
<div class="html5_section">
				<h1 class="chapter-num">16</h1>
				<p>Sokaklar, damlar, bahçeler, alanlar... Kudüs, baştan başa yeşille donanmıştı. Büyük güz bayramıydı, Kudüslüler, atalarının çölde çadır altında geçirdiği kırk yılın anısına dayanarak, İsrail’in Tanrısının buyruğuna göre, zeytin ve asma dallarından, hurma ağacı yapraklarından, çam ve sedirden binlerce çadır kurmuşlardı. Hasat ve bağbozumu bitmiş, yıl sona ermişti; halk da kara, semiz bir erkek keçinin boynuna bütün günahlarını asmış, taşlayarak çöle doğru kışlamıştı. Şimdi içleri alabildiğine yatışmıştı. Ruhları arınmış, yeni bir yıl başlamıştı; Tanrı yeni bir hesap defteri açmıştı; sekiz gün yeşil çadırlar altında yiyip içecekler, hasatı ve bağbozumunu kutsamış olan ve günahlarını taşıyacak keçiyi gönderen İsrail’in Tanrısını öveceklerdi. O da Tanrı’nın gönderdiği bir mesihti; halkın bütün günahlarını sırtında taşıyordu, çölde açlıktan ölmüş, günahlar da onunla silinmişti.</p>
				<p>Tapınağın geniş avlularından kanlar akıyordu. Her gün sürülerle hayvan kurban ediliyordu. Kutsal şehir pis pis, et, gübre ve kızartılan etten damlayan yağ kokuyordu. Kutsal hava, boru ve borazan sesleriyle yankılanıyordu. Halk haddinden fazla yiyor, içiyor, ruhları gittikçe ağırlaşıyordu. İlk gün mezmurların okunmasıyla, dualarla ve secde etmekle geçti; Yehova da, görünmeden sevinçle çadırlara girip çıkıyor, o da yiyip içerek bayramı kutluyordu. Çoğu onu dudaklarını yalarken ve sakalını sıvazlarken görmüştü. Ama ikinci ve üçüncü günden sonra aşırı derecede yenen et ve şarap insanların başına vurmaya başladı. Pis şakalar, kahkahalar ve müstehcen meyhane şarkıları başladı; erkeklerle kadınlar utanmadan güpegündüz çiftleşmeye başladılar, ilkin çadırların içinde, derken açıktan açığa yollarda ve yeşil çimenler üstünde. Her köşede bucakta oyalı boyalı, kokulu yağlar sürmüş ünlü Kudüs orospuları ortaya çıktı. Kutsalların kutsalına tapmak için Kenan ülkesinden gelmiş olan basit çiftçiler ve balıkçılar bu kusursuz kollara düşüyor, şapşallaşıyorlardı. Bir öpücükte bu kadar sanat ve tat olabileceği akıllarından geçmemişti.</p>
				<p>İsa soluğunu tutarak, acele acele öfkeyle sokaklardan geçti, sızmış, yerlerde yuvarlanan insanların üstünden atlayarak ilerledi. Kokular, pislikler ve utanmaz kahkahalar içini bulandırıyordu. “Çabuk! Çabuk!” diye yalvarıyordu arkadaşlarına. Sağ kolu Andreas’ın belinde, ilerliyordu.</p>
				<p>Ama Petrus ikide bir duruyor, kendisine bir kadeh şarap, yiyecek birkaç lokma şey sunan ve onu konuşmaya tutan hacılara rastgeliyordu. Yahuda’ya sesleniyordu, Yakup da gitmek istiyordu, dostlarının herhangi birinin yakalanmasına sebep olmak istemiyorlardı. Ama öndeki üç kişi acele acele ilerliyordu. Durmadan arkada kalanları çağırıyor, onları yeniden yola sokuyorlardı.</p>
				<p>“Hey ya Rabbim, hoca şöyle bir insan gibi soluk almamıza bile bırakmıyor bizi,” diye homurdanıyordu Petrus; keyfi yerine gelmişti. “Nereye girmişiz böyle?”</p>
				<p>“Peki şimdiye kadar neredeydin Petrusçuk?” diye sordu Yahuda başını sallayarak. “Buraya eğlenmeye mi geldik sanıyorsun? Düğüne filan mı gidiyoruz?”</p>
				<p>Onlar koşarken, çadırların birinden boğuk bir ses geldi: “Hey Petrus, Yunus’un oğlu, serseri Celileli, geçiyorsun da, burun buruna gelmişken bile tanımıyorsun. Dur biraz da, bir şey iç. O zaman iyi görmeye başlarsın, beni de fark edersin belki!”</p>
				<p>Petrus sesi tanımıştı, durdu. “Merhaba Simun. Kirene serserisi seni!” İki arkadaşına dönerek:</p>
				<p>“Çocuklar, bu kez kaçamayız, durun da bir kadeh atalım. Simun ünlü bir ayyaştır, Davut’un kapısı yanında ünlü bir meyhanesi vardır. Aslında bu adamı asmalı, kafasını da kazığa geçirmeli, ama iyi çocuktur, davetini kabul etmeliyiz.”</p>
				<p>Simun gerçekten iyi bir kimseydi. Gençken Kirene’ den çıkmıştı, bir meyhane açmıştı. Petrus, Kudüs’e her geldiğinde, onun evinde kalırdı. İki arkadaş, yer içer, konuşur, şakalaşır, bazen türkü söylerler, bazen dövüşürler, derken yeniden can ciğer olurlar, yine içmeye başlarlar, sonra Petrus, kalın bir battaniyeye sarılıp bir sıra üstüne yatarak uyurdu. Simun şimdi birbirine girmiş asma dallarından meydana gelen çadır altında oturuyordu; koltuğunda bir testi, elinde de tunç bir tas vardı. Yalnız başına içiyordu.</p>
				<p>İki dost sarılıştılar. İkisi de yarı sarhoştu, ikisi de öyle seviyorlardı ki birbirlerini, gözleri yaşla dolmuştu. İlk bağrışıp çağrışmadan ve defalarca kadehlerini kaldırdıktan sonra Simun gülmeye başladı.</p>
				<p>“Vaftiz olmaya gitmiyorsan, ben de ne olayım,” dedi. “Doğru yapıyorsun, benden sana dua. Geçen gün ben kendimi de vaftiz ettirdim, hiç de pişman değilim. İnsanı bayağı ferahlatıyor.”</p>
				<p>“Peki bir şey fark etti mi?” diye sordu Yahuda, yemek yiyor, ama ağzına içki koymuyordu. Zihni dikenlerle doluydu.</p>
				<p>“Sana ne desem bilmem ki dostum? Suyu göreli yıllar olmuştu. Suyla hiç başım hoş değildir. Ben şarap için doğmuşum, su, kaplumbağalar içindir. Ama geçen gün dedim ki kendi kendime: Yahu, gidip vaftiz olsam ne olur yani? Bütün dünya gidip vaftiz oluyor, yeni aydınların arasında şarap içen de vardır herhalde. Hepsi de enayi olamaz ya, birkaç tanıdık görür, meyhaneme müşteri çekerim. Herkes bilir benim meyhanemi, Davut’un kapısındaki. Neyse, uzatmayalım, gittim. Peygamber vahşi, ele avuca sığmaz bir hayvan, nasıl anlatsam bilmem ki, burnundan alevler fışkırıyor! Tanrı korusun! Ensemden yakaladı, sakalıma kadar suya batırdı beni. Çığlık attım. Kâfir boğacaktı beni nerdeyse! Ama sağ kalabildim, çıkıp geldim, işte karşınızdayım!”</p>
				<p>“Peki hiçbir şey fark etmedi mi?” diye tekrarladı Yahuda.</p>
				<p>“Şarabım üstüne yemin ederim ki yıkanmak bayağı iyi geldi bana, bayağı iyi geldi. Ferahladım. Vaftizci’nin dediğine göre günahlarımdan arınmışım. Ama –aramızda kalsın– sadece birkaç yağ lekem çıktı, o kadar, çünkü Şeria’ dan çıktığımda, suyun yüzünde bir karış yağ yüzüyordu.”</p>
				<p>Kahkahadan patlayacaktı nerdeyse, kadehini doldurdu ve içti; derken Petrus ile Yakup da içti. Kadehini yeniden doldurup Yahuda’ya döndü:</p>
				<p>“Ya sen, demirci ustası, içmez misin hiç? Şarap bu enayi, su değil.”</p>
				<p>“Ağzıma içki koymam,” diye cevap verdi Kızılsakal, tası iterek.</p>
				<p>Simun’un gözleri dışarı fırladı. “Yoksa sen de mi onlardansın?..” diye sordu alçak bir sesle.</p>
				<p>“Evet, onlardanım,” dedi Yahuda, elini havaya kaldırıp indirerek konuşmayı kesti.</p>
				<p>İki oyalı boyalı kadın geçiyordu, bir an durdular ve dört adama göz kırptılar.</p>
				<p>“Kadına da el sürmez misin?” diye sordu Simun şaşkın şaşkın.</p>
				<p>“Kadınlara da el sürmem,” dedi Yahuda öfkeyle.</p>
				<p>“Vah zavallıcık!” diye bağırdı Simun, dayanamayarak. “Tanrı niye yapmış şarabı ve kadını, söyle bakayım niye? Kendi vakit öldürsün diye mi, yoksa biz vakit öldürelim diye mi?”</p>
				<p>Tam bu sırada Andreas koşa koşa geldi. “Çabuk gelin,” diye bağırdı. “Hocanın acelesi var.”</p>
				<p>“Ne hocası?” diye sordu hancı. “Beyazlar giyinmiş, ayağı çıplak olan mı?”</p>
				<p>Ama üç arkadaşı gitmişlerdi bile. Kireneli Simun da, çadırı dışında, canı sıkkın, durmuş, elinde boş kadehi, kolunda testisi arkalarından bakarak başını salladı. “Bu da başka bir vaftizci herhalde, yeni bir mecnun. Şu son zamanlarda pıtrak gibi bitiyorlar her yerde. Sağlığına içelim,” dedi kadehini doldurarak. “Tanrı akıl fikir versin!”</p>
				<p>Bu arada İsa ile arkadaşları tapınağın büyük avlusuna varmışlardı. Tapınağa girip dua etmeden önce, durup ellerini, ayaklarını ve ağızlarını yıkadılar. Acele acele bakındılar: Sıralar insan ve hayvanlarla doluydu; gölgeli sıra kemerler, altın asma dalları ve üzümlerle çevrili, beyazımsı mavi mermer sütunlar; nereye baksanız, ambarlar, çadırlar, arabalar, sarraflar, berberler, şarap satıcıları, kasaplar görüyordunuz. Hava bağrış çağrışlarla, kahkahalarla ötüyor, Rabbin evi ter ve pislikten leş gibi kokuyordu.</p>
				<p>İsa avucuyla ağzını ve burnunu kapattı. Çevresine baktı, Tanrı hiçbir yerde görünmüyordu. “Bayramınızdan nefret ediyorum. Benim için kurban ettiğiniz semiz buzağıların pis kokusu midemi bulandırıyor. Mezmurlarınız da, lavtalarınız da sizin olsun.” Artık ne peygamberdi, ne de Tanrı, İsa’nın yüreğiydi altüst olmuş, çığıran. Bir ara bayılacak gibi oldu. Her şey kayboldu gözü önünden. Gökler açıldı, alev saçlı bir melek fırladı ileri, ayakları havayı kamçılıyordu. Başındaki saçtan yükselen duman ve alevlerle, avlunun ortasındaki kara bir kayaya tırmandı ve kılıcını mağrur tapınağa çevirdi...</p>
				<p>İsa düşecek gibi oldu. Andreas’ın koluna dayandı. Gözlerini açtığında, tapınağı ve gürültülü kalabalığı gördü. Melek aydınlıkta saklanmıştı. İsa arkadaşlarına doğru kollarını uzattı, “Bağışlayın beni,” dedi, “ama dayanamıyorum. Bayılacağım. Yürüyün gidelim.”</p>
				<p>“Tapınmadan mı?” dedi Yakup ürkerek.</p>
				<p>“İçimizde tapınırız, Yakup,” dedi İsa. “Her birimizin vücudu birer tapınak.”</p>
				<p>Ayrıldılar oradan. Yahuda değneğini yere vura vura başta gidiyordu. Pisliğe, kana ve gürültüye dayanamıyor, diye düşünüyordu. Mesih olamaz.</p>
				<p>Tapınağın son basamağı üstüne yüzükoyun uzanmış vahşi, tutkulu bir Farisi iştahla mermeri öpüyor ve haykırıyordu. Boynunda ve kollarında, içi Kutsal Kitap’tan alınmış dehşet verici metinlerle dolu muskalar asılıydı. Durmadan secde etmek, dizlerini, deve dizleri gibi nasır yapmıştı; yüzü, boynu ve göğsü açık, kanayan yaralarla kaplıydı. Bu Tanrı fırtınasına ne zaman tutulacak olsa, keskin taşları eline geçiriyor, orasını burasını yaralıyordu.</p>
				<p>Farisi’yi görmesin, diye Andreas ile Yahya hemen İsa’nın önüne geçtiler. Petrus Yakup’a yanaşıp kulağına eğildi: “Bilirsin onu Yakup, Marangoz Yusuf’un büyük oğlu, muska satar gezerek, iki dakikada bir de, kötü ruhu onu eline geçirir yere yıkar, nerdeyse öldürür.”</p>
				<p>“Hocayı bu denli iştahla arayan o mu?” diye sordu Yakup bir ara durup.</p>
				<p>“Evet. Ailesinin namusunu kirlettiğini söyler durur.”</p>
				<p>Tapınağın altın kapısından çıktılar, Sedron Vadisi’nden geçerek Lût Gölü’ne doğru yürümeye başladılar. Sağlarında Getsemani’nin bahçesi ve zeytinliği vardı. Başlarının üstündeki gök beyazdı ve yanıyordu. Zeytin Dağı’na vardılar. Dünya tatlılaşmıştı biraz. Zeytin ağaçlarının her bir yaprağından ışık damlıyordu; karga sürüleri birbiri ardından Kudüs’e doğru gidiyordu.</p>
				<p>Andreas kolunu İsa’nın beline dolamış, eski efendisi Vaftizci’yi anlatıyordu. İnine yaklaştıkça, peygamberin aslan soluğu, daha bir ciğerlerine doluyordu.</p>
				<p>“Gerçek İlyas o. İnsanın ruhunu yeniden ateşle iyileştirmek için Karmel Dağı’ndan inmiştir. Bir gece, başının üstündeki ateşli arabayı kendi gözlerimle gördüm; başka bir gece de bir karganın ağzında kor bir kömür parçasını ona versin diye getirdiğini gördüm... Bir gün cesareti elime alıp sordum kendisine: ‘Siz misiniz mesih?’ diye. Bir yılana basmış gibi sarsıldı. ‘Hayır,’ diye içini çekti. ‘Sabanı çeken öküzüm ben. Mesih ise tohumdur.’”</p>
				<p>“Yanından niye ayrıldın Andreas?’”</p>
				<p>“Tohumu bulmak istiyordum.”</p>
				<p>“Buldun mu peki?”</p>
				<p>Andreas, İsa’nın elini kalbine bastırarak kıpkırmızı oldu. “Evet,” diye cevap verdi, ama o kadar yavaş söylemişti ki İsa duymadı.</p>
				<p>Soluklarını tutarak ağır ağır Lût Gölü’ne doğru inmeye başladılar. Kafalarının içini kavuracak kadar ateş püskürtüyordu güneş. Önlerinde Moab Dağları gittikçe yükseliyordu, kısır bir duvar. Arkalarında kireç beyazı Edom Dağları vardı. Yol, kıvrıla kıvrıla indikçe iniyordu. Derin bir kuyuya girmek üzereydiler ki soluklarını tuttular.</p>
				<p>Cehenneme iniyoruz... diye düşünüyorlardı, katran ve kükürt kokusu geliyordu burunlarına.</p>
				<p>Aydınlık gözlerini kör ediyordu. El yordamıyla ilerliyorlardı, ayakları yarılıyor, gözleri yanıyordu. Çıngırak sesleri duydular; iki deve geçti yanlarından, deve değildi bunlar, müthiş sıcakta eriyerek kaybolan seraplardı.</p>
				<p>“Korkarım,” dedi Zebedi’nin küçük oğlu, “Cehennem dedikleri burası olacak.”</p>
				<p>“Cesaret,” dedi Andreas. “Cennetin, cehennemin göbeğinde olduğunu duymadın mı?”</p>
				<p>“Cennet mi?”</p>
				<p>Güneş battı sonunda. Moab Dağları koyu kırmızı bir renk aldı, Edom Dağları’ysa pembeydi, insanların gözlerini dinlendiriyordu. Birden, bir dönemeci döndüklerinde sanki serin suya batmışlar gibi, bakışları ferahladı, bedenleri de. Neydi bu hiç beklenmedik, önlerinde uzanan yeşil çayırlar, kumlar ortasında; gürül gürül akan sular, meyve yüklü nar ağaçları, gölgeli evler, neydi bütün bunlar? Hava birden yasemin ve gül kokmaya başlamıştı.</p>
				<p>“Eriha,” diye bağırdı Andreas sevinçle. “Bütün dünyanın en tatlı hurmaları buradadır, en harika güller buradadır; solacak olsalar, suya batırdınız mı, yeniden canlanırlar.”</p>
				<p>Gece birden inmişti. Işıklar yanmaya başlıyordu.</p>
				<p>“Yolculuk etmek, karanlığın inişini seyretmek, bir köye varmak, ilk lambaların yanışını görmek, yiyecek bir şeyi olmamak, yatacak bir yeri olmamak, her şeyi Tanrı’ nın esirgeyiciliğine ve insanların iyiliğine bırakmak, bence dünyadaki en büyük, en saf zevktir,” dedi İsa; bu kutsal ânı yaşamak için durdu.</p>
				<p>Köy köpekleri yabancıların kokusunu almış, havlamaya başlamıştı. Kapılar açılıyor; yanan lambalar görünüyor, lambalar karanlığı araştırdıktan sonra yeniden içeri giriyorlardı. Arkadaşlar, bütün kapılara uğruyorlar, çalıyorlar, biri bir dilim ekmek, biri bir nar, kimi bir avuç üzüm ya da yeşil zeytin veriyordu. Bütün bu sadakaları Tanrı’dan ve insandan topluyorlardı; bir bahçenin köşesine yaslanıp yediler, derken hemen uykuya daldılar. Bütün gece boyunca düşlerinde çölün yer değiştirdiğini, onlara deniz gibi ninni söylediğini duydular. Ama İsa uykusunda, borazanlar duydu ve Eriha’nın duvarları yıkıldı.</p>
				<p>Yoldaşlar, ölü gibi betleri benizleri atmış, dilleri bir karış sarkmış bir halde Lût Gölü’ne vardıklarında nerdeyse öğle vakti olacaktı. Şeria akıntısından inen balık, ona dokunur dokunmaz ölüyordu; kıyılarındaki birkaç bodur ağaç ayakta duran kemikler gibiydi. Su kurşun gibi ağır ve hareketsizdi. Dindar kişi eğildiğinde, iki sefil orospunun, Sodom ile Gomorra’nın suyun dibinde sarılıştıklarını görürdü.</p>
				<p>İsa bir kayanın üstüne çıkıp uzaklara baktı; ıssızlıktan başka bir şey yoktu. Toprak yanıyordu, dağlar erimişti. Andreas’ı kolundan tutup sordu: “Nerede Vaftizci Aziz Yahya? Kimseyi göremiyorum ben... kimseyi...”</p>
				<p>“İlerde, sazların ardında,” diye cevap verdi Andreas, “ırmak durgunlaşır. Su bir gölcük halini alır, peygamber orada vaftiz ediyor. Gidip bulalım onu, yolu biliyorum.”</p>
				<p>“Yorgunsun, Andreas. Sen de kal ötekilerle. Ben yalnız giderim.”</p>
				<p>“Vahşidir. Seninle geleyim efendimiz.”</p>
				<p>“Yalnız gitmek istiyorum Andreas. Sen kal.”</p>
				<p>Yüreği küt küt atarak sazlara doğru yürüdü. Elini yüreği üstüne koydu ve yatıştırmak için okşadı. Çölden yeni bir karga sürüsü kalktı, hızla Kudüs’e doğru uçtu.</p>
				<p>Birden, ardında birinin yürüdüğünü duydu. Dönüp baktı. Yahuda’ydı.</p>
				<p>“Beni çağırmayı unuttun,” dedi Kızılsakal, pis pis gülerek. “En güç ânında yanında olmak isterim.”</p>
				<p>“Gel,” dedi İsa.</p>
				<p>Sessiz sessiz ilerlediler, önde İsa, arkada Yahuda gidiyordu. Kamışları açıp ayaklarını ılık ırmak balçığına soktular. Kara bir yılan, ürkerek bir kayaya çıktı ve başıyla boynunu kaldırdı. Minik kurnaz gözleriyle onlara baktı, yarı vücudu kayaya yapışık, yarısı dimdik, ıslık çaldı. İsa bir an durup elini dostça yılana doğru salladı, sanki hoş geldin der gibiydi ona. Yahuda meşe sopasını kaldırdı, ama İsa kolunu uzatıp tuttu onu.</p>
				<p>“İncitme onu, Yahuda kardeşim,” dedi. “Onun da görevi var, ısırmak.”</p>
				<p>Sıcak kavuruyor, Lût Gölü’nden gelen güney rüzgârıysa, çürüyen leşlerin ağır kokusunu getiriyordu. İsa vahşi, boğuk bir ses işitti. Ara sıra birkaç söz duyabiliyordu: “Ateş... balta... kısır ağaç.” Sonra daha yüksek “Tövbe edin! Tövbe edin!” sesi geliyordu. Ansızın koca bir kalabalık bağırıp çağırmaya, inildemeye başladı. İsa ağır ağır, dikkatle, vahşi bir hayvanın mağarasına yaklaşıyormuş gibi ilerliyor, sazları kenara itiyordu. Gürültüyse gittikçe artıyordu. Birden, bağırmamak için dudaklarını ısırdı. Orada, saza benzeyen bacakları üstünde, Şeria sularının içinden yükselen bir kayaya çıkmış duruyordu. Bu adam bir insan mıydı, çekirge mi, açlık meleği mi, yoksa öç başmeleği mi? Haykıran insan dalgaları sıra sıra çıkıyorlardı kayaya, tırnakları ve kirpikleri boyalı Habeşiler, burunlarında kalın pirinç halkalı Kaldeliler, uzun boylu, yağlı, bağrı yanık İsrailliler. Ağzı köpük köpük, güney rüzgârının kamış sallar gibi salladığı Vaftizci bağırıyordu: “Tövbe edin! Tövbe edin! Rabbin günü gelmiştir! Yerlerde yuvarlanın, toprağı ısırın, uluyun! Ordular Rabbi şöyle dedi: ‘O gün güneşe ikindiyin batmasını buyuracağım, yeni ayın boynuzlarını ezeceğim ve yere göğe karanlık indireceğim. Kahkahanızı tersine çevireceğim, ağlayacaksınız, türkülerinizi iniltiler haline getireceğim ve bütün süsleriniz –elleriniz, ayaklarınız, burunlarınız, kulaklarınız, saçınız– yerle bir olacak.’”</p>
				<p>Yahuda ileri doğru bir adım atarak, İsa’nın kolundan tuttu. “İşitiyor musun? İşitiyor musun? Bak! Mesih böyle konuşur işte! Odur mesih!”</p>
				<p>“Hayır Yahuda kardeşim,” diye cevap verdi İsa, “baltayı tutan ve mesih için yol açan konuşur böyle. Mesih böyle konuşmaz.” Eğilerek, keskin yeşil bir yaprak kopardı, dişleri arasına aldı.</p>
				<p>“Yolu açan mesihtir,” diye homurdandı Kızılsakal. Sazlardan çıkarıp göstermek için İsa’yı itti. “Yürü de, görsün seni,” diye buyurdu. “Yargısını verir o.”</p>
				<p>İsa gün ışığına çıktı, tereddütle iki adım attı, tökezledi, gözleri peygambere dikili durdu. Bütün ruhu peygamberi seyreden bir bakış halini almıştı, kamışa benzeyen bacaklarından ateşli başına ve daha yükseklere, tam, görünmeyen yapısına baktı. Vaftizci’nin arkası dönüktü. Bütün vücudunu saran yakıcı bakışı duydu, kızdı, fır döndü, şahin bakışlı gözlerini iyi görebilmek için yarı kapadı. Beyazlar giyinmiş, kendisine bakan, sessiz, kıpırdamadan duran bu genç de kimdi? Bir yerde, bir zamanlar görmüştü onu? Nerede acaba? Ne zaman? İşkence çeker gibi hatırlamaya çalıştı. Düşte mi görmüştü acaba? Tıpkı böyle beyazlar giyinmiş adamlar görürdü düşlerinde. Onunla konuşmazlardı hiç, sadece bakarlardı ve sanki onu selamlıyorlarmış ya da “Tanrı’ya emanet ol,” derlermiş gibi el sallarlardı. Derken şafağın horozu öter, onlar da ışığa çevrilip kaybolurlardı.</p>
				<p>Birden Vaftizci, gözleri hâlâ ona takılı, bağırdı. Hatırlamıştı: Bir gün tam öğle vakti ırmağın kenarında yatmıştı da, bir keçi postu üzerine yazılı, ‘Peygamber İşaya’ bölümünü almıştı eline. Birden taşlar, sular, insanlar, sazlar kaybolmuş, peygamberin sözleri kapılar gibi açılıp içinden mesih çıkmıştı. Beyazlar giyindiğini hatırlıyordu, ipinceydi, güneş yiyip bitirmişti, ayakları çıplaktı, dişleri arasında da yeşil bir yaprak vardı.</p>
				<p>Dervişin gözleri sevinç ve korkuyla doldu. Kayadan aşağı düşer gibi indi ve budaklı boynunu uzatarak ilerledi.</p>
				<p>“Kimsin sen? Kimsin?” diye sordu, o müthiş sesi tir tir titriyordu şimdi.</p>
				<p>“Beni tanımıyor musun?” dedi İsa, bir adım daha atarak. Kendi sesi de titremeye başlamıştı; kaderinin Vaftizci’nin vereceği cevaba bağlı olduğunu biliyordu.</p>
				<p>O olacak, o, diye düşünüyordu Vaftizci. Yüreği güm güm atıyordu, karar veremiyor, cesaret edemiyordu. Bir kez daha uzattı boynunu, “Kimsin sen?” diye sordu yeniden.</p>
				<p>“Kutsal Kitap’ı okumadın mı?” diye cevap verdi İsa; tatlı, ama yakınan bir sesle, onu paylar gibiydi. “Peygamberler bölümünü okumadın mı? İşaya ne diyor? Öncü. Hatırlamıyor musun?”</p>
				<p>“Sen misin, sen?” diye fısıldadı derviş. Ellerini İsa’nın omuzlarına koydu ve gözlerinin içine baktı.</p>
				<p>“Geldim...” dedi İsa duraksayarak, derken kımıldayamaz oldu, soluk alamıyor, sözüne devam edecek gücü bulamıyordu. Sanki ayağını atıp da düşmeden, basıp basamayacağını yokluyordu...</p>
				<p>Vahşi peygamber, üstüne eğilip sessizce inceledi onu. İsa’nın dudaklarından kaçan o harika, o korkunç sözleri eskiden duyup duymadığını düşünüyordu.</p>
				<p>“Geldim...” diye tekrarladı Meryem’in oğlu, öyle yavaş söylemişti ki bu sözü, arkalarında tetikte duran Yahuda bile, elini kulağına götürmesine rağmen işitememişti. Bu kez peygamber ürperdi. Anlamıştı.</p>
				<p>“Ha?” dedi ve başındaki saçlar diken diken oldu.</p>
				<p>Bir şeyle alay eden ya da kahkahayla gülen bir adam gibi, boğuk boğuk gaklayarak bir karga geçti üzerlerinden. Vaftizci kızdı. Kuşa atmak için, eğilip yerden bir taş aldı. Karga uçup gitmişti, ama o aramaya devam ediyordu, zamanın geçmesi onu sevindiriyordu, çünkü ancak bu şekilde zihni durulabilecekti... Kalkarak, sakince, “Hoş geldin,” dedi. Ona baktı, ama gözlerinde sevgi yoktu.</p>
				<p>İsa’nın yüreği sarsıldı. Kulağı mı uğulduyordu, yoksa peygamberin ona hoş geldin dediği doğru muydu? Doğruysa, ne büyük şaşkınlık, sevinç verici bir şeydi bu, ne korkunç bir şey!</p>
				<p>Vaftizci bakındı, gözlerini Şeria Irmağı, sazlar, çamurda diz çökmüş açıktan açığa günahlarını söyleyen insanlar üzerinde gezdirdi. Çabucak ülkesini kucakladı ve elveda dedi. Derken İsa’ya döndü. “Artık gidebilirim,” diye mırıldandı.</p>
				<p>“Henüz gidemezsin Öncü,” dedi İsa. “İlkin beni vaftiz etmen gerek.” İsa’nın sesi kesin ve kararlı bir hava almıştı.</p>
				<p>“Ben mi? Sizin beni vaftiz etmeniz gerek efendimiz...”</p>
				<p>“O kadar yüksek sesle konuşma. İşitebilirler bizi. Henüz vaktim gelmedi. Yürü gidelim!”</p>
				<p>Yahuda işitmek için kulaklarını dikip duruyordu, ama sadece bir mırıltı duyuyordu, sanki iki akan su, birbiriyle birleşmiş ve raks ediyordu.</p>
				<p>Kıyıda toplanmış olan halk yol verdi. Beyaz entarisini atıp da güneş ışığına bürünen bu hacı da kimdi? Günahlarını söylemeden, bu denli asillik ve güvenle suya giren bu adam kimdi? Başta Vaftizci, ikisi de mavi dereye girdiler. Vaftizci suyun üstüne çıkan bir kayaya tırmandı. İsa yanında, kumlu ırmak yatağında durdu, su çenesine kadar sarıyordu bedenini.</p>
				<p>Vaftizci elini kaldırıp da İsa’nın yüzüne su dökeceği ve dua okuyacağı sırada, halk bağırmaya başladı: Şeria akmıyordu, durmuştu birden. Renk renk balıklar her yöne doğru yüzmekte, İsa’nın çevresinde oynamaktaydı, kanatlarını açıp kapıyorlar, kuyruklarını sallıyorlardı, yosunlara sarılmış basit bir yaşlı adam kılığında tüylü bir cin ırmağın dibinden çıktı, kamışlara dayandı, açık ağızla sevinç ve korkudan dışarı uğrayan gözlerle, önünde olup bitenlere bakmaya başladı.</p>
				<p>Bu mucizeleri gören halkın dili tutulmuştu. Çoğu yüzükoyun yere düşüp gözlerini kapadı, bazıları da feci sıcağa rağmen tir tir titremeye başladı. Biri, üstü başı çamur içinde suların derinlerinden yüzeye çıkan yaşlı adamı görünce, “Şeria’nın hortlağı!” diye bağırıp bayıldı.</p>
				<p>Vaftizci derin bir istiridye kabuğunu suyla doldurarak, titreyen eliyle İsa’nın yüzüne su dökmeye başladı. “Tanrı’nın kulu vaftiz edilmiştir...” diye konuştu. Ama durdu; ne ad vereceğini bilemiyordu.</p>
				<p>İsa’ya sormak üzere döndü, ama herkes gibi, adı duymak isteyenler gibi, o da ayak parmakları üstüne kalkmıştı. Göklerden inen kanat sesleri duyuldu ve beyaz tüylü bir kuş muydu, yoksa Yehova’nın meleklerinden biri mi belli değildi, ileri atıldı ve vaftiz edilenin başı üstünde durdu. Uzun bir süre kıpırdamadan, öylece havada kaldı, derken çevresinde üç kere döndü. Havada üç nur çelengi parladı, önceden işitilmemiş gizli bir ad açıklıyormuş gibi, bir çığlık attı kuş. Gökler, Vaftizci’nin dile getiremediği sorusuna cevap veriyordu sanki.</p>
				<p>Halkın kulakları uğulduyordu, zihinler dehşet içindeydi. Hem sözler, hem de kanat sesleri duyuluyordu. Tanrı’nın sesi miydi bu? Kuşun sesi mi? Tuhaf bir mucizeydi... İsa bütün vücudunu gerdi, işitmeye çalıştı. Sanki gerçek adı söyleniyormuş gibi geliyordu ona, ama ne olduğunu ayırt edemiyordu. Bütün duyduğu, içinde çarpan dalgalar, bir sürü kanatlar ve büyük acı sözlerdi. Gözlerini yukarı kaldırdı. Kuş göklerin doruğuna sıçramıştı bile ve ışık içinde, ışığa dönüşmüştü.</p>
				<p>Çölde geçirdiği yılların ve zalim ıssızlığın Tanrı’nın dilini kendisine iyi öğrettiği Vaftizci, bunu anlayan biricik kişi oldu. Bugün, diye kendi kendine söylendi, Tanrı’nın kulu, Tanrı’nın oğlu, insanlığın umudu vaftiz edilmiştir!</p>
				<p>Şeria’nın sularına yeniden akması için işaret verdi. Kutsama töreni bitmişti.</p>
				</div>
  </body>
</html>