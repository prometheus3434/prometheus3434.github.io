<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter3">
<div class="html5_section">
				<h1 class="chapter-num">3</h1>
				<p>Delikanlı bir başına kalmıştı. Çarmıha dayanıp alnının terini sildi. Sesi boğuk boğuk çıkıyordu, soluk soluğaydı. Dünya, bir süre çevresinde döndü, derken yeniden durdu. Annesinin ateşi yaktığını duyuyordu, acele yemeği ocağa koyup o da ötekiler gibi çarmıha geriliş sahnesini görmeye koşacaktı. Komşuların hepsi gitmişti. Kocası hâlâ hırıldamakta, dilini döndürmeye çalışmaktaydı; ama sadece gırtlağında can vardı, hırıldayıp duruyordu. Sokağı yeniden ıssızlık basmıştı.</p>
				<p>Gözleri kapalı, kendi yüreğinin çarpmasından başka bir şey düşünmeyen ve işitmeyen delikanlı, çarmıha dayalı dururken, birden acıyla sarsıldı. Saçlarının altındaki deriye batan, görünmeyen o şahin pençesini yeniden duymuştu. “Yine geldi, yine...” diye mırıldandı ve titremeye başladı. Pençelerin gittikçe battığını, kafasını çatlatarak açtığını ve beynine dokunduğunu duyuyordu. Bağırmamak için dişlerini sıktı. Annesinin yine korkup da çığlıklar atmaya başlamasını istemiyordu. Başını avuçları içine alarak, sanki kaçmasından korkuyormuş gibi sımsıkı tuttu. “Yine geldi, yine...” diye mırıldandı titreyerek.</p>
				<p>İlkin, ta başta –on iki yaşına bastığı zaman, havrada ah çekerek terleyip duran büyüklerin yanında oturmuş, Tanrı’nın kelamını açıklamalarına kulak vermiş, dinliyordu– tepesinde, okşayış gibi pek hafif bir sızlama duymuştu. Gözlerini kapamıştı. Tüylü kanatların, sarıp da onu göğün yedinci katına çıkarması ne büyük mutluluktu! Cennet-i âlâ olacak burası, diye düşünmüştü, aşağı düşen gözkapaklarından ve mutlu, aralık duran ağzından sonsuz bir gülümseme akmıştı; bütün yüzü kayboluncaya kadar etini ateşli bir tutkuyla yalayan bir gülümseme. İhtiyarlar, bu esrarlı, insan-yiyen gülümsemeyi görmüşlerdi de Tanrı’nın, çocuğu pençesine alıp götürdüğünü düşünmüşlerdi. Parmaklarını dudaklarına götürerek susmuşlardı.</p>
				<p>Aradan yıllar geçti. O, bekledi, bekledi ama o okşayışı bir daha duymadı; derken, bir gün –Pesah Bayramı’ydı, mevsim ilkbahardı, nefis bir gündü– annesinin köyü Kana’ya, kız bakmaya gitmişti. Annesi zorlamıştı onu buna, evlenmesini istiyordu. Yirmi yaşındaydı, yanakları sık, kıvırcık tüylerle kaplıydı, kanı öylesine kaynıyordu ki, geceleri uyuyamaz olmuştu. Annesi bunu fırsat bilmişti, gençliğinin en ateşli çağından faydalanmak istiyordu; eş seçmeye Kana’ya gitmesi için kandırmıştı onu.</p>
				<p>Elinde bir kırmızı gül, ayakta durmuş, yeni yapraklanmış koca bir kavak ağacı altında raks eden köylü kızlarını seyrediyordu. Durmuş bakarken, kızları birbirleriyle karşılaştırırken –hepsi de hoşuna gitmişti ama seçemiyordu bir türlü– ardında gevrek bir kahkaha duymuştu birden: toprağın derinlerinden fışkıran serin bir su. Dönüp bakmıştı. Ayağında kırmızı sandallar, örgüsüz saçlı, ayak bileği kurdelesiyle, bilezikleri ve küpeleriyle tepeden tırnağa kadar süslenmiş Magdalena duruyordu karşısında, haham amcasının biricik kızı Magdalena, pupa yelken giden bir yelkenli gibi baştan başa donanmıştı. Delikanlının beyni şiddetle sarsılmıştı. “İstediğim işte bu, bu kız!” diye haykırmış, gülü vermek için elini uzatmıştı. Ama tam o sırada o pençeler başını tutmuş ve iki çılgın kanat, tepesinde çırparak şakaklarını sımsıkı kavramıştı.</p>
				<p>Çığlık atarak yüzükoyun yere düşmüş, ağzından köpükler gelmeye başlamıştı. Utancından yerin dibine girecek gibi olan annesi, oğlunun başına yemenisini atmak zorunda kalmış, kucağına alıp oradan uzaklaşmıştı.</p>
				<p>O günden sonra olanlar olmuştu. Dolunayda, tarlalarda gezinirken olsun, gecenin sessizliğinde uyurken olsun, hep aynı durumu yaşıyordu; özellikle de, bütün acunun çiçek açtığı, mis gibi koktuğu ilkbaharda. Mutlu olabileceği durumlarda; yemek, uyumak, dostlarıyla buluşup gülüşmek, yolda bir kız görüp de ondan hoşlandığını düşünmek gibi en basit insan zevklerini tadacağı anlarda, o pençeler, hemencecik üstüne abanıyor, batmaya başlıyor, hevesi de kaybolup gidiyordu.</p>
				<p>Ama bu sabahki kadar, üstüne abandığını hatırlamıyordu. Tezgâhın altında dertop oldu ve başını göğsüne yaslayıp bir süre öylece kaldı. Dünya batmıştı. İçindeki vızıltıdan ve üstündeki korkunç kanat çırpışından başka bir şey duymuyordu.</p>
				<p>Pençeler gittikçe gevşedi –yavaş yavaş, birbiri ardından– önce zihnini, sonra kemiğini, en sonunda da başının derisini bıraktılar. Birden büyük bir rahatlık duydu, çok da yorulmuştu. Tezgâhın altından çıkarak elini başına götürdü ve derisini incelemek için parmaklarını üzerinde gezdirdi. Ona, delinmiş gibi geliyordu ama arayan parmakları tek bir yara dahi bulamayınca durgunlaştı. Ne var ki, elini çekip de, ışıkta baktığı zaman, ürperdi. Kan damlıyordu parmaklarından.</p>
				<p>“Tanrı gazaba geldi,” diye mırıldandı, “gazaba... Kan akmaya başladı.”</p>
				<p>Gözlerini kaldırıp baktı: Kimsecikler yoktu. Ama hava, keskin keskin yaban hayvanı kokuyordu. Yine geldi, diye düşündü dehşet içinde, her yanımı sarmış, ayaklarımın altında o, başımın üstünde o...</p>
				<p>Başını eğerek bekledi. Hava sessiz, hareketsizdi; görünürde zararsız gibi duran ışık hüzmeleri, karşısındaki duvarda ve kamış kirişli tavanda oynuyordu. Ağzımı açmayacağım, diye karar verdi kendi kendine, söz söylemeyecekti. Belki bana acır da, gider.</p>
				<p>Ama bu kararı verir vermez, dudakları aralandı ve konuştu. Sesinde yakınma vardı:</p>
				<p>“Niye kanımı çekiyorsun? Nedir öfkene sebep? Hiç bırakmayacak mısın peşimi?”</p>
				<p>Durdu. İki büklüm, ağzı açık, saçları diken diken, gözleri korku içinde, kulak verdi...</p>
				<p>İlkin hiçbir şey olmadı; hava durgundu, sessizdi. Ama sonra, yukardan biri, ansızın ona seslendi. Elini kulağına götürüp dinledi, işitti ve sanki, “Olmaz! Olmaz! Olmaz!” dermiş gibi başını şiddetle iki yana salladı.</p>
				<p>Sonunda o da açtı ağzını. Sesinde titreklik kalmamıştı:</p>
				<p>“Yapamam! Ne okuma bilirim, ne bir şey, başıboş gezen biriyim ben, her şeyden korkarım. Yemeğin iyisine, şaraba, kahkaha atmaya bayılırım. Evlenmek, çoluk çocuk sahibi olmak istiyorum... Bırak git beni.”</p>
				<p>Kıpırdamadan durdu yine, bekledi.</p>
				<p>“Ne dedin? İşitmiyorum.”</p>
				<p>Birden, üstündeki vahşi sesi yumuşatmak istermiş gibi ellerini kulaklarına kapadı. Cendere içindeki bütün yüzüyle, soluğunu tutup işitti... ve cevap verdi: “Evet, evet korkuyorum... Ayağa kalkıp, sana hitap etmemi istiyorsun, değil mi? Ne diyebilirim, nasıl diyebilirim? Diyemem ki, söyledim ya, bilgisizin biriyim işte!.. Efendim?.. Gökler hâkimiyeti mi?.. Bana ne gökler hâkimiyetinden. Ben yeryüzünü seviyorum. Evlenmek istiyorum, diyorum sana; Magdalena’yı istiyorum, varsın fahişe olsun, Magdalena’yı istiyorum. Onun fahişe olmasına sebep benim, onu kurtaracağım. Kurtarmak istediğim odur! Ne yeryüzü, ne bu dünya. Yeter onu kurtarmam! Daha alçak sesle konuş, söylediklerini anlayamıyorum.”</p>
				<p>Elini gözlerine siper etti: Tepedeki pencereden giren tatlı ışık gözünü kamaştırıyordu. Üzerindeki tavana gözlerini dikmiş, bekliyordu. Soluğunu tutmuş, dinliyordu, daha fazla şeyler işittikçe, yüzü daha bir hoşlukla, tatlılıkla parıldıyordu. Etli, taze dudakları uyuşuyordu, ansızın bir kahkaha koyuverdi.</p>
				<p>“Öyle, öyle,” diye mırıldandı, “pek iyi anlıyorsun. Evet, bile bile yapıyorum bunu, bile bile. Benden tiksinmeni, başka birini bulmanı istiyorum; senden kurtulmak istiyorum!”</p>
				<p>“Elbette, bile bile,” diye devam ediyordu, konuşmaktan çekinmeyerek, “ömrüm boyunca da çarmıh yapacağım, seçtiğin mesihler çarmıha gerilebilsin diye!”</p>
				<p>Bu sözlerden sonra, çivi kakmalı kayışı duvardaki yerinden aldı, beline doladı. Tepedeki pencereye baktı. Güneş artık yükselmişti. Üzerindeki gök, çelik gibi sert ve maviydi. Acele etmesi gerekti. Çarmıha geriliş, güneşin, bütün kızgınlığıyla abandığı zaman, öğle vakti gerçekleşecekti.</p>
				<p>Diz çökerek çarmıhı omzuna yerleştirdi, derken kollarıyla sardı. Dizlerinden birini kaldırdı, kendini şöyle bir tarttı, kaldırılması sanki imkânsızmış gibi, inanılmayacak derecede ağır geliyordu ona ve kapıya doğru ağır ağır sallanarak yürüdü. Soluk soluğa, iki adım attı, derken üçüncü adımı da atarak, sonunda kapıya varmış oldu, ama dizlerinin bağı çözülmüştü, başı döndü ve yüzükoyun, kapaklanıverdi eşiğin üstüne, çarmıh da üstüne devrildi.</p>
				<p>Küçük ev titredi. Tiz bir kadın çığlığı duyuldu içerden; bir kapı açıldı, annesi göründü. Uzun boyluydu, gözleri iri iriydi, esmer, buğday renginde bir teni vardı. Gençliğinin ilk çağını aşmış, sonbaharın tedirginlik verici, balla karışık acı havasına bürünmüştü. Gözlerinin çevresinde mor halkalar vardı, ağzı kararlı, oğlununki gibi kıvrıntılıydı; ama çenesi oğlununkinden daha güçlü ve iradeliydi. Mor keten bir yemenisi, iki uzun gümüş küpesi vardı; biricik mücevheri olan bu küpeler, çıngırak gibi sesler çıkarıyordu.</p>
				<p>Kapıyı açınca ihtiyar baba göründü ardından. Yatağında oturmuştu, göğsü bağrı çıplaktı, pörsümüş etleri, soluk sarı bir renkteydi, gözleri cam gibi, kıpırdamadan duruyordu. Annesi az önce ona yemeğini yedirmişti; yediği ekmek, zeytin ve soğanı hâlâ geveliyordu ağzında. Göğsündeki kıvırcık beyaz kılların üzerine salyası akmış, ekmek kırıntıları dökülmüştü. Yatağının yanında, nişan günü çiçek açan o ünlü asa duruyordu. Şimdi kurumuş gitmişti.</p>
				<p>Anne, içeri girip de, oğlunu kapaklanmış, çarmıhın altında soluk soluğa görünce tırnaklarını yanaklarına batırdı; kaldırmak için koşacağına, olduğu yerde, bakakaldı ona. İkide bir, onun bunun kollarında, kendisinden geçmiş bir durumda eve getirilmesinden, tarlalarda veya ıssız yerlerde dolaşmak üzere çıkıp gittiğini görmekten, gece gündüz ağzına bir şey koymak istemeyişinden, iş yapmaya yanaşmayışından, gözlerini havaya dikip saatlerce boş boş oturup durmasından usanmıştı; hayatı herhangi bir şey başarmadan geçen bir hayalci, bir uyurgezerdi. Ancak çarmıh için kendisine sipariş verildiğinde, bütün varlığıyla işe koyuluyor, gece gündüz çılgınlar gibi çalışıyordu. Havraya gitmez olmuştu, Kana’ya ayak basmak istemiyordu bir daha, şenliklere de gittiği yoktu. Dolunay sırasında, zihni bulanıyor, zavallı annesi, onun, sanki şeytanla kavga ediyormuş gibi, kendinden geçmiş bir halde, çılgınca hezeyanlara kapıldığını görüyordu.</p>
				<p>Cin çarpanları iyi eden kayınbiraderi yaşlı hahama kaç kez yalvarmıştı ayaklarına kapanıp. Yeryüzünün ta öbür ucundan gelenleri iyi ediyordu. Daha geçen gün, ayaklarına kapanmış, yakınmıştı: “Yabancıları iyi ediyorsun da, benim oğluma elini sürdüğün yok,” diye.</p>
				<p>Haham başını sallamıştı:</p>
				<p>“Meryem, oğlunu cin çarpmış değil; inle cinle ilgisi yok, onun işi Tanrı’yla. Ben ne yapabilirim ki?”</p>
				<p>“İyileşme umudu yok mu bunun?” diye sormuştu zavallı anne.</p>
				<p>“Tanrı’dan geldiğine göre, yok.”</p>
				<p>“Peki Tanrı niye böyle işkence çektiriyor ona?”</p>
				<p>İhtiyar üfürükçü içini çekerek susmuştu.</p>
				<p>“Niye işkence çektiriyor?” diye sormuştu bir kez daha.</p>
				<p>“Seviyor da ondan,” demişti sonunda ihtiyar haham.</p>
				<p>Meryem korku içinde ona bakmış, daha başka sorular sormak için ağzını açmıştı ki, ihtiyar haham elini dudaklarına götürerek susturmuştu onu.</p>
				<p>“Daha fazla soru sorma,” demişti ona. “Tanrı’nın yasası böyle.” Kaşlarını çatıp gitmesini işaret etmişti başıyla.</p>
				<p>Yıllar sürmüştü bu illet. Meryem, annesi olmasına rağmen usanmıştı sonunda, şimdi, eşikte yüzükoyun yatan, alnından kan sızan oğlunu görünce yerinden kıpırdamadı. Derin derin içini çekti, oğlu için değildi ama bu, kendi alınyazısı içindi. Öylesine mutsuz olmuştu ki hayatta, ne kocasından gün görmüştü, ne oğlundan. Daha evlenmeden dul kalmıştı, babası çocuğuna sahip çıkamadan ana olmuştu; şimdi yaşlanmıştı artık –gün geçmiyordu ki saçları daha bir ağarmasın– üstelik gençlik nedir, bilmemişti, koca sıcaklığı duymamıştı, bir eş, bir ana olmanın tatlılığını, gururunu, yaşamamıştı. Ağlaya ağlaya yaş kalmamıştı gözlerinde. Tanrı’nın takdir ettiği yaş miktarını tüketmişti, oğluna olsun, kocasına olsun, kuru gözlerle bakıyordu. Ara sıra ağlıyorsa o da bahardaydı, yalnız başına oturup da yeşil tarlalara bakarak çiçek açan ağaçlardan gelen güzel kokuları kokladığı zamanlar. Yine de oğlu veya kocası için değildi ağlayışı, boş yere geçip giden ömrü içindi.</p>
				<p>Delikanlı kalkmış, giysisinin ucuyla kanı siliyordu. Döndü, haşin haşin bakan annesini gördü ve kızdı. Hiç bağışlamak bilmez o bakışını, acıyla sımsıkı kapadığı dudaklarını iyi tanıyordu. Dayanamıyordu artık. O da bıkmıştı inmelilerden, avutulamayan analardan ve her günkü, alçaltıcı azarlanmalardan: Ye, iç! Çalış! Evlen!</p>
				<p>Annesi, sımsıkı kapalı duran dudaklarını araladı, “İsa,” dedi suçlarcasına, “bu sabah yine kiminle cebelleşiyordun?”</p>
				<p>Oğlan ağzından kötü bir söz kaçırmamak için dudaklarını ısırdı. Kapıyı açtı, güneş girdi, aynı zamanda, çölden yükselen, yakıcı, toz yüklü bir rüzgâr da içeri daldı. Bir şey söylemeden alnındaki teri ve kanı sildi, çarmıhı kaldırdı.</p>
				<p>Annesi saçlarını kürekkemikleri üstüne döktü. Eliyle sıvazladı, sonra yemenisinin altında topladı ve oğluna doğru bir adım attı. Ama ışıkta görür görmez, şaşkınlık içinde kaldı. Nasıl da ikide bir değişiveriyordu yüzü! O ne akıcılıktı, su gibi! Her gün, onu ilk kez görüyormuş gibi oluyordu, alnında, gözlerinde ve ağzında bilinmez bir ışık vardı; bazen mutlu, bazen acı dolu bir gülümseme, obur bir parlaklık, alnını, çenesini, boynunu yalıyor, onu yutuyordu.</p>
				<p>Bugün, büyük kara alevler parlıyordu gözlerinde. Korku içinde, bir ara sormak istedi kimsin sen, diye, ama kendini tuttu. “Yavrum,” dedi titreyen dudaklarla. Büyümüş oğlunun gerçekten kendi oğlu olup olmadığına bakmak üzere bir süre sessiz durdu. Ona doğru dönüp bakacak mıydı, onunla konuşacak mıydı? Dönmedi. Ha deyip yüklendi çarmıhı, bu kez sendelemeden, yürüyerek çıktı evden.</p>
				<p>Annesi kapı kenarına dayanmış, onun kaldırımdan kaldırıma adım atarak yokuşu çıkışını seyretti. Tanrı bilir, bu gücü nereden buluyordu kendinde! Sırtındaki çarmıh değildi, onu götüren iki kanattı.</p>
				<p>“Yarabbim, Tanrım,” dedi şaşkınlık içinde. “Kim bu? Kimin oğlu? Babasına benzemediği gibi, başka kimseye de benzemiyor. Her gün bir başkası. Tek bir insan değil bu, birçok... Off, kafamın içi darmadağın.”</p>
				<p>Hatırlıyordu, bir keresinde kuyunun yanındaki küçük avluda bir öğleüzeri onu emziriyordu. Mevsim yazdı, üzerindeki asma da üzüm salkımlarıyla doluydu. O, memesinden sütünü emedursun, derin bir uykuya dalmıştı, ama –göz açıp kapayana kadar– sonsuz bir düş gördükten sonra olmuştu bu. Öyle gelmişti ki ona, sanki elinden sarkan bir yıldız, gökte bir melek vardı, fenere benzer bir yıldızdı bu, melek ilerliyor ve aşağıdaki yeryüzünü aydınlatıyordu. Bir yol vardı karanlıkta, kıvrılarak uzanan bir yol, şimşek gibi parıl parıl yanıyordu. Ona doğru geliyor, ayaklarında son buluyordu. Böyle kendinden geçmiş bir durumda, bu yolun nereden geldiğini ve niçin ayaklarının dibinde son bulduğunu kendi kendine sorarken, gözlerini yukarı kaldırdı. Bir de ne görsün; yıldız, başının üstünde durmuştu; üç atlı vardı ışıttığı yolun ucunda, başlarında da üç altın taç. Işıl ışıl parlıyordu. Bir süre durup göğe baktılar, yıldızın da durduğunu gördüler, derken atlarını mahmuzlayıp dörtnala ona doğru gelmeye başladılar. Anne yüzlerini seçebiliyordu şimdi. Ortadaki, beyaz bir gülü andırıyordu, yüzü ayva tüyüyle kaplı, yakışıklı, sarışın bir delikanlıydı. Sağında, sivri, kara sakallı, alaylı alaylı bakan sarı bir adam vardı. Solda da bir zenci. Kıvırcık ak saçları, altın küpeli kulakları, göz kamaştırıcı dişleri vardı. Ama anne onları, henüz iyice göremeden ya da şiddetli ışıktan çocuğunun gözlerini koruyamadan, üç atlı gelmiş, atlarından inmiş, önünde diz çökmüşlerdi bile.</p>
				<p>İlk ilerleyen beyaz prens olmuştu. Bebek memeden ayrılmış, annesinin kucağında dimdik duruyordu. Prens tacını başından almış, büyük bir alçakgönüllülükle bebeğin ayakucuna koymuştu. Sonra zenci diz çökmüş, gömleğinin içinden bir avuç dolusu zümrüt ve yakut çıkarmış, ince bir davranışla minik başı üstüne yaymıştı. En sonunda da sarı adam elini uzatmış, oynasın diye kucak dolusu uzun tavuskuşu tüyleri bırakmıştı... Bebek, üçüne de baktıktan sonra, gülümsemişti, ama minik ellerini uzatıp da armağanlara dokunmamıştı.</p>
				<p>Derken üç kral ortadan kaybolmuş, koyun postuna bürünmüş küçük bir çoban belirmişti, elinde büyük bir kâse ılık süt vardı. Bebek, sütü görür görmez, annesinin kucağında oynamaya başlamış, minik yüzü kâseye doğru eğmiş ve sütten kana kana içmişti.</p>
				<p>Kapının kenarına dayanmış, bu sonsuz düşü hatırlıyor, içini çekiyordu. Biricik oğlu onun için ne büyük umut kaynağı olmuştu, kâhinler büyük mucizeler görmüşlerdi geleceğinde! Yaşlı hahamın kendi de ona bakıp bakıp kutsal yazıları açarak minik başı üstünde Peygamberler Kitabı’nı okumamış mıydı, derken bir belirti bulmak için bebeğin göğsünü, gözlerini, hatta ayaklarının tabanlarını aramamış mıydı? Ama yazık ki, vakit geçtikçe, umutları bir bir suya düşmüştü. Oğlu kötü yola sapmıştı, öyle bir yoldu ki bu, gittikçe insanların yolundan onu ayırıyordu...</p>
				<p>Yemenisini düzeltip kapıyı sürmeledi. Sonra o da yokuşu tırmanmaya başladı. Çarmıha geriliş sahnesini seyredecekti, vakit geçsin diye.</p>
				</div>
  </body>
</html>