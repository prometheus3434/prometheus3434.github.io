<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter9">
<div class="html5_section">
				<h1 class="chapter-num">9</h1>
				<p>Evlatlıklar ağları omuzlarına vururken, gün ışığı gölü aydınlatıyordu, öyle bakir görünüyordu ki, sanki yeni çıkmıştı yaradanın elinden. Meryem’in oğlu, Zebedi’nin büyük oğlu Yakup’la birlikte yürüyordu. Mecdel’i çoktan arkalarında bırakmışlardı. Ara sıra duruyorlar, buğday için ağlaşan kadınları yatıştırıyorlardı, sonra konuşa konuşa yollarına devam ediyorlardı. Yakup da yakalanmıştı boraya. O da geceyi Mecdel’de geçirmişti, yolculuğuna devam etmek üzere gün ağarmadan yola çıkmıştı.</p>
				<p>Nasıra Gölü’ne varmak için mavi alacakaranlıkta çamurlar içinde bata çıka ilerliyordu. Nasıra’da gördüğü şeylerin acısı, içinde dönmeye başlamıştı. Çarmıha gerilen Partizan uzak bir anı olarak kalmıştı. Yakup’un aklı yeniden babasının balıkçı kayıklarına ve adamlarına takılmıştı. Yağmurun açtığı çukurlar üstünden atlayarak geçiyordu. Yarı gülümser, yarı ağlar gibi duran ağaçlardan damlalar düşüyordu; üzerindeki gökler gülüyordu, kuşlar uyanmıştı, nefis bir gündü. Ama ortalık aydınlandıkça, sellerin harman yerlerini nasıl bozduğunu görmeye başladı. Yığın halindeki buğday ve arpa şimdi suyla birlikte yollarda akıyordu; ilk çiftçiler karılarıyla birlikte tarlalara dökülmüşler, ağıt okumaya başlamışlardı... Birden iki yaşlı kadınla birlikte harap olmuş harman yerinin üzerine eğilen Meryem’in oğlunu gördü.</p>
				<p>Asasını sıkıp küfretti. Nasıra yeniden uyanıvermişti hayalinde, çarmıh ve üstüne gerilen Yahudi’yi hatırlamıştı, çarmıhçı şimdi de kadınlarla birlikte, kaybolan buğday için ağlıyordu! Yakup’un haşin bir huyu vardı, yardım etmekten hoşlanmazdı. Ağzı kalabalıktı, tutkuluydu, acıma nedir bilmezdi, babasının bütün niteliklerini almıştı, ne melek annesi Salome’ye, ne de tatlı, sevimli kardeşi Yahya’ya benzerdi... Değneğine yapışarak harman yerine doğru öfkeyle yürüdü. Aynı anda Meryem’in oğlu, yanaklarından hâlâ akmakta olan gözyaşlarıyla kalkmış, yola dönüyordu. İki kadın ellerinden tutmuş, öpüyor, gitmesine engel oluyorlardı. Onları yatıştırmak için doğru sözleri bulan, kim olduğu bilinmeyen bu yolcuyla boy ölçüşecek var mıydı?</p>
				<p>“Ağlamayın, ağlamayın, yine geleceğim,” diyor, ellerini yavaş yavaş yaşlı avuçlardan kurtarıyordu.</p>
				<p>Yakup durmuş, şaşkınlık içinde bakıyordu. Çarmıhçının gözleri yaşla dolu, pırıl pırıl parlıyordu. Bir pembe renkli göklere, bir yeryüzüne, ağlaya sızlaya çamur kazıyan iki büklüm insanlara bakıyordu.</p>
				<p>“Çarmıhçı olabilir mi bu?” diye mırıldandı Yakup, kaygı içinde bir kenara çekildi. “Yüzü, İlyas Peygamber’ inki gibi pırıl pırıl!” Meryem’in oğlu şimdi harman yerinin kenarını aşmıştı. Yakup’u gördü, onu tanıyarak elini selam almak üzere yüreği üstüne koydu.</p>
				<p>“Nereye Meryem’in oğlu?” dedi Zebedi’nin oğlu, sesini tatlılaştırarak. Ama öteki daha cevap vermeden ekledi: “Haydi birlikte yürüyelim. Yol uzun, insan arkadaş ister.”</p>
				<p>“Yol uzun, insan arkadaş ister,” diye kendi kendine mırıldandı Meryem’in oğlu, ama ne düşündüğünü açıklamadı.</p>
				<p>“Gidelim,” dedi, birlikte kaldırımlı yoldan aşağı, Kefernahum’a yöneldiler.</p>
				<p>Bir süre konuşmadılar. Her harman yerinden kadın iniltileri yükseliyordu. Değneklerine dayanmış yaşlı erkekler buğdayın suyla birlikte gidişini seyrediyorlardı. Çiftçiler çatık kaşlarla çayırlarının, altüst olmuş tarlalarının ortasında kıpırdamadan duruyorlardı.</p>
				<p>Meryem’in oğlu içini çekti:</p>
				<p>“İnsanlar açlıktan ölmesin diye, açlıktan ölebilecek bir tek insan olabileydi ah!”</p>
				<p>Yakup göz ucuyla ona bakıyordu.</p>
				<p>“Buğday olmak elinde olsaydı,” diye alay etti, “insanların seni yiyerek kurtulması mümkün olsaydı, buğday olmak ister miydin?</p>
				<p>“Kim istemezdi?” dedi Meryem’in oğlu.</p>
				<p>Yakup’un şahin bakışlı gözleri, kalın etli dudakları açılıp kapandı.</p>
				<p>“Ben,” dedi.</p>
				<p>Meryem’in oğlu susmuştu. Öteki bozuldu susmasına. “Ne diye yok olayım durup dururken?” diye homurdandı. “Seli gönderen Tanrı. Benim suçum ne?” Vahşi vahşi göğe bakıyordu. “Tanrı niçin böyle yaptı? İnsanlar nasıl gücendirdiler onu? Anlamıyorum, sen anlıyor musun Meryem’in oğlu?”</p>
				<p>“Öyle deme kardeşim, günah işleme. Birkaç gün önceye kadar ben de aynı soruyu soruyordum kendi kendime, ama şimdi anlıyorum artık. İlk yaratıkları baştan çıkartan ve Tanrı’nın bizi Cennet’ten kovmasına sebep olan yılan bu işte.”</p>
				<p>“Bu derken ne demek istedin?”</p>
				<p>“Soru sormak.”</p>
				<p>“Anlamıyorum,” dedi Zebedi’nin oğlu adımlarını hızlandırarak.</p>
				<p>Çarmıhçının yanında gitmek istemiyordu artık; sözleri içine oturmuştu. Susmasıysa, sözlerinden daha dayanılamayacak gibiydi.</p>
				<p>Ovada bir tümseğe gelmişlerdi. Uzakta Nasıra’nın suları parlıyordu. Kayıklar ortasına varmış, balık avı başlamıştı. Güneş kıpkırmızı yükseldi çölden. Gölün kıyısında zengin ticaret şehri parıldıyordu.</p>
				<p>Yakup uzakta kayıklarını gördü, aklı balıklarla doldu. Kendisine ayak uydurmayan yoldaşına döndü.</p>
				<p>“Nereye gidiyorsun, Meryem’in oğlu?” diye sordu. “Bak, Kefernahum karşıda.”</p>
				<p>Meryem’in oğlu bir şey söylemeden başını eğdi. Aziz olmak üzere manastıra gidiyorum, demeye utanmıştı.</p>
				<p>Yakup eliyle başına vurarak ona baktı. Ansızın kötü bir düşünce girmişti kafasına.</p>
				<p>“Söylemek istemiyorsun demek?” diye homurdandı. “Sır olarak saklayacaksın ha?”</p>
				<p>Yoldaşını çenesinden yakalayıp başını yukarı kaldırdı. “Gözlerimin içine bak. Söyle bana şimdi: Kim gönderiyor seni?”</p>
				<p>Meryem’in oğlu içini çekti. “Bilmiyorum, bilmiyorum,” diye mırıldandı. “Tanrı olabileceği gibi...”</p>
				<p>Durakladı. Öyle korkmuştu ki, söz boğazına takılmıştı. Ya Şeytan’sa onu gönderen...</p>
				<p>Alaylı kuru bir kahkaha çıktı Yakup’un dudaklarından. Sıkıca kolundan tuttu ve şiddetle salladı.</p>
				<p>“Romalı yüzbaşı,” diye yavaşça haykırdı, “dostun Romalı yüzbaşı, o mu gönderiyor seni?”</p>
				<p>Mutlaka oydu! Yüzbaşı onu casus olarak gönderiyordu. Dağlarda ve çölde yeni Yahudi partizanları türemişti. Köylere iniyorlar, insanları gizlice yakalayıp öç almaktan, özgürlükten söz ediyorlardı. Nasıra’nın kana susamış Romalı yüzbaşısı para vererek her köye bir Yahudi casusu salıvermişti. Bu adam da, çarmıhçı da, herhalde onun casuslarından biri olacaktı. Yakup kaşlarını çatarak İsa’yı öteye itti. “Bana bak, marangozun çocuğu,” dedi sesini alçaltarak, “burada yollarımız ayrılıyor seninle. Sen nereye gittiğini bilmeyebilirsin, ama ben biliyorum. Haydi şimdi git, ama daha karşılaşacağız seninle. Nereye gidersen git, peşinde olacağım senin, görürsün bak! Bütün söyleyeceklerim bu kadar; ama sözlerimi unutma, seçmiş olduğun bu yoldan sağ çıkmayacaksın!”</p>
				<p>Bunu söyledikten sonra, elini vermeden, yokuştan aşağı doludizgin indi.</p>
				<p>Zebedi’nin evlatlıkları bakır kazanı ateşten indirmişler, fırdolayı çevresine dizilmişlerdi. Tahta kaşığı ilk daldıran patronun kendi oldu. En büyük sinariti seçip yemeye başladı. Ama topluluğun en yaşlısı onu durdurmak için elini uzattı.</p>
				<p>“Dua etmeyi unuttun patron,” diye hatırlattı.</p>
				<p>Zebedi Baba ağız dolusu lokmasını çiğneye çiğneye, tahta kaşığı kaldırıp İbrani soyuna balık, hububat, şarap ve zeytinyağı gönderdiği ve düşmanlarının dağılacağı, bütün ulusların İsrail’in ayağına kapanacağı, bütün tanrıların Adonay’ın ayaklarına secde edip tapacağı zamana kadar, o gün gelene kadar, dayanmalarını sağladığı için, İsrail’in Tanrısına şükretmeye başladı. “Yememiz bundan Rabbim, evlenip çocuk yapmamız bundan, bunun için yaşıyoruz, hep senin uğruna!”</p>
				<p>Sözleri biter bitmez, sinariti bir lokmada yuttu.</p>
				<p>Efendisiyle adamları; gözleri, onları besleyen anaya, yani göle takılı, çalışmalarının meyvesini yiyerek tadına varırken, ansızın çamur içinde, soluk soluğa Yakup belirdi. Yer açmak için balıkçılar sıkıştılar. Keyfi yerinde olan Zebedi Baba da, “Hoş geldin, ilk göz ağrım! Talihin varmış, otur da ye,” diye bağırdı. “Ne haberler getirdin bakalım?”</p>
				<p>Cevap yoktu. Oğul babasının yanına diz çöktü, ama güzel kokan kaynar kazana elini uzatmadı.</p>
				<p>Zebedi Baba, ürkek ürkek başını çevirip ona baktı. İçini dışını bilirdi bu konuşmaz huysuz oğlunun. Korkuyordu ondan.</p>
				<p>“Aç değil misin?” diye sordu. “Bu ne surat böyle? Yine kimle dalaştın?”</p>
				<p>“Tanrı’yla, şeytanlarla, insanlarla,” diye cevap verdi Yakup kudurmuş gibi. “Aç değilim!”</p>
				<p>Tuh! Ağzımızın tadını bozmaya geldi, dedi Zebedi kendi kendine, ama keyfini bozmamak için kendini tutup konuyu değiştirdi. Oğlunun dizine şakadan bir şaplak indirdi. “Hey yaramaz,” dedi gözünü kırparak. “Yolda kiminle konuşuyordun bakayım?”</p>
				<p>Yakup ürker gibi oldu.</p>
				<p>“Demek casus var peşimizde? Kim söyledi sana... Kimseyle konuşmuyordum!”</p>
				<p>Ayağa kalktı, göle gitti, dizine kadar suya girip yıkandı. Derken topluluğa döndü, ama yiyip içerek gülüştüklerini, ne kadar mutlu olduklarını görünce parladı:</p>
				<p>“Siz yiyin için bakalım, Nasıra’da sizin uğrunuza adamlar çarmıha gerilsin!”</p>
				<p>Onlara bakmaya daha fazla dayanamayıp homurdanarak köye doğru yola çıktı.</p>
				<p>Zebedi Baba oğlunun uzaklaşmasını seyretti.</p>
				<p>“Çocuklarım karın ağrısı,” dedi koca kafasını sallayarak. “Biri alabildiğine yumuşak ve sofu çıktı, ötekiyse domuz gibi inatçı. Gittiği ya da durduğu yerde ille de kavga çıkarır. Karın ağrısı, hiçbiri bir baltaya sap olamadı; böyle biraz yumuşak, biraz sert, bazen merhametli, bazen hırlayan bir köpek; yarı şeytan, yarı melek kısacası, bir insan!”</p>
				<p>İçini çekerek bir altınbaş alıp ağzının acısını bastırmak istedi. “İyi ki altınbaşlarımız var,” dedi, “onları yapan göllerimiz, göllerimizi yapan Tanrımız.”</p>
				<p>“Öyle konuşursan patron, Yunus Baba ne der sonra?” dedi topluluğun yaşlısı. “Zavallıcık her akşam bir kaya üstüne oturup Kudüs’e doğru bakarak, oğlu Andreas için ağlıyor. Gaibi görenlerden o da. Dediklerine göre bir peygamber bulmuş, onunla dolaşıyormuş, bal ile çekirgeden başka bir şey yemiyormuş, onu bunu yakalıyor, Şeria Irmağı’na batırarak günahlarından arıtmak istiyormuş.”</p>
				<p>“Bize zenginleşmemiz için oğul yapmamız söylenmişti bir de!” dedi Zebedi. “Sukabağını getirin bana. Şarap var daha, değil mi? Kafamı bulmam gerek!”</p>
				<p>Ağır, yavaş hareket eden ayak sesleri duydular çakıl taşları üstünde, iri bir hayvan, kudurmuş yaklaşıyordu sanki. Zebedi Baba döndü.</p>
				<p>“Hoş geldin, Yunus!” diye seslendi, şaraplı sakalını silerek, saygıyla ayağa kalkıp yerini teklif etti. “Oğullarımla oturmuş, altınbaş yiyorduk. Gel, uzat elini sen de şu altınbaşlara. Oğlun Andreas’tan ne haber var söyle.”</p>
				<p>Yaşlı bir balıkçı belirmişti karşılarında, tıknaz, çıplak ayaklı, güneşten yanmış biriydi bu, buğulu, bayat gözleri, kıvırcık beyaz kılla kaplı koca bir kafası, pul pul olmuş bir derisi vardı. İleri doğru eğilerek bir bir baktı onlara, birini arıyordu.</p>
				<p>“Kimi arıyorsun Yunus Baba?” diye sordu Zebedi. “Konuşmaya gücün yok mu?”</p>
				<p>Ayaklarına, yosunlarla, kılçıklarla kaplı saçına sakalına, balık ağzı gibi ses çıkarmadan açıp kapanan kalın çatlak dudaklarına bakıyordu. Zebedi gülmek üzereydi ki birden korktu. Delice bir kuşku girdi beynine. Dehşet içinde Yunus’un yaklaşmasını önlemek istermiş gibi iki elini uzattı.</p>
				<p>“Yahu! Yunus Peygamber olmayasın sen?” diye bağırdı yerinden sıçrayıp. “Nicedir bizimlesin de, saklanıp duruyordun demek. Adonay adına ant veriyorum, konuş! Bir keresinde, manastırdaki kutsal başrahipten Yunus Peygamber’i yutan bir köpekbalığı olduğunu, sonradan balığın kusup onu nasıl karnından yine bir insan olarak çıkardığını duymuştum. Tanrı bilir, başrahibin çizdiği insan tıpkı sana benziyordu. Başının ve göğsünün kılları birbirine girmiş yosunlarla, sakalın çağanozlarla dolu. Alınma ama Yunus, sakalının altına bakacak olsam, çağanoz bulacağımdan eminim.”</p>
				<p>Balıkçılar kahkahalarla güldüler, ama Zebedi eski dostuna gözleri korku dolu bakmakta devam ediyordu.</p>
				<p>“Konuş, Tanrı adamı,” dedi ona. “Yunus Peygamber misin değil mi?”</p>
				<p>Yunus Baba hayır der gibi başını salladı. Herhangi bir balık tarafından yutulduğunu hatırlamıyordu. Olabilirdi ama. Balıkla boğuşalıdan beri aradan bunca yıl geçtiğine göre, nasıl hatırlayabilirdi ki?</p>
				<p>“Odur, odur!” diye mırıldanıyordu Zebedi Baba, gözleri sanki kaçmak istiyormuş gibi, bir köşeden ötekine kayıp duruyordu. Peygamberlerin, güvenilmemesi gereken kaprisli insanlar olduğunu biliyordu. Havada, denizde ya da ateşte kayboluverirler, derken hiç beklemediğimiz bir anda karşımıza çıkıverirlerdi! İlyas Peygamber, göğe ateşe binerek çıkmamış mıydı? Yine de hâlâ hayattaydı, hüküm sürüyordu, hangi tepeye tırmanırsanız tırmanın, karşınızda buluyordunuz onu. Enoş da öyleydi, ölümsüzdü. Şimdi de Yunus Peygamber çıkmıştı karşısına. Cahillik numarası yapıyor, dedi Zebedi kendi kendine, güya balıkçıymış da Petrus ile Andreas diye iki oğlu varmış. İyilikle davranmak daha yerinde olur: Bu peygamberler acayip, inatçı kimselerdir, insan dikkat etmezse, başı belaya girer... Sesini tatlılaştırdı, “Sevgili komşum Yunus Baba,” diye başladı, “birini arıyorsun. Yakup olmasın sakın? Nasıra’dan döndü, ama yorgun görünüyordu, köye gitti. Oğlun Petrus hakkında haber almak istiyorsan, iyiymiş, kaygılanmamanı söylemiş. Sıhhati yerindeymiş, yakında da gelecekmiş, selam göndermiş sana... Duydun mu söylediklerimi Yunus? Bir hareket yap da, anlayayım işitip işitmediğini.”</p>
				<p>Tatlı bir sesle konuşuyor, bir yandan meşine dönmüş omuzlarını okşuyordu. Kim bilebilirdi ki, her şey mümkündü, bu kafasız balıkçı pekâlâ Yunus Peygamber olabilirdi! İyisi mi, dikkat etmeliydi.</p>
				<p>Yunus Baba eğildi, kazandan küçük bir deniz akrebi aldı, parçalamadan ağzına attı ve kılçığa mılçığa aldırmadan çiğnemeye başladı.</p>
				<p>“Gidiyorum,” diye mırıldandı, sırtını dönüp yürüdü. Çakıllar yeniden çatırdamaya başladı. Bir martı süzüldü üzerinden, kanat çırpıyordu, gözü sanki balıkçının kılları içindeki bir çağanoza takılmış gibi durdu bir an. Ama korkudan olacak, tiz bir çığlık atarak uçup gitti.</p>
				<p>“Dikkat çocuklar,” dedi Zebedi Baba. “O Yunus Peygamber değilse, ben ne olayım. Petrus uzakta olduğuna göre, aramızdan iki kişi gidip yardım etsin ona. Yoksa Tanrı bilir başımıza gelecekleri.”</p>
				<p>İki ızbandut ayağa kalktı ve yarı şaka, yarı korku içinde patronlarına şöyle dediler:</p>
				<p>“Zebedi, olacak şeylerden sorumlu sensin. Peygamberler vahşi hayvanlardır. Durup dururken ağızlarını açıp yutuverirler bizi. Kemiğimiz bile kalmaz arta! Haydi, yürüyün gidelim şimdi. Hoşça kalın!”</p>
				<p>Zebedi Baba keyifli keyifli gerindi, peygamberi iyi idare etmişti. Şimdi de öteki evlatlarına döndü:</p>
				<p>“Canlanın bakalım, miskin miskin durmayın, balıkları sepetlere doldurup köy köy dolaşın. Dikkatli olun ama, köylüler tilki gibidir, biz balıkçılara benzemezler, biz Tanrı’nın malıyız! Elimizden geldiği kadar az balık verip (geçen yılki bile olsa) bol bol buğday, zeytinyağı, şarap, piliç ve tavşan alın... Anladınız mı? İki kere iki dört eder.”</p>
				<p>Evlatlıkları sıçrayıp sepetleri doldurmaya başladılar.</p>
				<p>Uzakta, kayaların ardında, yarış devesi üstünde biri belirmişti. Zebedi Baba elini gözlerine siper edip baktı.</p>
				<p>“Hey çocuklar!” diye bağırdı. “Baksanıza şuna. Oğlum Yahya olmasın?”</p>
				<p>Deve üstündeki, ince kumda onlara doğru yaklaşıyordu.</p>
				<p>“O! O!” diye bağırdı balıkçı. “Gözün aydın patron, oğlun hoş geldi!”</p>
				<p>Deve üstündeki, önlerinden geçerken eliyle selam verdi.</p>
				<p>“Yahya,” diye bağırdı yaşlı baba, “nedir bu acelen? Nereye böyle? Dur bir dakika da yüzünü görelim!”</p>
				<p>“Başrahip ölüyor, vaktim yok!”</p>
				<p>“Nesi var?”</p>
				<p>“Yemek istemiyor, ölmek istiyor.”</p>
				<p>“Niye ama? Niye?”</p>
				<p>Devecinin cevabı havada kayboldu gitti.</p>
				<p>Zebedi Baba öksürdü, şöyle bir düşündükten sonra, başını iki yana sallayarak,</p>
				<p>“Tanrı bizi azizlikten korusun,” dedi.</p>
				<p>Meryem’in oğlu, Yakup’un öfkeli öfkeli, iri adımlarla, Kefernahum’a doğru indiğini gördü; derken yüreği acıyla doldu, bağdaş kurarak yere çöktü. Sevmek ve sevilmek için bu denli can atan biri olmasına rağmen, insanların gönüllerinde nasıl oluyordu da bu kadar nefret uyandırıyordu? Kendi suçuydu; Tanrı’nın değil, insanların değil, kendinin. Ne diye bu kadar korkakça davranmıştı, ne diye bir yol tutmuşken, sonuna kadar o yolda gitmeye cesaret edememişti? Sakattı, zavallı, korkağın biriydi. Magdalena’yı niye alıp da, utanç ve ölümden kurtarmamıştı; Tanrı pençesini geçirip de kalkmasını buyurduğunda ne diye yere yapışmış, kalkmak istememişti? Şimdi ne diye korkunun yönetimi altındaydı, ne diye saklanmak üzere çöle gidiyordu? Tanrı her yerde onu bulabileceği gibi, orada da bulamaz mıydı sanki?</p>
				<p>Güneş nerdeyse tepesine gelmişti. Buğday için ağlayıp sızlamalar durmuştu. Felakete sık sık uğrayan halk, alışmıştı artık bu gibi facialara; inleyip sızlamalarının hiçbir işe yaramadığını hatırlayarak susmuşlardı. Binlerce yıl boyunca haksızlıklara uğramışlar, aç kalmışlar, görünen ve görünmeyen güçlerin elinde oyuncak olmuşlardı. Yine de, iyi kötü sağ kalabiliyorlar, yakalarının iki ucunu bir araya getirebiliyorlardı, hayat onlara sabırlı olmayı öğretmişti.</p>
				<p>Bodur çalılıkların arasından yeşil bir kertenkele belirdi. Güneşlenmeye çıkmıştı. Üzerinde dehşet verici bu insan-hayvanı görünce korktu, boynunun hemen altındaki yüreği küt küt atmaya başladı. Sürüngen cesaret buldu, vücudunu boylu boyunca sıcak kayaya yapıştırdı, yuvarlak kapkara gözlerini Meryem’in oğluna dikti, sanki ona hoş geldin ya da yalnız olduğunu gördüm de seninle arkadaşlık etmeye geldim diyordu. Meryem’in oğlu kıvanç içinde soluğunu tuttu, ürkütmek istemiyordu onu; kendi yüreği de güm güm atarak ona bakarken, kara kırmızı benekli, iki tüylü kelebek, ona doğru gidip gelmeye başladı, ayrılmak istemiyordu oradan. Güneş altında şakalaşarak, sevinç içinde oynaşıyorlardı, en sonunda, sanki kan içmek istermiş gibi, adamın kanlı başörtüsü üstüne kondular. Başının üstünde okşayışlarını duyunca, Tanrı’nın pençelerini hatırladı; onların ve kelebek kanatlarının aynı haberi verdiğini sandı. Ah! Tanrı insana gök gürültüsü veya pençe atan bir akbaba değil de, böyle kelebek gibi inseydi hep!</p>
				<p>Zihninde kelebeklerle Tanrı’yı birleştirdiği sırada, ayak tabanlarını bir şeyin gıdıkladığını duydu. Baktı, altından acele acele gidip gelen iri, sarı-kara karınca sürüsünün, ikişer üçer, her seferinde bir tohum olmak üzere geniş ağızlarında buğday taşıdıklarını gördü. Oradan çalmışlardı onları, insanların ağızlarından, şimdi tepeciklerine götürüyorlardı, bir yandan tanrıları büyük karıncaya şükrediyorlardı, o tanrı ki, seçkin ulusu olan karıncalar için tam zamanında, buğday harman yerinde tam yığılmışken, sel gönderirdi.</p>
				<p>Meryem’in oğlu içini çekti. Karıncalar da Tanrı’nın yaratıkları diye düşündü, insanlar da, kertenkeleler de, zeytinlikten sesi gelen çekirgeler de, geceleri uluyan çakallar da, seller de, açlık da...</p>
				<p>Arkasında birinin parladığını duydu. Korktu. Nicedir unutmuştu onu, ama o onu unutmamıştı. Şimdi arkasında kendisi gibi bağdaş kurmuş oturduğunu, kesik kesik soluduğunu duyuyordu.</p>
				<p>“Lanet de, Tanrı’dan,” diye mırıldandı.</p>
				<p>Baştan başa Tanrı’nın soluğuyla sarılmıştı. Bazen ılık ve iyilikseverce, bazen vahşi ve amansızca, üstünden eserek geçiyordu. Kertenkele, kelebekler, karıncalar, lanet, hep Tanrı’ydı.</p>
				<p>Yoldan geçen sesleri ve çıngırakları duyunca döndü. Pahalı mallar yüklü uzun bir deve kervanı geçiyordu, önünde de kendi halinde bir eşek gidiyordu. Bu kervan, Hazreti İbrahim’in bereketli ırmak vadisinden, Ninova ve Babil’den çıkmış olmalıydı, çölden geçerek Büyük Deniz’in renk renk gemilerine ipekler, baharat, fildişi, muhtemelen de erkek ve kadın köle götürürdü.</p>
				<p>Kafile yanından geçip gidiyordu, ucu bucağı görünmüyordu. Ne zengin şu insanlar diye düşündü Meryem’in oğlu, ne harika şeyler! En sonunda, kervanın kuyruğunda, altın küpeli, yeşil sarıklı, beyaz harmanili, kara sakallı, zengin tüccarlar göründü. Şimdi onun önünden geçiyorlardı, sallanarak yürüyen develer üstünde bir aşağı, bir yukarı inip çıkıyorlardı.</p>
				<p>Meryem’in oğlu ürperdi. Birden, Mecdel’e uğrayacakları geldi aklına. Magdalena’nın kapısı gece gündüz açık, uğrarlar mutlaka diye düşündü... Seni kurtarmalıyım Magdalena –ah elimden gelse!–, seni kurtarmak istiyorum Magdalena, İsrail soyunu değil, onu kurtaramam. Peygamber değilim. Ağzımı açsam, ne diyeceğimi bilemiyorum. Tanrı dudaklarımı kor kömürle dağlamadı, beni yakıp da çılgına döndürerek sokaklara uğrayıp bağırtacak şekilde yıldırımını karnıma salmadı... Söyleyeceğim sözlerin onun olmasını istiyorum, kendimin değil; söyleyeceklerimle kendimin ilişkisi olmasını istemiyorum. Ben sadece ağzımı açayım, o konuşsun. Hayır, peygamber değilim ben, ondan bundan korkan herhangi bir insandan farkım yok; seni utanç yatağından çekip alamam Magdalena, çöle, manastıra gidip senin için dua etmekten başka çarem yok. Dua güçlüdür. Dediklerine göre, savaşta, Musa ellerini göğe kaldırdığı sürece, Beni İsrail, fetihlerde bulunmuş, yorulup da aşağı indirdiğinde, yenilgiye uğramışlar... Magdalena, ben gece gündüz göğe uzatacağım ellerimi.</p>
				<p>Güneşin ne zaman batacağına bakmak üzere başını yukarı kaldırdı. Kefernahum’dan kimse görmeden geçmek ve gölü dolaşarak çöle girmek için yoluna karanlıkta devam etmek istiyordu. Gittikçe sabırsızlanıyor, bir an önce varmalıyım diyordu.</p>
				<p>“Ah sular üstünde yürüyüp de şu gölü geçebilseydim!” diye mırıldandı yeniden içini çekerek.</p>
				<p>Kertenkele, sıcak kayaya yapışmış, hâlâ güneşlenmekteydi. Karıncalar harman taşımaya devam ediyorlardı. Tohumu yuvalarına doldurup geri dönerek yeniden alıyorlardı. Güneş batmaya hazırdı. Gelip geçenler daha seyrekleşmiş, gölgeler uzamıştı; akşam ağaçlara ve toprağa yaldız sürüyordu. Göldeki su karmakarışıktı; göz açıp kapayıncaya dek görünüşü değişiyordu. Kızarıyor, açık menekşe rengine bürünüyor, derken kararıyordu... Büyük bir yıldız duruyordu batı göklerinde.</p>
				<p>Gece nerdeyse gelir, diye düşündü Meryem’in oğlu, gelir nerdeyse Tanrı’nın kara kızı, yıldız kervanlarıyla... yıldızlar gelip de göğü doldurmaya fırsat bulamadan zihnini doldurdular.</p>
				<p>Kalkmak, yolculuğuna devam etmek üzere hazırlanırken arkasından bir boru sesi işitti. Oradan geçenlerden biri adıyla çağırıyordu onu. Akşamın alacakaranlığında dönüp baktı, sırtında koca bir yük, yokuşu çıkmakta olan biri ona el ediyordu. Kim acaba, diye sordu kendi kendine, yükün altında yolcunun çizgilerini seçmeye çalışarak. Bir yerde görmüştü bu soluk yüzü; seyrek sakalı, ince çarpık bacakları bir yerde görmüştü. Birden seslendi:</p>
				<p>“Sen misin Thomas? Köyleri dolaşmaya mı çıktın yine?”</p>
				<p>Kurnaz, şaşı seyyar satıcı soluk soluğa önünde durmuştu. Yükünü yere indirip çıkık alnındaki teri sildi, fıldır fıldır oynayan minik çarpık gözlerinin sevinçle mi, alayla mı dolu olduğu belli değildi.</p>
				<p>Meryem’in oğlunun pek hoşuna gidiyordu. Borusu kemerinde, seferinden dönerken atölyesinin önünden geçerdi. Yükünü sıranın üstüne yıkar ve gördüğü her şeyi bir bir anlatırdı. Alay eder, kahkahayla güler, takılırdı; ne İsrail’in Tanrısına, ne de herhangi başka bir Tanrı’ya inanırdı. Hepsi de bizimle matrak geçiyor derdi, kendileri için keçi boğazlatarak, güzel kokulu günlük yaktırarak ve güzelliklerini seslerimiz kısılıncaya kadar terennüm ettirerek matrak geçiyorlar bizimle... Meryem’in oğlu onu dinledi, sıkışmış yüreği biraz ferahlar gibi oldu; bütün yoksulluğuna, köleliğine ve soyunun sefilliğine rağmen, köleliği ve yoksulluğu kahkaha ve alayla yenen bu yaramazı takdir ediyordu.</p>
				<p>Seyyar satıcı Thomas ise Meryem’in oğlunu seviyordu. Gölgesinin ardında gizlenmek için Tanrı’yı arayan, hastalıklı, meleyen, safdil bir koyun gibi görüyordu onu.</p>
				<p>“Sen bir koyunsun, Meryem’in oğlu,” der dururdu ikide bir, sonra da kahkahadan kırılırdı, “ama içinde bir kurt var senin, o kurt seni parçalayacak!” Derken gömleğinin altından, bağdan çaldığı bir avuç hurma ya da bir nar veya elma verirdi ona...</p>
				<p>“İyi oldu seni gördüğüm,” dedi soluğunu alır almaz. “Tanrı seni seviyor. Nereye gidiyorsun böyle?”</p>
				<p>“Manastıra,” diye cevap verdi İsa, gölü göstererek.</p>
				<p>“O halde seni gördüğüm daha da iyi oldu. Dön geri!”</p>
				<p>“Niçin? Tanrı...”</p>
				<p>Thomas parladı:</p>
				<p>“Ne olur, yine başlama Tanrından. Ucu bucağı yok onun. Ona varmak için, dünyada da, ahrette de yürüyüp duruyorsun, ama adamcağızın sonu yok ki. Bu yüzden, unut artık onu, işlerimize karıştırma. Bak, dinle beni; burada uğraşmamız gereken şey insan, namussuz, yedi kere kurnaz insan. Bir kere her şeyden önce Kızılsakal Yahuda’dan sakın. Nasıra’dan ayrılmadan, çarmıha gerilen Partizan’ın annesiyle, sonra Barabbas ve Kardeşlik Derneği’nden eli bıçaklı üç kişiyle daha fısıldaştığını gördüm. Adının geçtiğini duydum, aman dikkat et Meryem’ in oğlu; manastıra gideyim deme.”</p>
				<p>Ama İsa başını önüne eğmişti.</p>
				<p>“Her canlı yaratık Tanrı’nın elindedir. Dilediğini kurtarır, dilediğini öldürür. Nasıl karşı durabiliriz ki, Tanrı benim yardımcım olsun!”</p>
				<p>“Gidecek misin?” diye bağırdı Thomas kudurmuş gibi. “Ama şu anda, şu konuştuğumuz anda Yahuda, gömleği altında gizli bıçağıyla manastırda bekliyor. Senin bıçağın var mı?”</p>
				<p>Meryem’in oğlu ürperdi.</p>
				<p>“Hayır,” dedi. “Neme gerek?”</p>
				<p>Thomas güldü.</p>
				<p>“Koyun... koyun... koyun...” diye mırıldandı. Yükünü omzuna vurdu. “Yolun açık olsun. Nasıl istersen öyle yap. Sana dön diyorum, sen ‘gideceğim’ diyorsun. Pekâlâ git öyleyse, iş işten geçtikten sonra dövün dur işin yoksa!”</p>
				<p>Minik çarpık gözleri pırıldadı ve ıslık çalarak bayır aşağı gitmeye başladı.</p>
				<p>Gece iyiden iyiye inmişti. Toprak kararmış, güneş batmıştı; Kefernahum’da ışıklar yanmaya başlamıştı. Gün kuşları başlarını çoktan kanatları içine sokmuş, uykuya dalmışlardı; uyanan gece kuşları ava çıkıyorlardı.</p>
				<p>Kutsal bir saatti bu, yola çıkmak zamanı, diye düşündü Meryem’in oğlu. Kimse göremez beni, haydi bakalım!</p>
				<p>Thomas’ın sözleri kulağındaydı.</p>
				<p>“Tanrı ne dilerse o olur,” diye mırıldandı. “Tanrı, katilime doğru itiyorsa beni, çabuk öleyim. Hiç olmazsa bu, benim elimde, elimden geleni de yapıyorum.” Dönüp arkasına baktı.</p>
				<p>“Haydi yürü,” dedi görünmeyen yoldaşına ve göle doğru yola çıktı...</p>
				<p>Gece tatlıydı, ılıktı, ıslaktı; hafif bir meltem esiyordu güneyden, Kefernahum balık ve yasemin kokuyordu. Zebedi Baba, karısı Salome ile evinin avlusunda koca badem ağacı altında oturuyordu. Yemeklerini yemişler, çene çalıyorlardı. İçerde, oğulları Yakup, yatağında dönüp duruyordu. Partizan’ı çarmıha gerdirerek, buğdayı halkın elinden alarak, Meryem’in oğlunu casus yaparak Tanrı’ nın sebep olduğu yeni adaletsizlik kafasına takılmış, onu kudurtuyordu. Bu düşünceler uyutmuyordu bir türlü; babasının dışarda çene çalması daha da kızdırıyordu onu. Öfkeyle, ayağa fırlayıp avluya giderek eşikten atladı.</p>
				<p>“Nereye gidiyorsun?” diye kaygıyla seslendi annesi arkasından.</p>
				<p>“Hava almaya, göle,” diye homurdanarak, karanlıkta kayboldu.</p>
				<p>Zebedi Baba içini çekerek başını salladı.</p>
				<p>“Dünya eskisi gibi değil hanım,” dedi. “Gençlerin içi içine sığmaz oldu. Ne kuş, ne balık diyebilirsin onlara; uçan balıklar oldular. Deniz dar geliyor, havaya sıçrıyorlar. Ama orada da, uzun süre dayanamadan, gerisin geri denize dalıyorlar, sonra sil baştan. Akıllarını yitirmişler. Şu sevgili oğlun Yahya’ya bak bir. ‘Ben manastır adamıyım,’ diyor. Dualar, oruçlar, Tanrı... Balıkçı kayığı pek dar geliyor, içine kendini sığdıramıyor, bir türlü. Şimdi de Yakup çıktı başıma, bense, beyninde biraz aklı olduğunu sanırdım. Bak görürsün, o da o yolun yolcusu. Bu geceki hali neydi öyle, öfkeden nerdeyse patlayacak gibiydi, ev nasıl da dar geldi! Bana göre hava hoş, ama kayıklarıma, adamlarıma kim bakacak? Bütün emeğim boşa mı gidecek. Kafam yerinde değil hanım, git, biraz şarap ve birkaç lokma ahtapot getir de keyfim yerine gelsin.”</p>
				<p>Yaşlı Salome duymamazlıktan geldi. Kocası içmişti içeceğini. Konuyu değiştirmeye çalıştı.</p>
				<p>“Genç onlar,” dedi. “Kaygılanma sen, gelir geçer...”</p>
				<p>“Haklısın be hanım! Kafan iyi işliyor. Bense burada oturmuş kafa patlatıyorum. Tabii ya, genç daha, gelir geçer. Gençlik bir hastalıktır, geçer. Delikanlıyken, benim de yatağımda dönüp durduğum zamanlar olmuştu. Tanrı’yı aradığımı sanıyordum, ama aslında kendime bir eş arıyordum, seni arıyordum Salome, seni! Evlendim de yatıştım. Oğullarımız da bizim gibi olacak, bırak, düşünme artık! Keyfim yerine geldi çok şükür... Hanım biraz ahtapot getir; bir yudum da şarap, sevgili Salomeciğim, sıhhatine içmek istiyorum!”</p>
				<p>Komşuları olan biraz ilerdeki Yunus Baba, kulübesinde yapayalnız oturmuş, lamba ışığı altında ağ onarıyordu. Ama aklı, geçen yıl bu sıralarda göçüp gitmiş olan sevgili karısında değildi, şu budala oğlu Andreas’ta da değildi, bu ihtiyar halinde onu yalnız koyup giden, onu balıklarla bir başına uğraşmak zorunda bırakan, inek kafalı, kuş beyinli, öteki oğlu Petrus’ta da değildi. Zebedi’nin sözlerini düşünüyordu, büyük bir tedirginlik içindeydi. Kimbilir, belki gerçekten Yunus Peygamber oydu. Ellerine baktı, ayaklarına, butlarına; pul puldu baştan aşağı. Soluğu, teri bile balık kokuyordu, karısı için geçenlerde ağladığında gözyaşları da balık kokmuştu. Kurnaz Zebedi Baba çağanozlar konusunda söylediği sözde haklıydı; ara sıra bulduğu oluyordu sakalında... Kimbilir belki de gerçekten Yunus Peygamber’di. Tamam! Canının konuşmak istememesinin nedeni buydu, ağzından söz çıkartmanın güç olması, karada yürürken ikide bir tökezleyip düşer gibi olması bundandı. Göle daldığında ne büyük rahatlıktı, ne büyük sevinç! Su onu bağrında kaldırır, okşar, yalar, kulağına mırıldanır, onunla konuşurdu; o da balık gibi, sözsüz cevap verirdi, ağzından kabarcıklar çıkardı.</p>
				<p>Yunus Peygamber olduğuma şüphe yok, dedi kendi kendine. Yeniden dünyaya geldim, köpekbalığı beni kustu. Ama bu kez akıllandım biraz; bayağı bir peygamberim işte, ama balıkçı diye geçiniyor, kimseye belli etmiyorum, yeniden başıma bela açmaya niyetim yok... Kendi kurnazlığına sevinerek güldü. İyi idare ettim işi diye düşündü. Kaç yıldır kimse çakmadı, ben kendim bile, ta ki şu şeytan Zebedi... Ama iyi oldu da açtı gözlerimi...</p>
				<p>Aletlerini yere koyup sevinçle ellerini birbirine sürttü, bir dolap açtı, içinden sukabağı dolusu şarabı aldı, kısa, tombul, tüylü gırtlağını eğerek ağzını dayayıp lıkır lıkır içmeye başladı.</p>
				<p>Onlar keyifli keyifli Kefernahum’da içedursun, gece kuşumuz, düşüncelere dalmış, göl kıyısı boyunca ilerliyordu. Yapayalnız değildi; ardında çıtırdayan kumları duyuyordu. Magdalena’nın avlusuna yeni tüccarlar inmiş, çakıllar üstünde bağdaş kurmuşlardı. Sıralarını beklerken, sessiz sessiz konuşuyorlar, hurma ve yengeç kızartması yiyorlardı. Manastırda keşişler başrahibi hücresinin ortasına yatırmışlar, başında nöbet bekliyorlardı. Henüz nefes alıyordu; patlak gözleri açık duran kapıya dikiliydi, iskelet yüzü gergindi, bir şey duymaya çalışır gibiydi.</p>
				<p>Keşişler ona bakıp fısıldaştılar:</p>
				<p>“Nasıralı hahamın onu iyi etmek için gelip gelmediğini dinliyor...”</p>
				<p>“Başmeleğin kara kanatlarının yaklaşıp yaklaşmadığını duymaya çalışıyor.”</p>
				<p>“Yaklaşan mesihin ayak seslerini işitmek istiyor...”</p>
				<p>Fısıldaşarak ona bakıyorlardı, hepsi de mucizeyi karşılamaya hazırdı o sırada, hepsi de kulak kesilmişlerdi, ama örs üstüne inen ağır çekiç vuruşlarından başka ses duyulmuyordu. Yahuda avlunun ta uç köşesinde ateşini yakmış, gece vakti çalışıyordu.</p>
				</div>
  </body>
</html>