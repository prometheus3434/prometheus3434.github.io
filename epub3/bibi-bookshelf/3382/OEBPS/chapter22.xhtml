<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter22">
<div class="html5_section">
				<h1 class="chapter-num">22</h1>
				<p>Roma, her şeye uzanan, tatmin olmak bilmez kollarını açmış, uluslar üstüne abanmış durarak, dünyanın ve denizlerin dört bir bucağından gelen gemileri, kervanları, tanrıları ve ürünleri kabul etmektedir. Hiçbir tanrıya inanmamasına rağmen, korkmadan ve alaylı bir tenezzül ile bütün tanrıları sarayında ağırlamaktadır; uzaklardaki, ateşe tapan Perslerden, çok geçmeden ölecek olan kutsal boğanın üstüne binmiş Ahuramazda’nın güneş yüzlü oğlu Mitras’ı; verimli Nil toprağından, çiçek açan tarlalarda kocası ve kardeşi Osiris’in Tayfun tarafından parçalanmış on dört uzvunu arayan İsis’i; Suriye’den, yürek parçalayıcı iniltiler arasında o eşsiz Adonis’i; Frigya’dan, bir tabut üstüne yatırılmış ve soluk menekşelerle örtülü Attis’i; utanmaz Finike’den, binlerce kocalı Astarte’yi; Asya ve Afrika’nın bütün tanrılarını ve cinlerini; Yunanistan’dan da beyaz doruklu Olimpos’u ve kara Hades’i.</p>
				<p>Bütün tanrıları kabul ediyor; yollar açmıştır, denizi korsanlardan, toprağı haydutlardan temizlemiştir, dünyaya barış ve düzen getirmiştir. Onun üstünde kimse yoktur, Tanrı bile. Ama, altında herkes. Tanrılar, insanlar: Hepsi de Roma’nın vatandaşları ve köleleridir. Zaman ve Mekân, yumruğu içinde dürülmüş, baştan başa donatılmış tomarlardır. Ben sonsuzum diye övünmektedir, kanlı kanatlarını kapatmış, efendisinin dizi dibinde duran iki başlı kartalı okşamaktadır. Her şeye gücü yetmek, ölümsüz olmak ne ihtişamdır, ne yok edilemeyecek bir zevktir, diye düşünmektedir Roma: Tombul, allıklı yüzünden geniş bir gülümseme akıyor.</p>
				<p>Memnun memnun gülümsemekte... ve unutuyor. Toprak ve deniz yollarını kimin için kazmıştı, dünyaya barış ve güven getirmek üzere kimin için çaba göstermişti? Bu aklından bile geçmiyor. Ülkeler fethedilmişti, kimin içindi peki? Kimin için?</p>
				<p>Şu anda, ardında bir sürü pejmürde kılıklı, Nasıra’ dan Kana’ya giden ıssız yolda ilerleyen çıplak ayaklı için. Uyuyacak bir yeri, giyecek bir şeyi, yiyecek bir lokması yoktu. Sandığı sepeti, atları ve muhteşem ipeklileri henüz gökteydi ama inmeye başlamışlardı.</p>
				<p>Elinde çoban değneği, kanlı ayaklarıyla toz ve taşlar arasında ilerlemekte şimdi. Bazen duruyor, değneğine dayanıp gözlerini dağlar üzerinde gezdiriyor, derken dorukların üzerindeki ışığa bakıyor: yüksekte oturan ve insanlardan gözünü ayırmayan Tanrı’ya. Değneğini kaldırarak onu selamlıyor, sonra yeniden yürümeye başlıyor...</p>
				<p>Sonunda Kana’ya vardılar. Köyün dışında, kuyu başında karnı şişik genç bir kadın sevinçle su çekip testisini dolduruyordu. Tanıdılar onu. Yazın düğününe gitmiş oldukları kızdı bu. Oğlu olsun diye dilekte bulunmuşlardı.</p>
				<p>“Dileğimiz yerine geldi,” dedi İsa, kadına gülümseyerek. Kadın kızardı, susamış olup olmadıklarını sordu. Susamamışlardı, kadın da testisini başına koyup köye doğru kayboldu.</p>
				<p>Petrus başa geçmiş, eşikten eşiğe koşarak bütün kapıları çalıyordu. Esrarlı bir sarhoşluk onu sürüklüyordu. Raks ederek “Açın! Açın!” diye bağırıyordu.</p>
				<p>Kapılar açılıyor, kadınlar görünüyordu. Gece gelmek üzereydi; çiftçiler tarlalarından dönüyorlardı. “Ne var arkadaş?” diye soruyorlardı şaşkın şaşkın. “Ne diye kapıları açtırıyorsun?”</p>
				<p>“Rabbin günü geldi!” diye cevap veriyordu Petrus. “Tufan geldi! Tufan! Yeni gemiyi taşıyoruz biz. Bütün inananlar içeri! Bakın işte, anahtar efendimizin elinde. Canlı adımlarla girin içeri!”</p>
				<p>Kadınlar korkmuşlardı. Erkekler bir kaya üstünde oturmuş bulunan ve elindeki değnekle toprağa çarmıhlar ve yıldızlar çizen İsa’ya doğru yaklaştılar.</p>
				<p>Bütün köylü halk, hastası, sakatı, çevresinde toplandı.</p>
				<p>“Efendimiz, dokun bize de, iyileşelim. Bize güzel bir söz söyle de, kör, sakat ve cüzamlı olduğumuzu unutalım.”</p>
				<p>Uzun boylu, asil, karalar giyinmiş bir kadın bağırdı: “Bir oğlum vardı, çarmıha gerdiler. Onu dirilt!”</p>
				<p>Kimdi bu asil kadın? Şaşkın çiftçiler döndüler. Köylerinden kimse çarmıha gerilmiş değildi. Sesin nereden geldiğini görmek istiyorlardı ama yaşlı kadın alacakaranlıkta kaybolmuştu.</p>
				<p>İsa, toprağa eğilmiş, haç ve yıldız çizip duruyor ve karşısındaki tepeden gelen savaş borusunu dinliyordu. Ağır, tempolu yürüyüşler duyuldu ve ansızın tunç kalkanlar ve miğferler göründü. Akşam güneşinde köylüler dönüp baktı, yüzleri karardı.</p>
				<p>“Kahrolası avcı, avdan dönüyor. Yine asi avına çıkmış.”</p>
				<p>“İyileşsin diye inmeli kızını köyümüze getirmiş, havanın onu iyileştireceğini sanıyor. Ama İsrail’in Tanrısı defter tutuyor ve bağışlamıyor. Kara toprağa gömecektir onu!”</p>
				<p>“Bağırmayın serseriler, kendi de burada!”</p>
				<p>Üç atlı geçti önlerinden. Ortalarında, Nasıralı Yüzbaşı Rufus vardı. Atını mahmuzlayarak köylü kalabalığa yaklaştı.</p>
				<p>“Niçin toplandınız?” diye bağırdı, kırbacını kaldırarak. “Dağılın!” Yüzü acıyla doldu. Birkaç ay içinde yaşlanıvermişti: Saçları ağarıyordu. Biricik kızının verdiği acı belini bükmüştü, sabahın birinde yatağında iken inme inivermişti kızcağıza. Böyle atılıp da köylüleri dağıtmaya kalkışırken, İsa’nın bir kenarda, taş üzerinde oturduğunu gördü. Birden parladı yüzü. Atını mahmuzlayıp yanına vardı.</p>
				<p>“Marangozun oğlu,” dedi. “Yahudiye’den geliyorsun, hoş geldin! Ben de seni arıyordum.”</p>
				<p>Nasıra’dan gelen havarilerle, pejmürde kılıklıları gördü, çoğunu tanıdı, kaşlarını çattı.</p>
				<p>“Marangozun oğlu,” dedi, “başkalarının çarmıha gerilmesine yardım ettin. Dikkat et, sen de gerilmeyesin. Halka dokunma, kafalarına fikir sokma. Elim ağırdır, Roma ise ölümsüzdür.”</p>
				<p>İsa gülümsedi. Roma’nın ölümsüz olmadığını pek iyi biliyordu ama ağzını açmadı.</p>
				<p>Çiftçiler homurdanarak dağıldı. Biraz geride durdular ve üç başkaldırana bakmaya başladılar –çatal sakallı yaşlı biri ile iki oğluydu başkaldıranlar–, lejyon askerleri tarafından ele geçirilmişlerdi, şimdi de zincire vurulmuşlar, götürülüyorlardı. Üçü de başları yukarda, Romalı miğferlere üstten bakıyorlar, kalabalığı görmeye çalışıyorlardı. Ama havada dimdik duran, öfkeli, İsrail Tanrısı’ndan başka bir şey görmüyorlardı.</p>
				<p>Yahuda tanıdı onları. Bir zamanlar onlarla yan yana savaşmıştı. Başıyla selam verdi, ama onlar, Tanrı’nın ihtişamından gözleri kamaşmış olduğundan onu göremediler.</p>
				<p>“Marangozun oğlu,” dedi yüzbaşı, atı üstünde eğilerek, “bizden nefret eden ve bizi öldüren tanrılar olduğu gibi, tenezzül edip bize bakmayan tanrılar da var, aralarında öyleleri de var ki, iyi niyetli, pek esirgeyici, zavallı ölümlülerin hastalıklarını iyi ediyor. Marangozun oğlu, senin tanrın hangisinden?”</p>
				<p>“Bir tek Tanrı vardır,” diye cevap verdi İsa. “Küfür etme yüzbaşı!”</p>
				<p>Rufus başını salladı. “Seninle ilahiyat üstünde tartışacak değilim,” dedi. “Yahudilerden nefret ediyorum; kusura bakma ama, Tanrı’yı bir türlü rahat bırakmıyorsunuz. Sana sormak istediğim bir tek sorum vardı: Senin tanrın acaba...”</p>
				<p>Sustu. Bir Yahudi’den yardım istemek üzere alçalmasına kızdı.</p>
				<p>Ama birden, dar bir bakire yatağı belirdi hayalinde, üstünde de kıpırdamadan duran, kendisine iki iri yeşil gözle bakarak yalvaran bir genç kızın soluk vücudu...</p>
				<p>Gururunu yuttu, bir daha eğilerek: “Marangozun oğlu, tanrın hasta iyi edebilir mi?” diye sordu.</p>
				<p>Can çekişirmiş gibi İsa’ya bakıyordu.</p>
				<p>“Ha?” diye sordu, İsa’nın sustuğunu görünce.</p>
				<p>İsa oturmakta olduğu kayanın üstünden ağır ağır kalktı ve atlıya yaklaştı.</p>
				<p>“Babalar koruk yediler, çocukların dişleri kamaştı. Benim Tanrımın yasası budur.”</p>
				<p>“Haksızlık bu!” diye bağırdı yüzbaşı ürpererek.</p>
				<p>“Hayır, değil!” diye karşı çıktı İsa. “Baba ile oğul aynı kökten gelmedir. Birlikte çıkarlar göğe, birlikte inerler cehenneme. Birine vurursan ikisi de yaralanır; biri bir yanlışlık işlerse, ikisi de ceza görür. Sen, yüzbaşı ava çıkıyor ve bizi öldürüyorsun, İsrail’in Tanrısı da senin kızına inme indiriyor.”</p>
				<p>“Marangozun oğlu, bunlar ağır sözler. Bir zamanlar, tesadüfen Nasıra’dan seni konuşurken işitmiştim, sözlerin bir Yahudi’ye yakışmayacak şekilde daha da tatlı gelmişti o zaman. Ama şimdi...”</p>
				<p>“O zaman konuşan Tanrı’nın hâkimiyetiydi, şimdi dünyanın sonu. Yüzbaşı, benim sözlerimi duyduğun günden beri, Adil Yargıç tahtına oturmuş bulunuyor, defterlerini açıp Adalet’i çağırıyor, o da elinde kılıç, gelip yanı başında durmuş bulunuyor.”</p>
				<p>“Yani, Adalet’ten ileri gidemeyen tanrılardan biri midir senin tanrın?” diye bağırdı çılgına dönen Yüzbaşı. “Orada mı kalır? Geçen yaz, Celile’de sözünü ettiğin yeni sevgi müjdesi neydi o halde? Kızımın, Tanrı’nın adaletine ihtiyacı yok, onun sevgisine muhtaç. Adalet’i aşan ve kızımı iyileştirebilen bir tanrı arıyorum ben. Bu yüzden, İsrail’de altına bakmadığım taş kalmadı seni bulmak için... Sevgi! Duyuyor musun? Adalet değil, sevgi!”</p>
				<p>“Aman tanımayan, sevgi nedir bilmeyen Romalı yüzbaşı! Kimdir vahşi ağzından bu sözleri çıkartan senin?”</p>
				<p>“Acım ve yavrum için olan sevgim. Çocuğumu iyileştirecek bir tanrı arıyorum, iyileştirsin de ona inanayım.”</p>
				<p>“Mucize aramadan Tanrı’ya inananlara ne mutlu.”</p>
				<p>“Evet, ne mutlu. Ama benim yüreğim sert, kolay kolay inanmaz. Roma’da bir sürü tanrı gördüm –kafeslerde binlercesi var–, hepsinden bıktım usandım!”</p>
				<p>“Nerede kızın?”</p>
				<p>“Burada. Köyün en yüksek noktasındaki bir bahçede.”</p>
				<p>“Haydi gidelim.”</p>
				<p>Yüzbaşı gerildi ve atının üstünden atladı. İsa ile birlikte ilerlemeye başladılar. Arkalarından, uzaktan havariler izliyordu, daha da geride, köylü kalabalığı geliyordu. Tam o sırada sevinçten kendinden geçmiş olan Thomas, lejyonun artçıları arasında belirdi. Askerlerin ardından gidiyor, mallarını büyük kârla onlara satıyordu.</p>
				<p>“Hey, Thomas,” diye bağırdı ona havariler, “hâlâ bizimle gelmiyor musun ha? Şimdi mucizeyi görür ve inanırsın.”</p>
				<p>“İlkin göreyim hele,” diye cevap verdi Thomas, “bir dokunayım.”</p>
				<p>“Neye dokunacaksın, kurnaz tüccar seni?”</p>
				<p>“Gerçeğe.”</p>
				<p>“Gerçeğin dokunabilecek yanı var mıdır ki? Ne sayıklıyorsun ulan?”</p>
				<p>“Dokunulacak yanı yoksa, ben onu ne yapayım?” dedi Thomas gülerek. “Nesnelere dokunmam gerek benim. Gözlerime, kulaklarıma inanmıyorum. Ellerime inanıyorum.”</p>
				<p>Köyün en yüksek noktasına vardılar ve badanalı hoş bir eve girdiler.</p>
				<p>On iki yaşlarında bir kız, iki iri yeşil gözü açık, beyaz bir yatak üstünde yatıyordu. Babasını görünce, yüzü aydınlandı. Ruhu şiddetle sarsıldı, inmeli vücudunu kaldırmak istedi ama boşunaydı; yüzündeki sevinç sönüverdi. İsa eğilerek kızın elini avucuna aldı. Bütün gücü avucunun içinde toplanmıştı; bütün gücü, sevgisi ve esirgeyiciliği. Söz söylemeden gözlerini o iki yeşil göze taktı ve ruhunun, parmakları ucundan, kızın vücuduna doğru şiddetle aktığını duydu. Kız çabayla ona bakıyor, dudakları aralanmış, gülümsüyordu.</p>
				<p>Havariler, başta Thomas olmak üzere, parmaklarının ucuna basarak içeri girdiler, mallarının içinde bulunduğu torba sırtında idi, borusu da kemerine sokulmuştu. Köylüler bahçede ve dar yolda dağınık bir durumdaydılar. Herkes soluğunu tutuyor ve bekliyordu. Yüzbaşı, duvara dayanmış, kızını seyrediyor, kaygısını saklamaya çalışıyordu.</p>
				<p>Yavaş yavaş kızın yanakları pembeleşmeye başladı, göğsü kabardı, elinden yüreğine, yüreğinden ayaklarının tabanlarına kadar tatlı bir sızlama duydu. Hafif meltemin oynattığı bir kavak ağacının yaprakları gibi içi hışırdadı. İsa kızın elinin yürek gibi attığını ve avucu içinde yeniden hayat bulduğunu duyuyordu. Tam o sırada, ağzını açıp konuştu.</p>
				<p>“Kalk kızım!” diye yavaşça buyurdu.</p>
				<p>Kız sakin sakin kımıldadı, sanki bir uyuşukluktan uyanıyordu; uyanıyormuş gibi gerindi, derken elini yatağın üstüne dayayarak, vücudunu kaldırdı ve bir sıçrayışta babasının kollarına atıldı. Thomas’ın fır döndü gözleri dışarı uğradı. Elini uzatıp kıza değdi, gerçek olup olmadığını anlamak ister gibiydi. Havariler şaşırmış, ürkmüşlerdi. Çevresine üşüşen kalabalık bir an için haykırdı, derken dehşet içinde sustu. Babasına sarılıp öpen kızın şakrak kahkahasından başka bir şey duyulmuyordu.</p>
				<p>Yüzü öfkeli, kötü kötü bakarak, Yahuda İsa’ya yanaştı.</p>
				<p>“Gücünü inanmayanlara harcıyorsun. Düşmanlarına yardım ediyorsun. Bizi dünyanın sonuna mı getirdin? Bu mu ateş?”</p>
				<p>Ama uzaklarda, karanlık göklerde, havada dönüp duran İsa duymadı bu sözleri. Kızın yataktan sıçraması herkesten çok onu korkutmuştu. Sevinçlerini tutamayan havariler çevresinde bir halka meydana getirip oynamaya başladılar. Demek her şeylerini bırakıp onun ardından gitmekle iyi etmiş oluyorlardı. Gerçeğin ta kendisiydi, mucizeler yapıyordu. Thomas zihnine bir terazi koyup tarttı. Kefelerin birine mallarını koydu, ötekine de göklerin hâkimiyetini. Kefeler bir süre sallanıp durdular, sonra kımıldamaz oldular. Gökler hâkimiyeti daha ağır gelmişti. Evet, pek hoş bir riske girecekti: Beş verir, karşılığında bin alabilirdi. O halde, Tanrı adına ileri, diye düşündü.</p>
				<p>İsa’ya yaklaştı. “Efendimiz,” dedi, “sizin güzel hatırınız için mallarımı yoksullara dağıtıyorum. Göklerin hâkimiyeti geldiğinde ne olur unutmayın. Sizinle gelmek için her şeyimi feda ediyorum, çünkü bugün gerçeği gördüm ve ona değdim.”</p>
				<p>Ama İsa hâlâ uzaklardaydı. Sözleri duymuştu, ama cevap vermedi.</p>
				<p>“Sadece borumu saklayacağım,” diye devam etti sabık tüccar, “halkı toplamak için öttürürüm. Yeni mallar satıyoruz, ölümsüz mallar, üstelik bedava!”</p>
				<p>Yüzbaşı, kızını kollarıyla sarmış bir durumda, İsa’ya yaklaştı. “Tanrı adamı,” dedi, “sen benim kızımı canlandırdın. Buna karşılık olarak bir şey yapabilir miyim?”</p>
				<p>“Kızını Şeytan’ın zincirlerinden kurtardım,” diye cevap verdi İsa. “Sen de başkaldıranları Roma’nın zincirinden kurtar.”</p>
				<p>Rufus başını önüne eğerek, içini çekti. “Yapamam,” diye mırıldandı üzgün üzgün, “gerçekten yapamam. Sen nasıl taptığın tanrına kendini adamışsan, ben de Roma İmparatorluğu’na kendimi adadım. Verdiğimiz sözde durmamak doğru olur mu? Başka ne istersen söyle, yapayım. Yarın değil öbür gün, Kudüs’e gidiyorum, gitmeden elimden geleni yapayım senin için.”</p>
				<p>“Yüzbaşı,” diye cevap verdi İsa, “bir gün kutsal Kudüs’te çetin bir anda karşılaşacağız seninle. Senden o zaman isteyeceğim o lütfu. O zamana kadar sabır.”</p>
				<p>Elini kızın sarışın saçları üstüne koydu, uzun bir süre öylece bıraktı. Gözlerini kapadı, başın sıcaklığını, saçın yumuşaklığını ve kadının tatlılığını duyuyordu.</p>
				<p>“Yavrum,” dedi sonunda gözlerini açarak. “Unutmamanı istediğim bir şey söyleyeceğim sana. Babanın elinden tut ve onu doğru yola götür.”</p>
				<p>“Doğru yol hangisidir, Tanrı adamı?” diye sordu kız.</p>
				<p>“Sevgi yoludur.”</p>
				<p>Yüzbaşı yiyecek ve içecek getirmeleri için emir verdi. Sofra kuruldu.</p>
				<p>İsa ile havarilerine, “Benim konuklarım olun,” dedi. “Bu gece evde yiyip içeceksiniz, kızımın dirilişini kutluyorum çünkü. Yıllardır mutluluk nedir bilmedim. Bugün yüreğim sevinçten taşıyor. Hoş geldiniz!”</p>
				<p>İsa’ya eğildi. “Taptığın tanrına karşı büyük bir borç duyuyorum,” dedi. “Onu bana ver, öteki tanrılarla birlikte onu da Roma’ya göndereyim.”</p>
				<p>“O kendiliğinden gider oraya,” diye cevap verdi İsa ve soluk almak için avluya çıktı.</p>
				<p>Gece oldu. Yıldızlar göğe tırmanmaya başladılar. Aşağıda minik köyde, lambalar yandı, insanların gözleri pırıl pırıl parlıyordu. Bu akşam, her günkü konuşmalar her zamankinden bir derece daha yükseğe çıktı, çünkü Tanrı iyi yürekli bir aslan gibi köylerine gelmişti.</p>
				<p>Sofra kuruldu. İsa havarilerin arasına oturup ekmeği bölüştürdü, ama konuşmuyordu. İçinde, ruhu hâlâ kaygı içinde kanat çırpıyor, büyük bir tehlikeden henüz kaçmış ya da büyük ve beklenmedik bir iş başarmış gibi kendini duyuyordu. Çevresindeki havariler de konuşmuyordu, ama yürekleri sevinçten güm güm atıyordu. Dünyanın sonu ve gökler hâkimiyeti düş değildi, sırf bir heyecan yaratıcı olay değildi, gerçekti; yanlarında oturan, yanık tenli, ayakları çıplak, öteki insanlar gibi yiyip içen, konuşan, gülen, uyuyan genç adam da gerçekten Tanrı’ nın elçisiydi.</p>
				<p>Yemek bitince ve herkes uyumak üzere yatınca, Matta lambanın altına diz çöktü, gömleğinin içinden el değmemiş defterini çıkardı, kulağının arkasından tüy kalemi aldı, boş sayfalar üzerine eğilerek uzun bir süre düşündü. Nasıl başlasaydı? Tanrı bu kutsal adamın söylediği sözleri, yaptığı mucizeleri bir bir yazsın diye, unutulmasın diye, gelecek kuşaklar onları bilsin, onlar da kurtuluş yolunu seçsinler diye, onu bu kutsal adamın yanına katmıştı. Bu Tanrı’nın ona verdiği bir ödevdi, şüphe etmiyordu. Okuma yazma biliyordu; bu bakımdan, ağır bir sorumluluk düşüyordu ona: Bütün kaybolmak üzere olanları yakalamak, sayfalara yazarak onları ölümsüz yapmak ödeviydi bu. Havariler, varsın ondan nefret etsinlerdi, bir zamanlar vergi toplayıcısı olduğundan varsın yanına gitmesinlerdi. Tövbe etmiş bir günahkârın, hiçbir günah işlememiş olan bir adamdan daha iyi olduğunu onlara şimdi gösterecekti.</p>
				<p>Tüy kalemini tunç mürekkep hokkasına batırdı, sağında bir kanat hışırtısı duydu. Sanki bir melek gelmişti de yazması için kulağına bir şeyler söylüyordu. Kesin bir davranışla yazmaya başladı: </p>
				<p>“İbrahim oğlu, Davut oğlu, İsa mesihin nesebinin kitabıdır...”</p>
				<p>Yazdı, yazdı, doğu mavimsi beyaz bir parlaklıkla parlamaya ve ilk horoz ötmeye başlayıncaya kadar yazdı.</p>
				<p>Önde borulu Thomas, yola koyuldular. Thomas borusunu çaldı, bütün köyü uyandırdı. “Hoşça kalın,” diye bağırdı, “yakında Tanrı’nın ülkesinde görüşürüz.” İsa, havarileriyle birlikte arkadan geliyordu, hâlâ İsa’nın peşinden giden Nasıralı pejmürde kılıklılar ve sakatlar sürüsü, Kana’dan yeni katılanlarla artmıştı. Bekliyorlardı. Bizleri unutamaz diyorlardı. Kutlu saat gelir, bize de dönüp bakar, bizi de açlıktan, hastalıktan kurtarır... Bu kez Yahuda, kafilenin arkasında kalmıştı. Büyük torbalar bulmuştu, her kapının önünde duruyor, yarı yakarır, yarı meydan okur sesle karşısına çıkan kadınlara şöyle diyordu: “Biz, kendi tarafımızdan, siz zavallılar için çalışıyoruz, sizler kurtulasınız diye. Siz de kendinizce bize yardım edebilirsiniz, bizi açlıktan ölmeye bırakmayın. İnsanlığı kurtarmak için, azizlerin dahi yemek yemesi gerektiğini unutmayın. Biraz ekmek, peynir, kuru üzüm, hurma, bir avuç zeytin, ne varsa verin, Tanrı hesabını tutuyor, öteki dünyada gönendirir sizleri. Bir tek zeytin verene, koca bir bağ bağışlayacak.”</p>
				<p>Dolabını açmakta geciken bir kadın olduğunda da şöyle bağırıyordu:</p>
				<p>“Niçin bu denli elin sıkı hanım? Yarın, öbür gün, kimbilir, belki de bu gece gökler yarılacak, ateş yağacak, neyiniz var, neyiniz yoksa, yanıp kül olacak, bir bize verdiklerinizle kalacaksınız. Kurtarılırsanız, ey zavallı yaratıklar, bana verdiğiniz ekmek, zeytin ve yağ sayesinde kurtulmuş olacaksınız!”</p>
				<p>Ürken kadınlar dolaplarını açıyorlardı. Yahuda, köyün sonuna varmadan daha, elindeki torbalar sadakalarla dolup taşmıştı.</p>
				<p>Kış gelmişti; toprak üşümeye başlamıştı. Yapraklarından çırılçıplak soyunmuş, sıra sıra ağaçlar üşüyordu. Zeytin, hurma, servi gibi Tanrı’nın kutsadığı ağaçlar, yaz-kış, süslerini üzerlerinde tutuyorlardı... İnsanlar da aynı durumdaydı: Bütün yoksullar üşüyordu, çıplak ağaçlar gibi... Yahya yün entarisini İsa’nın üstüne örtmüş, annesinin sandıklarını açmak için bir an önce Kefernahum’a varmaya bakıyordu. İhtiyar Salome vaktiyle bir sürü şeyler örmüştü, gönlü asil ve cömertti. Sıcak tutacak giysileri arkadaşlarına dağıtırdı, varsın para delisi Zebedi homurdansın, kimin umurundaydı. İnatçılığıyla ve tatlılığıyla evi yöneten ihtiyar Salome’ydi.</p>
				<p>Aklı, canyoldaşı Natanael’de olan Filipus da acele ediyordu, bütün gece Kefernahum’da iki büklüm ayakkabı ve çarık dikiyor, yama yamıyordu. Ömrü, böylece harcanmış oluyordu. Zihnini Tanrı’ya yükseltecek. Yakup’un merdivenini göklere dayayıp tırmanacak zamanı nereden bulacaktı! Ah bir varsam da diyordu Filipus, zavallıcığa büyük sırrı açsam, o da kurtulsa!</p>
				<p>Taberiye’yi arkalarında, solda bırakarak bir dönemeci döndüler. Tanrı’nın tiksindiği, kralı cehennem ateşine mahkûm, Vaftizci’nin katili Taberiye’yi. Matta, Petrus’a yaklaşıp Şeria ve Vaftizci konusunda bütün hatırladıklarını sordu; her şeyi bir bir yazmak istiyordu; ama Petrus, geri çekildi ve vergi toplayıcısının soluğunu duymamak için yüzünü öte yana çevirdi. Üzülen Matta kısmen dolmuş olan defterini koltuğu altına sıkıştırdı. Arkada kaldı, Taberiye’ye gidip gelen iki arabacı bulup feci cinayet işinin nasıl olduğunu onlara sorarak defterine kaydetti. Kralın, sarhoş olup da, üvey kızı Salome’yi karşısında çıplak oynattığı doğru muydu?.. Matta, yazarak ölümsüzleştirmek için her şeyi inceliğiyle öğrenmek istiyordu.</p>
				<p>Tam o sırada, Mecdel’in dışındaki büyük kuyuya vardılar. Bulutlar güneşi kaplamışlardı: Yeryüzünün üstüne soluk bir karanlık indi. Siyah yağmur iplikleri, yerle göğü birleştirmeye başladılar... Magdalena gözlerini çan penceresine götürdüğünde, göklerin karardığını gördü. “Kış geldi,” diye mırıldandı, “elimi çabuk tutmalıyım.” İği sardı, bulmuş olduğu iyi cins yünü büyük hızla eğirmeye başladı. Üşümesin diye sevgilisi için sımsıcak bir hırka örecekti. Ara sıra avluya bir göz atıyor, üzeri meyve yüklü, donanmış nar ağacını seyrediyordu. Narları toplamamıştı, hepsini İsa’ya saklıyordu. Tanrı’nın esirgeyiciliğinin sonu yok, diye düşünüyordu. Günün birinde sevgilim yeniden bu dar sokaktan geçecektir, o zaman kucağımı narla doldurup onun ayaklarının dibine taşıyacağım. O da eğilip, içinden bir tane alarak susuzluğunu giderecek... Eğirirken, nar ağacına hayranlıkla bakıyor, hayalinden, hayatını geçiriyordu. Hayatı Meryem’in oğlu İsa ile başlamış ve bitmişti. Ne büyük acı, ne büyük sevinç duymuştu! Kapısını bir hırsız gibi açıp giderek niye yalnız bırakmıştı onu? Nereye gitmişti? Toprağı kazacağına, tahta oyacağına ya da balık avlayacağına hâlâ gölgesiyle mi boğuşup duruyordu; bir eş alsaydı ya kendine (kadınlar da Tanrı’nın yaratıklarıydı), onunla yatsaydı ya! Ah, Mecdel’den bir kerecik olsun yeniden geçseydi, koşacak, içini ferahlatacak narları ayaklarının dibine serecekti!</p>
				<p>Bütün bunlar üstünde düşünür ve iği usta elleri içinde döndürürken, sokakta bağırmalar, tepinmeler ile bir boru sesi duydu –heeey, seyyar satıcı Thomas değil miydi bu–, derken tiz bir ses duydu:</p>
				<p>“Açın kapılarınızı. Göklerin hâkimiyeti geldi!”</p>
				<p>Yüreği sevinçten patlayacak gibi ayağa sıçradı Magdalena. Gelmişti! Gelmişti demek! Bütün vücudunu baştan başa soğuk ve sıcak ürpertiler kapladı. Başörtüsünü unutarak saçları omuzlarında darmadağın dışarı fırladı. Avluyu geçip kapıda durdu. Efendisini görmüştü. Sevinç çığlığı atarak ayaklarına kapandı. “Efendimiz, efendimiz,” diye kedi gibi mırıldandı, “hoş geldiniz!”</p>
				<p>Narları ve yeminini unutmuştu, mavimsi siyah saçları yere saçılmıştı, yine o eski lanetli koku duyuluyordu.</p>
				<p>“Efendimiz, efendimiz, hoş geldiniz,” diyerek onu nazikçe kendi fakirhanesine doğru sürüklüyordu.</p>
				<p>İsa eğilerek elinden tutup kaldırdı. Utanmış, büyülenmiş acemi bir güveyin, gelinini tutuşu gibi tutuyordu onu. Bedeni, baştan başa sevinçle kaplanmıştı. Yerden kaldırdığı Magdalena değildi, insan ruhuydu; kendiyse güveydi. Magdalena ürperdi, kızardı ve saçlarını yayarak göğsünü örttü. Herkes şaşkın şaşkın Magdalena’ya bakıyordu. Nasıl da solmuştu, sapsarı kesilmişti! Gözlerinin çevresinde mor halkalar vardı; diri dolgun dudakları, sulanmamış bir çiçek gibi solmuştu. İsa ile el ele yürürken, düş gördüklerini sanıyorlardı. Toprak üstünde gideceklerine sanki havada uçarak ilerliyorlardı. Bu bir düğün müydü? Arkalarından gelen sokakları dolduran pejmürde kılıklılar sürüsü düğün kafilesi miydi? Meyve yüküyle avluda görünen nar ağacı, iyi bir ruh ya da bir ev tanrıçası mıydı ya da oğul ve kızlar doğurmuş, şimdi de avluda durmuş onları seyreden, talihli, basit bir kadın mıydı?</p>
				<p>“Magdalena,” dedi İsa alçak bir sesle, “bütün günahların bağışlandı, çünkü çok sevdin.”</p>
				<p>Son derece mutlu olan Magdalena eğildi. Bakireyim, demek istiyordu, ama sevgisi öylesine taşkındı ki, ağzını açamıyordu.</p>
				<p>Koştu, nar ağacını yağma etti, önlüğünü doldurdu ve sevgilisinin ayaklarında, serinletici kırmızı meyveden bir kule meydana getirdi. Ondan sonra Magdalena’nın tutkuyla istediği şey oldu. İsa eğildi, bir nar aldı, yardı, avuçlarını nar taneleri ile doldurdu ve iştahla yedi. Derken sırayla havariler eğilerek birer nar aldılar ve yediler.</p>
				<p>“Magdalena,” dedi İsa, “ne diye bana öyle tedirgin bakışlarla bakıyorsun, sanki bana elveda diyecekmiş gibi?”</p>
				<p>“Sevgilim, doğduğum günden beri her an sana merhaba ve elveda diyorum.” Öyle alçak sesle söylemişti ki bu sözleri, yanlarında olduğundan sadece İsa ile Yahya işitebilmişlerdi.</p>
				<p>Bir süre sustuktan sonra, Magdalena devam etti: “Sana bakıyorum, çünkü kadın erkeğin vücudundan çıktı, ama bedenini hâlâ onunkinden ayıramıyor. Ama senin, göğe bakman gerek, çünkü erkeksin, erkek Tanrı tarafından yaratılmıştı. Bu yüzden izin ver sana bakayım, yavrum.”</p>
				<p>Bu önemli sözleri, bu ‘Yavrum’u o kadar alçak sesle söylemişti ki, İsa bile duymadı. Ama kendi göğsü kabardı, kımıldadı, sanki oğlunu emzirecekti.</p>
				<p>Kalabalıkta bir mırıltı duyuldu. Yeni sakatlar gelmiş, bütün bahçeyi doldurmuştu.</p>
				<p>“Efendimiz,” dedi Petrus, “homurdanıyorlar, sabırsızlanıyorlar.”</p>
				<p>“Ne istiyorlar?”</p>
				<p>“Güzel bir söz; bir mucize. Bir baksanız.”</p>
				<p>İsa döndü. Yaklaşmakta olan, fırtınalı, çalkantılı havada, sürü sürü özlem dolu aralık ağızlar, kaygı içinde ona bakan gözler gördü. Kalabalık arasından yaşlı bir adam ilerledi. Kirpikleri düşmüştü, gözleri iki yarayı andırıyordu. İskelete benzeyen boynunda, her birinin içinde On Emir’den bir tanesi bulunan on muska asılıydı. Çatal asası üzerine abandı ve kapıda durdu.</p>
				<p>“Efendimiz,” dedi, sesi yakınma ve acıyla doluydu, “yaşım yüz. Boynumda, hiçbir zaman ayırmadığım Tanrı’nın On Emri var. Emirlerin hiçbirine karşı gelmedim. Her yıl Kudüs’e giderim ve kutsal Yehova’ya bir koç kurban ederim. Mum yakarım, tatlı günlük yakarım. Geceleri uyuyacağıma mezmur okurum. Bazen yıldızlara bakarım, bazen dağlara ve beklerim, Rabbim insin de onu görebileyim diye. Bütün istediğim mükâfat budur... Yıllar geçip gitti böylece, hepsi de boşa gitti. Bir ayağım çukurda, yine de göremedim henüz. Niçin, niçin? Benim şikâyetim, büyük bir şikâyet efendimiz. Rabbimizi ne zaman göreceğim; ne zaman huzura kavuşacağım?”</p>
				<p>Konuştukça öfkeleniyordu. Çok geçmeden elindeki çatal asayı yere vurarak bağırmaya başladı.</p>
				<p>İsa gülümsedi. “İhtiyar,” diye cevap verdi, “bir zamanlar önemli bir şehrin doğu kapısında mermerden bir taht vardı. Bu tahtta, sağ gözü kör bir kral, sol gözü kör bir kral ile iki gözü gören bir kral oturuyordu. Görmek için Tanrı’yı çağırdılar, ama hepsi de dileklerini yerine getiremeden mezarı boyladılar. Krallar ölünce, ayağı çıplak, karnı aç bir dilenci gelip tahta oturdu. ‘Tanrım,’ diye fısıldadı, ‘insanların gözleri doğrudan doğruya güneşe bakmaya dayanamıyor, gözleri kamaşıveriyor. Bu durumda nasıl olur da her şeye gücü yeten sana doğrudan doğruya bakabilirler? Acı, Rabbim; gücünü ılımlat, ihtişamını azalt da, zavallı, acı çeken ben, seni görebileyim!’ derken –iyi dinle bak ihtiyar!– Tanrı bir ekmek parçası, içi soğuk su dolu bir tas, sıcak tutan bir giysi, bir kulübe kulübenin önünde de bebeğini emziren bir kadın haline gelivermiş, dilenci kollarını ileri doğru uzatarak mutlu mutlu gülümsemiş. ‘Benim için alçaldın böyle. Ekmek, su, sıcak bir giysi, karım ve oğlum haline geldin seni görebileyim diye. Ve gördüm. Karşında eğilir, o sevgili, bin yüzlü yüzüne taparım!’”</p>
				<p>Herkes susuyordu. İhtiyar, yaban öküzü gibi içini çekti ve çatal asasını ileri doğru uzatarak, kalabalık içinde kayboldu. Derken, yeni evli bir delikanlı yumruğunu kaldırarak bağırdı: “Dünyayı yakmak için elinde ateş tutuyormuşsun diyorlar; yuvalarımızı, çoluğumuzu çocuğumuzu yakacakmışsın. Bize getirdiğini ileri sürdüğün sevgi bu mu? Bu mu adalet: Ateş mi?”</p>
				<p>İsa’nın gözleri yaşla dolmuştu. Yeni evli bu delikanlıya acıdı. Gerçekten, getirdiği adalet bu muydu: Ateş miydi? Kurtuluşa varmanın başka yolu yok muydu?</p>
				<p>“Ne yapmamız gerektiğini bir bir söyle bize,” diye bağırdı mal sahibinin biri, derken dirsekleriyle kalabalık arasında yol açarak yaklaştı, kulakları iyi duymadığından cevabı duymak istiyordu.</p>
				<p>“Yüreklerinizi açın,” diye gürledi İsa, “dolaplarınızı açın, neyiniz var neyiniz yoksa yoksullar arasında paylaştırın. Rabbin günü gelmiştir! Cimriliği yüzünden bir tek somun bir kavanoz yağ saklayan ya da küçük bir toprak parçasını son günlerimde yanımda kalsın diye elinde tutan kimse, o ekmekle, kavanozun ve toprağın boynuna asılmış, onu cehenneme sürüklediğini görecektir.”</p>
				<p>“Kulaklarım vızıldıyor,” dedi mal sahibi. “Başım dönüyor, kusura bakmayın, gitmem gerek.”</p>
				<p>Kudurmuş gibi, zengin köşküne vardı. “Bakın hele! Ayaktakımı arasında bölüştürecekmişim varımı yoğumu. Adalet mi yani bu? Canı cehenneme hepsinin!” diye kendi kendine mırıldanak ve lanet okuyarak söylenip durdu.</p>
				<p>İsa, gözden kayboluncaya kadar arkasından bakakalmıştı. “Cehennemin kapısı geniştir,” dedi içine çekerek, “yol geniştir, çiçekler serpilmiştir üstüne. Ama Tanrı’nın ülkesinin kapısı dardır, yolu yokuştur. Yaşarken seçmek bizimdir, çünkü hayat özgürlük demektir. Ama ölüm geldi mi bir kez olan olmuştur artık, kurtuluş yoktur.”</p>
				<p>“Sana inanmamı istiyorsan,” diye bağırdı koltuk değnekli biri, “bir mucize göster de, beni iyi et. Tanrı’nın ülkesine topal mı gireyim?”</p>
				<p>“Ben de cüzamlı olarak mı?”</p>
				<p>“Ben de tek kolla mı?”</p>
				<p>“Ya ben, kör olarak mı?” Sakatlar, tekvücut halinde ilerlediler ve meydan okurmuş gibi karşısından durdular. Kendilerini tutamayarak bağırmaya başladılar. Kör bir ihtiyar asasını kaldırdı, “İyileştir bizi,” diye ulur gibi bağırdı, “yoksa köyümüzden canlı çıkamazsın!”</p>
				<p>Petrus ihtiyarın elinden çekti aldı asasını. “Böyle hain bir ruh oldukça sende, hiç bir zaman göremezsin aydınlığı!”</p>
				<p>Sakatlar bir araya geldiler, vahşileştiler. Havariler de vahşileşti, İsa’nın yanına geldiler. Dehşete düşen Magdalena kapıyı sürmelemek için elini uzattı, ama İsa durdurdu.</p>
				<p>“Magdalena, kardeşim,” dedi, “bahtsız bir kuşak bu, baştan başa bedenden yapılmış. Alışkanlıklar ve günahkâr bedenlerindeki birikmiş yağ, ruhlarını ezmekte. Etleri, kemikleri, içlerini deşip ruhlarını arıyorum, hiçbir şey bulamıyorum. Yazık ki bunların en iyi davası ateştir!”</p>
				<p>Yığınlara döndü. Gözleri artık kurumuş ve amansızlaşmıştı.</p>
				<p>“Ekmeden önce nasıl tarlaları yakarsak, iyi tohum yetişsin diye Tanrı da yeryüzünü yakacaktır. Dikenler, burçaklar veya tergunlara tahammülü yoktur. Budur adaletin anlamı. Allahaısmarladık!”</p>
				<p>Thomas’a döndü. “Çal borunu, gidiyoruz buradan!”</p>
				<p>Asasını ileri doğru uzattı. Uyuşmuş kalmış olan halk yol açtı, İsa geçti. Magdalena evine koştu, atkısını aldı, yarı eğrilmiş yününü, ocaktaki toprak kabını ve yemi verilmemiş avludaki tavuklarını bırakıp evinin anahtarını yolunun ortasına atarak, arkasına bakmadan, bir şey söylemeden, atkısına sarılıp Meryem’in oğlunun ardından yürümeye başladı.</p>
				</div>
  </body>
</html>