<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter21">
<div class="html5_section">
				<h1 class="chapter-num">21</h1>
				<p>Şabat gününün, Tanrı’nın kucağında oturan besili bir çocuk olduğunu söylerler. Onunla birlikte sular dinlenir, kuşlar yuvalarını yapmayı bırakır, insanlar da çalışmaz. Giyinirler kuşanırlar, süslenirler püslenirler ve havraya gidip hahamın, üstünde kırmızı ve siyah harflerle Tanrı’nın Yasası’nın yazılı bulunduğu kutsal tomarı açışını seyreder, bilginlerin her bir heceden, her bir kelimeden –büyük bir sanatla– Tanrı’nın buyruğunu çıkarışına kulak verirler.</p>
				<p>Bugün Şabat günü. Şu anda inananlar Nasıra havrasından çıkmakta, önlerine çağrılmış yaşlı haham Simun’ un hayalleriyle gözleri kamaşmış durumda. Gözlerindeki ışık o kadar kuvvetli ki, körler gibi tökezliyorlar. Köy alanında dağılıyorlar ve dengelerini bulmak için yavaş yavaş yüksek hurma ağaçları altında geziniyorlar.</p>
				<p>Bugün kutsal yazıları gelişigüzel açmıştı haham. Peygamber Nahum’a tesadüf etti. Yine tesadüfe bırakarak parmağını bir yere koydu, parmak şu kutsal metnin üstünde durdu: “Dikkat! Dağlardan sizlere müjde getirenin ayak sesleri duyuluyor!” Yaşlı haham bu sözleri okudu, bir daha okudu, birden alev aldı, “Mesih!” diye bağırdı. “Geliyor. Çevrenize bakın, içinize bakın. Gelişinin belirtileri bir yerde görünüyor. İçimizde öfke, utanç, umut ve ‘Yeter artık!’ çığlığı... Dışımızda: Bakın! Şeytan, Evrenin tahtına kurulmuş. Bir dizinde insanın çürümüş vücudunu tutup okşuyor; öte dizindeyse insanın bozulmuş ruhunu. Peygamberlerin ağzından konuşan da Tanrı’dır. kutsal yazıları açın. Ne diyorlar? ‘İsrail tahtından atılınca, kutsal toprağımız barbar ayakları altında çiğnenince, dünyanın sonu gelmiş demektir!’ Başka ne diyor kutsal yazılar: ‘Son kral sefih olacak, yasaya karşı gelecek, Tanrıtanımaz olacak; çocukları haylaz çıkacak. Ve taç da İsrail’in başından kayıp düşecek.’ Sefih ve meşru olmayan kral geldi: Herodes iyileştirmek için beni Eriha şehrine çağırdıklarında, onu kendi gözlerimle gördüm. Gizli otlarımı yanımda götürdüm –bu gibi gizli bilgilerin hepsini bilirim–. Gittim, o gün bugün etyemez oldum, çünkü çürümekte olan etini gördüm onun; şarap içemedim bir daha, çünkü kanının kurtlarla dolu olduğunu gördüm. Leş gibi kokusu otuz yıldır burnumdan çıkıp gitmedi... Öldü, cesedi çürüdü. Oğulları geldi: Beş para etmez, adi, sefil yaratıklar. Kral tacı başlarından kayıp düştü.</p>
				<p>Demek ki kehanetler yer almış oluyor: Dünyanın sonu gelmiştir! Şeria’dan bir ses yankılandı: ‘Geliyor!’ İçimizden bir ses yankılanıyor: ‘Geliyor!’ Kutsal yazıları açtım bugün, harfler bir araya gelip, hep birlikte: ‘Geliyor!’ diye bağırdılar. Yaşlandım, gözlerim görmez oldu, dişlerim döküldü, dizlerimin bağı çözüldü. Kıvançlıyım! Kıvançlıyım, çünkü Tanrı bana söz vermişti: ‘Simun,’ demişti, ‘Mesihi görmeden ölmeyeceksin.’ Böylece ölüme yaklaştıkça ben, mesih de bize o kadar yaklaşıyor... Cesaret çocuklarım. Artık kölelik yok, Şeytan yok, Romalılar yok! Sadece mesih var, o da geliyor! Arkadaşlar silahlarınızı kuşanın: Savaştır bu! Hanımlar, lambalarınızı yakın, güvey geliyor! Saatini, ânını bilmiyoruz gelişinin, bugün gelebileceği gibi, yarın da gelebilir. Nöbet bekleyin! Yakındaki dağların taşları ayakları altında eziliyor, duyuyorum. Geliyor! Gidin bakın, çıkın dışarı, belki de görürsünüz!”</p>
				<p>Halk dışarı çıkıp, hurma ağaçları altına dağıldı. Hahamın sözleri darmadağın etmişti onları, dinleyicileri o sözleri tamamıyla unutmak, kabaran alevlerin durulmasını, böylece ruhlarının da henüz eldeki kaygılarla uğraşmasını istiyorlardı... Gezinerek, konuşarak, tartışarak ve yiyerek kutsal sözleri unutacakları evlerine dönme zamanı olan öğle vaktini kaygı içinde bekliyorlardı. Böyle gezinip dururken, bir de ne görsünler! Yırtık pırtık giysiler içinde ayakları çıplak, yüzü şimşek gibi yanan Meryem’in oğlunu görmezler mi? Dört havari çekingen çekingen arkasına sokulmuşlardı; en arkada da karanlık gözlü çekimser duran Kızılsakal vardı.</p>
				<p>Halk şaşırmıştı. Bu serseriler de nereden çıkmışlardı? Başlarındaki de Meryem’in oğlu değil miydi?</p>
				<p>“Bakın nasıl yürüyor. Kollarını açıp kanat gibi çırpıyor. Tanrı başını şişirmiş, uçmaya çalışıyor.”</p>
				<p>“Bir kaya üstüne çıkıyor, hareketlerine bakın. Konuşacak.”</p>
				<p>“Gidip matrak geçelim biraz!”</p>
				<p>İsa, alanın ortasında bir kaya üstüne çıkmıştı. Halk kahkahayla gülerek çevresini aldı, bu kâhini görmek sevindirmişti onları. Artık hahamın ağır sözlerini unutabileceklerdi. “Bu savaştır,” demişti onlara. “Nöbet bekleyin, geliyor!” Yıllardır aynı nakaratla kulaklarını aşındırıp durmuştu, bıkmışlardı artık. Şimdi Tanrı’ya şükür, Meryem’in oğlu zihinlerini ondan uzaklaştıracaktı.</p>
				<p>İsa kollarını sallıyor, halkın çevresine toplanmasını işaret ediyordu. Her yer sakallarla, serpuşlarla ve çizgili entarilerle dolmuştu. Kimi nefislerini körletmek için hurma çiğniyordu, kimi ayçiçeği yiyordu, en yaşlılar ve en çok Tanrıdan korkanlarsa her birinin içinde kutsal yazılardan birer metin olan mavi kumaştan minik düğümlerden meydana gelmiş tespih taneleri çekiyorlardı.</p>
				<p>İsa’nın gözlerinde şimşek çakıyordu. Bu denli büyük bir kalabalığın karşısında olmasına rağmen, yüreğinde hiçbir korku yoktu. Dudaklarını araladı, “Kardeşlerim,” diye seslendi, “kulaklarınızı açın, söyleyeceğim sözleri iyi dinleyin. İşaya şöyle seslenmişti: ‘Rabbin ruhu üzerime aktı, yoksullara müjde getirmem için beni seçti, kölelere özgürlük, körlere aydınlık verileceğini açıklamam için gönderdi beni!’ Kehanette bulunulan gün gelmiştir, kardeşlerim. İsrail’in Tanrısı sizlere müjde vermem için beni göndermiş bulunuyor. Yahudiye Çölü’nde beni meshetti, oradan geliyorum! Büyük sırrı bana emanet etti. Aldım, ovaları dağları aşarak geldim, dağlarda ayak seslerimi duymadınız mı? İlkin buraya, doğduğum köye, mutlu haberi getirmek için geldim. Hangi mutlu haberi mi? Göklerin hâkimiyetinin gelmiş olduğunu!”</p>
				<p>Deveye benzeyen çift hörgüçlü bir ihtiyar tespihini havaya kaldırarak, gevezeliğe başladı:</p>
				<p>“Belirsiz sözler ediyorsun marangozun oğlu, ne idüğü belirsiz sözler, aslı faslı olmayan şeyler. ‘Tanrı’nın hâkimiyeti’, ‘adalet’, ‘özgürlük’ ve ‘yağma edin beyler, hepsi sizin’. Yeter artık!... Mucizeymiş! Mucizeyse şimdi burada bir şey yap da görelim. Sana inanmamız için bize mucize göster. Yoksa kapat çeneni!”</p>
				<p>“Her şey mucize ihtiyar,” diye cevap verdi İsa. “Daha ne mucizesi bekliyorsun? Önüne bak: En önemsiz bir ot yaprağının bile yanı başında duran ve büyümesine yardım eden koruyucu meleği vardır. Yukarı bak; şu yıldız dolu gök ne büyük mucizedir! Gözlerini kapayınca da ey ihtiyar, içimizdeki dünya ne büyük mucizedir! Yüreğimiz ne kadar yıldız dolu bir göktür!”</p>
				<p>Şaşkın şaşkın onu dinliyorlar bakışıp duruyorlardı:</p>
				<p>“Yahu bu Meryem’in oğlu değil mi? Nasıl böyle güvenle konuşabiliyor?”</p>
				<p>“Cindir konuşan onun ağzından. Kimseyi ısırmasın diye kardeşleri olsa da burada bağlasalar onu?”</p>
				<p>“Suss.. Ağzını yeniden açtı. Suss!”</p>
				<p>“Rabbin günü gelmiştir, kardeşlerim. Hazır mısınız? Birkaç saatiniz kaldı. Yoksulları çağırın ve mallarınızı dağıtın. Bu dünyanın malları için ne diye kaygılanırsınız? Ateş geliyor onları yutmak için! Tanrı’nın hâkimiyeti gelmeden önce ateş hâkim olacaktır. Rabbin gününde zenginlerin evlerinin taşları ayıklanacak, içindekileri ezecektir; zenginlerin kasalarından ter fışkıracak, bu ter de refah içinde olanlarla yoksulların kanları üstüne akacaktır. Gökler yarılacaktır, ateşler püskürecektir, yeni gemi de suların üstünde yüzecektir. Anahtarları bende geminin, gemiyi açıp, içinizden seçeceğim. Nasıralı kardeşlerim; sizden başlıyorum işte. İlk çağırdıklarım sizlersiniz. Gelin, girin içeri. Tanrı’nın alevleri inmeye başladı bile!”</p>
				<p>“Yuuh! Yuuh! Meryem’in oğlu bizi kurtarmaya gelmiş! Ha, ha, ha!” diye ulumaya başlamıştı kalabalık, kahkahalar içinde. Bir sürü insan yere eğilip taş aldılar ve beklediler.</p>
				<p>Alanın kenarında koşan biri belirdi. Çoban Filipus idi bu. Dostlarının geldiğini duyunca koşa koşa gelmişti. Gözleri şiş şişti, ağlamaktan yanıyordu, avurtları da çökmüştü. Gölün kıyısında İsa’ya ve arkadaşlarına güle güle deyip ayrıldığı gün, “Gelemiyorum ben, koyunlarım var benim, onları kime bırakayım,” diyerek ayrıldığı gün, Lübnan’dan haydutlar inmiş, onu yakalamışlar, soyup soğana çevirmişler, kendisine bir asasını bırakarak gitmişlerdi. Asası elindeydi hâlâ, köy köy dolaşıyor, dağlardan dağlara gidiyor, tahtından indirilmiş bir kral gibi sürüsünü arayıp duruyordu. Lanetler savuruyor, meydan okuyor, koca bir kama biliyor ve Lübnan’a gideceğini söylüyordu. Ama geceleri yalnızken ağlıyordu... Koşa koşa eski dostlarının yanına gidiyordu, hepsine derdini anlatacak, onlar da ona katılıp Lübnan’a gideceklerdi. Gülmeler ve yuhalamalar işitildi. “Ne oluyor orada?” diye mırıldandı. “Ne diye gülüyorlar?” Daha yaklaştı. İsa öfkelenmişti, “Ne gülüyorsunuz!” diye bağırıyordu. “İnsan’ın Oğlu’na atmak için neden taş topluyorsunuz? Evlerinizle zeytinliklerinizle, asma bahçelerinizle neden övünüp duruyorsunuz? Hepsi yanıp kül olacak! Kızlarınız oğullarınız da yanıp kül olacaklar! Alevler, büyük haydutlar, dağlardan inip koyunlarınıza el koyacak!”</p>
				<p>“Ne haydutları, ne koyunları?” diye homurdandı Filipus, çenesini asasına dayamış dinliyordu. “Nedir bize getirdiği bu alevler?”</p>
				<p>İsa konuştukça, aşağı mahallelerin toprak renkli halkı da çoğalmaya başlamıştı. Yoksulların yeni bir peygamberinin ortaya çıktığı kulaklarına çalınmış, koşarak gelmişlerdi. Dediklerine göre, elinin birinde zengini yakacak olan göğün ateşi, öteki elindeyse mallarını yoksullara dağıtmak için bir terazi tutuyormuş. Yeni bir Musa’ydı bu onlar için, yani, daha adil bir yasa getiriyordu. Halk durmuş, onu dinliyordu, büyülenmiş gibiydiler. Gelmişti! Gelmişti! Yoksulların hâkimiyeti gelmişti!</p>
				<p>Ama İsa konuşmak üzere dudaklarını araladığında, dört kol sarıldı ve onu kayadan alaşağı etti. Çabucak bir urgan sardılar beline. İsa döndü ve Yusuf’un oğullarını, kendi kardeşleri topal Simun ile sofu Yakup’u gördü.</p>
				<p>“Eve dön eve, içeri gir! Cinler çarpmış seni!” diye bağırıyorlar, bir yandan da onu sürükleyerek götürüyorlardı.</p>
				<p>“Evim yok benim. Bırakın beni. Burası benim evim. Bunlar kardeşlerim!” diye bağırıyordu İsa kalabalığı göstererek.</p>
				<p>“Yürü evine! Yürü!” diye halk da bağırmaya başlamıştı kahkahalar arasında. Biri kolunu kaldırdı ve elindeki taşı fırlatıp attı. İsa’nın alnını yalayarak geçti: ilk kan damlası aktı. İki hörgüçlü ihtiyar bağırıyordu:</p>
				<p>“Ölüm! Ölüm! Büyücünün biri o, bize büyü yapıyor, bizi yakıp kavurması için ateşi davet ediyor, gelecektir de!”</p>
				<p>“Ölüm! Ölüm!” diye haykırıyordu kalabalık.</p>
				<p>Petrus ileri atıldı. “Ayıp, utanın!” diye bağırdı. “Ne yaptı size o? Suçsuz o, ne yaptı size!”</p>
				<p>Genç bir delikanlı üstüne atıldı: “Sen de ondan yanasın galiba ha?” Gırtlağından yakaladı.</p>
				<p>“Hayır! Hayır! Hayır! Değilim!” diye bağırdı Petrus, boğazını koca elden kurtarmaya çalışarak.</p>
				<p>İsa’nın öteki üç yoldaşı korkudan akıllarını oynatacaklardı nerdeyse. Yakup ile Andreas güç topluyorlardı. Yahya’nın gözleri yaşla dolmuştu. Ama Yahuda kollarıyla kalabalık arasından bir yol açtı ve çılgın kardeşlerini İsa’dan çekip öteye itti ve ipini çözdü.</p>
				<p>“Defolun gidin!” diye bağırdı onlara. “Eğer gözünüze kestiriyorsanız karşınızda ben varım. Defolun diyorum size!”</p>
				<p>“Efendilik taslıyorsan git de kendi köyünde tasla!” diye bağırdı topal Simun.</p>
				<p>“Yumruklarımın geçtiği yerde efendiyimdir, bastıbacak!” Dört havariye döndü: “Utanmıyor musunuz ulan, daha şimdiden onu inkâr etmeye başladınız! Yürüyün ileri! Çevresini alın da kimse dokunmasın ona!”</p>
				<p>Dördü de utanmıştı. Dilenciler ve pejmürde kılıklılar ileri atılıp, “Arkadaşlar, biz de sizdeniz! Öldürelim hepsini!” diye bağırmaya başladılar.</p>
				<p>“Ben de sizdenim,” diye bağırdı vahşi bir ses. Filipus asasını havada sallayarak geçmek için kalabalığı yardı. “Ben de geliyorum.”</p>
				<p>“Hoş geldin, Filipus,” diye cevap verdi Kızılsakal. “Gel sen de bizimle! Yoksulu, haksızlığa uğramışı, hep birlikte!”</p>
				<p>Bu kenar mahalle sürülerinin başkaldırdığını görünce, şehirlilerin sabırları taştı. Marangozun oğlu yoksulların kafalarına fitne sokup dünyanın düzenini altüst edecek yeni bir yasa getireceğini söylemedi mi? Ölüm! Ölüm!</p>
				<p>Alevlenip kimi asalarıyla, kimi bıçaklarıyla, kimi de taşlarla ileri atıldılar. Yaşlılar bir kenara çekilmiş, bağrışlarıyla cesaret veriyorlardı. İsa’nın arkadaşları alanın kenarlarındaki çınar ağaçlarının arkasında istihkâmlarını kurmuşlardı; ötekilerse açığa atılmışlardı. İsa’nın kendi ileri yürüyüp iki taraf arasında durdu. Kollarını iki yana açarak bağırdı: </p>
				<p>“Kardeşlerim! Kardeşlerim!” Ama kimsenin dinlediği yoktu. Taşlar yağıyordu dört bir yandan, ilk yaralılar da inildemeye başlamıştı.</p>
				<p>Dar bir sokaktan bir kadın atıldı. Yüzünün çevresinde, sadece ağzının yarısı ile yaşlarla dolu iri kara gözünü gösteren al bir başörtüsü vardı.</p>
				<p>“Tanrı rızası için öldürmeyin onu!” diye bağırdı tiz bir sesle.</p>
				<p>“Meryem, annesi!” diye mırıldandı kalabalık.</p>
				<p>Ama ihtiyarlar, bu durumda anneye nasıl acıyabilirlerdi ki: Kudurmuşlardı. “Ölüm! Ölüm!” diye uluyorlardı. “Halkı uyarmaya, başkaldırtmaya, mallarımızı baldırıçıplak serseriler arasında üleştirmeye geldi. Ölüm!”</p>
				<p>Rakipler göğüs göğüse savaşıyorlardı şimdi. Yusuf’un iki oğlu ulayarak yerlerde yuvarlanıyordu, Yakup eline bir taş almış, başlarını yarıyordu. Yahuda, İsa’nın önünde elinde bıçak, durmuş kimsenin yaklaşmasına imkân bırakmıyordu. Filipus koyunlarını hatırladı. Artık kendini tutamadığından elindeki asayı rakiplerinin kafasına indirmeye başladı.</p>
				<p>“Tanrı adına,” diye yeniden bağırdı Meryem, “hasta o, hasta! Aklını oynatmış. Acıyın ona!”</p>
				<p>Ama çığlığı gürültü içinde kayboldu. Yahuda şimdi yiğitlerin en güçlüsünü eline geçirmiş, ayağını göğsüne dayamış, bıçağını neredeyse gırtlağına batıracaktı. Ama İsa tam zamanında yetişip Kızılsakal’ın kolunu çekti.</p>
				<p>“Yahuda, kardeşim,” diye bağırdı, “kan dökmek yok! Kan dökmek yok!”</p>
				<p>“Ne dökeceğiz peki, su mu?” diye bağırdı Kızılsakal kudurmuş gibi. “Elinde balta olduğunu unuttun mu? Vakit geldi işte!”</p>
				<p>Yemiş olduğu darbelerin etkisi altında, Petrus bile vahşileşmişti. Koca bir taş yakalayıp ihtiyarın üstüne atladı. Meryem kavga edenlerin ortasına girerek oğluna yaklaştı. Elinden tuttu, “Yavrum,” dedi, “ne oldu sana? Nasıl oldu da alçaldın böyle? Gel eve, yıkan, üstünü başını değiş de ayağına sandallarını giy. Baştan aşağı pisliğe bulanmışsın, oğlum.”</p>
				<p>“Evim yok benim,” dedi, “annem yok. Sen kimsin?”</p>
				<p>Anne ağlamaya başladı. Tırnaklarını yanağına batırıyor, ağzını bıçak açmıyordu.</p>
				<p>Petrus elindeki taşı fırlattı. Taş, çift hörgüçlü ihtiyarın ayağını ezdi. Adam acıyla ve topallayarak kenar yollardan hahamın evine doğru gitmeye başladı. Ama tam o sırada haham soluk soluğa görünmüştü. Gürültüyü duyunca, aklı kutsal yazılar içine dalmış, sözlerden ve hecelerden Tanrı’nın buyruğunu açmaya çabalamakta olduğu masasından ayağa sıçramıştı. Ama kargaşalığı görünce, asasını kaptığı gibi, olup biteni görmeye koşmuştu. Yolda gördüğü yaralılardan olayı öğrenmişti. Şimdi kalabalığı iterek açıp Meryem’in oğluna vardı.</p>
				<p>“Nedir bütün bunlar İsa?” dedi sert bir sesle. “Sen, sevgi getiren! Bu mudur senin getirdiğin sevgi? Utanmıyor musun?”</p>
				<p>Kalabalığa döndü:</p>
				<p>“Yavrularım evlerinize dönün. Bu yeğenim benim. Hasta, bahtsız bir kişi; yıllardır hastadır kendi. Söyledikleri için kin beslemeyin sakın, bağışlayın onu. Konuşan o değildir, başka biridir ağzını kullanan.”</p>
				<p>“Tanrı!” diye bağırdı İsa.</p>
				<p>“Sen sus,” diye araya girdi haham ve asasıyla paylarmış gibi ona dokundu.</p>
				<p>Bir kez daha döndü kalabalığa:</p>
				<p>“Bırakın onu yavrularım, kin bağlamayın ona, ne dediğinden haberi yok. Hepimiz –zenginimiz, yoksulumuz– hepimiz İbrahim’in torunlarıyız. Kavga etmeyesiniz birbirinizle. Vakit öğle, evlerinize dönün. Bu bahtsız kişiyi iyi edeceğim ben.”</p>
				<p>Meryem’e döndü. “Meryem, sen de git eve. Birazdan geliriz.”</p>
				<p>Anne son bir bakış fırlattı oğluna, özlem dolu bir bakış, sanki ona elveda diyordu. İçini çekti, başörtüsünü ısırdı ve dar yollarda kayboldu.</p>
				<p>Halk birbirini öldürürken, bulutlar kaplamıştı göğü; yağmur, toprağa huzur vermek üzere, yağdı yağacaktı. Bir rüzgâr çıktı, çınar ve incir ağaçlarında kalan son yapraklar sapları arasından ayrıldı ve yapraklar da yere saçıldılar. Alan boşalmıştı. İsa Filipus’a döndü, elini uzattı:</p>
				<p>“Filipus, kardeşim, hoş geldin.”</p>
				<p>“Sizi görmek sevindirdi beni efendimiz,” diye cevap verdi öteki, İsa’nın elini sıkıp değneğini ona vererek. “Şunu al da üstüne dayan,” dedi.</p>
				<p>“Gelin partizan dostlarım,” dedi İsa, “yürüyün gidelim. Ayaklarınızdaki tozu silkin. Elveda, Nasıra!”</p>
				<p>“Kimse sizi tedirgin etmesin diye köyün ucuna dek sizinle birlikte geleceğim,” dedi yaşlı haham.</p>
				<p>İsa’nın elinden tuttu, birlikte önde yürümeye başladılar. Haham İsa’nın avucunun yandığını duyuyordu eli içinde.</p>
				<p>“Oğlum,” dedi, “başkalarının dertlerini üstüne alma. O dertler seni yutar sonra.”</p>
				<p>“Kendi derdim yok ki, peder. Bırak da başka insanların dertleri yutsun beni!”</p>
				<p>Nasıra’nın ucuna varmışlardı. Meyve bahçeleri göründü, ötede de tarlalar. Arkadan gelen havariler derede yaralarını yıkamak için bir ara durmuşlardı. Yanlarında bir sürü dilenci, sakat, iki de kör vardı ve hepsi de peygamberin mucize göstermesi için bekleşiyor, çene çalıyordu. Sanki büyük bir savaştan dönüyormuş gibi heyecanlı ve sevinçliydiler.</p>
				<p>Ama dört havari sessizce yürümeye devam ediyordu. Tedirgin bir durumda, bir an önce İsa’nın yanına yaklaşıp kendilerini yatıştırmasını istiyorlardı. Nasıra, İsa’nın yurdu, onları yuhalamış ve kovmuştu: Büyük savaş kötü başlamıştı! Kana’dan da kovulursak diye düşünüyorlardı, sonra Kefernahum ve Nasıra Gölü çevresindeki bütün köşe ve bucaktan kovulursak nice olur halimiz? Nereye gideriz sonra biz? Tanrı’nın sözünü kimlere aktarırız? İsrail ulusu bizi geri çevirdiğine, yuhaladığına göre kime başvururuz? Kâfirlere mi?</p>
				<p>Hepsi de İsa’ya bakıyor, ama kimse ağzını açmıyordu. İsa gözlerindeki korkuyu görmüş, Petrus’un elinden tutmuştu.</p>
				<p>“Petrus, inancın ne kadar da zayıf,” dedi, “gözbebeklerinde tüyleri diken diken olmuş kara bir hayvan büzülmüş, tir tir titremekte. Korku bu, Petrus, korku. Korkuyor musun?”</p>
				<p>“Senden uzak düştüğümde korkuyorum efendimiz. Bu yüzden geldim yanına; hepimizin sana dokunuşu bu yüzden. Konuş da yüreklerimizi yatıştır.”</p>
				<p>İsa gülümsedi. “Ruhumun derinliklerine eğildiğimde,” dedi, “bilmem neden gerçek, içimden hep bir mesel şeklinde çıkıyor. Böylece yine sizlere bir mesel söyleyeceğim dostlar:</p>
				<p>Büyük bir asilzade vaktiyle, oğlunun düğününde, sarayda zengin bir sofra hazırlatmıştı. Boğalar kesilip de sofra kurulduğunda davetlilere haber salmıştı: ‘Her şey hazır. Lütfen düğüne buyrun.’ Ama her biri gelmemek için bir bahane uydurmuştu: ‘Bir tarla aldım, gidip görmem gerek,’ demişti biri. ‘Ben de yeni evliyim, gelemem,’ demişti öteki. ‘Beş çift öküz aldım, gidip sınamam gerek,’ diye bir bahane uydurmuştu üçüncüsü... Uşaklar dönüp şöyle demişler efendilerine: ‘Davetlilerin hiçbiri gelemiyor. Hepsinin de işi varmış.’ Asilzade kızmış. ‘Çabuk alana koş, dörtyol ağzına var, yoksulu, topalı, körü, sakatı topla, al getir buraya. Dostlarımı çağırdım gelmediler. Ben de yesinler içsinler, oğlumun düğününde neşelensinler diye çağrılmayan kişilerle dolduracağım evimi.’”</p>
				<p>İsa sustu. Durgun başlamıştı sözüne, ama konuştukça Nasıralılar, Yahudiler aklına geldikçe, gözlerinde gittikçe alev parlamaya başlamıştı. Havariler şaşkın şaşkın ona bakıyordu.</p>
				<p>“Davetliler kim, davetsizler kim, hangi düğündür bu sözünü ettiğin? Bağışla bizi, efendimiz, anlayamadık,” dedi Petrus, çaresizlik içinde, kalın kafasını kaşıyarak.</p>
				<p>“Anlarsın,” dedi İsa, “davetlileri gemiye çağırdığımda anlarsın; tarlalarını, bağlarını, karılarını düşündüklerinde; gözleri, kulakları, dudakları, burun delikleri ve elleri çift süren beş çift öküz olduğundan davetliler çağrıma gelmediğinde anlarsın! Neyi mi sürüyorlar? Dipsiz çukuru!”</p>
				<p>İçini çekti. Yoldaşlarına bakıp kendini bir başına kalmış gibi duydu.</p>
				<p>“Konuşup duruyorum,” diye mırıldandı, “kime? Havaya. Tek dinleyen ben oluyorum. Çöl, beni duymak için, ne zaman kulaklanacak?”</p>
				<p>“Bağışla bizi efendimiz,” diye tekrarladı Petrus. “Zihinlerimiz çamur tarlaları. Sabırlı ol: Çiçek açacaklar bir gün.”</p>
				<p>İsa dönüp hahama baktı, yaşlı adam yere bakıyordu. O müthiş, gizli anlamı sezer gibiydi, nemli, kirpiksiz gözlerinden yaş taşıyordu.</p>
				<p>Nasıra’nın ucunda, ahşap kulübenin önünde, vergi toplayan bir gümrük memuru vardı. Adı Matta idi. Köye giren çıkan bütün tüccarların Romalılara vergi ödemesi gerekiyordu. Tıknaz, sarılıklı bir adamdı; elleri sarı ve yumuşaktı, parmakları mürekkepliydi, tırnakları karaydı; uzun, kıllı kulakları, bir de haremağası sesine benzeyen tiz bir sesi vardı... Bütün köy ondan iğreniyor, nefret ediyordu. Kimse onunla el sıkışmak istemezdi, kulübenin önünden geçenler başını öte yana çevirirdi. Kutsal yazılar: Vergi ancak Tanrı’yadır, insana değil demiyor muydu? Bu adam vergi topluyordu, zorbanın emrinde çalışıyordu. Yasayı çiğniyordu, kanunsuz yoldan para kazanıyordu. Çevresindeki havanın yedi kilometre kadarı kirlenmiş bulunuyordu, “Hızlı yürüyün çocuklar,” dedi Petrus. “Soluğunuzu tutun. Başlarınızı öte yana çevirin!”</p>
				<p>Ama İsa durdu. Kulübenin dışında duran Matta, tüy kalemini dişleri arasına almıştı. Sık sık soluyor, ne yapacağını bilemiyordu. Olduğu yerde kalmaya korkuyordu, kulübenin içine girmek de istemiyordu. Nicedir bütün insanların kardeş olduğunu ileri süren yeni peygamberi yakından görmek istemişti, “Tanrı, günah işleyip de tövbe etmiş olanı, hiç günah işlememiş olandan daha çok sever,” diyen o değil miydi? Başka bir gün de, “Doğru yolda gidenler için gelmedim ben dünyaya, günahkârlar için geldim: Onlarla konuşup yiyip içmek isterim,” dememiş miydi? Bir keresinde de, ona, “Efendimiz, gerçek Tanrı’nın adı nedir?” diye sorduklarında, “Sevgidir,” dememiş miydi?</p>
				<p>Günlerce, gecelerce düşünüp durmuştu Matta bu sözler üzerinde, içini çekerek, “Onu ne zaman göreceğim! Ayaklarına ne zaman kapanacağım!” deyip durmuştu. İşte şimdi karşısındaydı, ama gözlerini kaldırıp da yüzüne bakmaya cesaret edemiyordu. Başı önüne eğik, kıpırdamadan duruyor, bekliyordu. Ne bekliyordu? Peygamber gidiyordu işte, artık bir daha göremeyecekti.</p>
				<p>İsa ona doğru bir adım atarak, öyle sessiz ve tatlı, “Matta,” dedi ki, vergi toplayıcısı yüreğinin eridiğini duydu, gözlerini kaldırıp baktı. İsa karşısında durmuş, ona bakıyordu. Bakışı yumuşaktı, güçlüydü: İçine işledi, yüreği huzura, zihni aydınlığa kavuştu. Hayati uzuvları tir tir titremekteyken, şimdi güneş vurmuş, onları ısıtmıştı. Ne büyük zevk, güvenlik ve dostluktu bu! Dünya bu kadar basit, kurtuluş bu kadar kolay mıydı?</p>
				<p>Matta içeri girdi, defterlerini kapattı, koltuğunun altına içi boş bir defter aldı, tunç mürekkep hokkasını kemerine soktu, tüy kalemini de kulağının arkasına taktı. Sonra, kemerinden bir anahtar çıkardı, kulübeyi kilitledi, anahtarı da bahçeye attı. İşi biter bitmez, dizleri titreyerek İsa’ya yaklaştı. Durdu. İlerlese miydi, ilerlemese mi? Gözlerini kaldırıp acı bana der gibi İsa’ya baktı... İsa ona gülümsedi ve elini uzattı, “Hoş geldin, Matta. Sen de gel,” dedi.</p>
				<p>Havariler tedirgin oldular, bir kenara çekildiler. Yaşlı haham İsa’nın kulağına eğildi. “Yavrum,” dedi, “vergi toplayıcısı bu! Büyük günahkâr. Yasaya boyun eğmen gerek.”</p>
				<p>“Peder,” diye cevap verdi İsa. “Ben kendi yüreğime kulak veririm.”</p>
				<p>Nasıra’yı geçmişlerdi. Meyve bahçelerinden çıkıp tarlalara vardılar. Soğuk bir rüzgâr esiyordu. Uzakta Hermon Tepesi, doruğuna serpili ilk karla pırıl pırıl yanıyordu.</p>
				<p>Haham İsa’nın elini yeniden tuttu. Ayrılmadan onunla konuşmak istiyordu... Ama ne diyebilirdi ki? Nereden başlasaydı söze? İsa, Yahudiye Çölü’nde, Tanrı’nın kendisine bir eline ateşi, bir eline de tohumu emanet ettiğini görmüştü. Bu dünyayı yakacağını söylüyordu, yakıp yeni bir dünya dikecekti... Haham gizliden gizliye ona bakıyordu. Ona inansa mıydı? Kutsal yazılar demiyor muydu, Tanrı’nın elçisinin, insanlar tarafından hor görülüp, taşlar arasında büyüyüp solmuş bir ağaç gibi, koparılıp atılacağını yazmıyor muydu? Bu adamın, o olması mümkündü o halde...</p>
				<p>Haham İsa’ya doğru eğildi. “Kimsin sen?” diye yavaşça sordu, ötekiler duymasın diye.</p>
				<p>“Ne zamandır benimlesin de –ta doğduğum andan beri– nasıl tanımazsın beni. Simun Amca?”</p>
				<p>Yaşlı adamın yüreği durdu. “Zihnimin alacağı gibi değil bu,” diye mırıldandı, “alacağı gibi değil...”</p>
				<p>“Yüreğin ne der peki, Simun Amca?”</p>
				<p>“Yavrum, ben yüreğime kulak vermem. İnsanı uçuruma sürükler.”</p>
				<p>“Tanrı’nın uçurumuna, kurtuluşa,” dedi İsa, sevimli sevimli ihtiyara bakarak. “Peder, Peygamber Daniel’in, Babil’de bir gece İsrail soyu konusunda gördüğü düşü hatırlıyor musun? Atamız tahtında oturuyormuş, giysileri kar gibi beyazmış, başındaki saçlar da, koç yapağı gibiymiş. Tahtı alevlerden meydana gelmişmiş, ayakları ucunda da alevden bir ırmak akıyormuş. Yargıçlar, sağında ve solunda kurulmuş oturuyorlarmış. Derken gökler yarılmış ve bulutlar üstünde biri inmiş: Kimdir o inen? Hatırlıyor musun, peder?”</p>
				<p>“İnsanoğlu,” diye cevap verdi yaşlı haham, kuşaklar boyunca bu düşle beslenmişti. Bazı geceler o düşü kendi bile gördüğü oluyordu.</p>
				<p>“Peki o İnsan’ın Oğlu, kim acaba, peder?”</p>
				<p>Yaşlı hahamın diz bağları çözülmüştü. Delikanlıya dehşet içinde baktı.</p>
				<p>“Kim?” diye fısıldadı. İsa’nın dudaklarına bakarak. “Kim?”</p>
				<p>“Ben,” dedi İsa sakince, elini kutsar gibi yaşlı adamın başına koydu.</p>
				<p>Yaşlı haham bir şeyler söylemek istiyordu, ama ağzını açamıyordu.</p>
				<p>“Hoşça kal, peder,” dedi İsa, elini uzatarak. “Mutlu kişisin Simun, çünkü Tanrı, ömrün boyunca ölmeden görmek istediğin şeyi görmeye layık kılmış seni.”</p>
				<p>Haham durmuş, dışarı uğrayan gözleriyle bakıyordu... Neydi çevresindeki bütün bu şeyler: tahtlar, kanatlar ve bulutlar üstünde İnsan’ın Oğlu? Düş mü görüyordu? Peygamber Daniel miydi karşısındaki? Geleceğin kapıları açılıyordu da, görmesini mümkün mü kılıyordu? Toprak üstünde durmuyordu, bulutların üstündeydi; ve elini uzatmış gülümseyen bu adam da Meryem’in oğlu değil, İnsan’ın Oğlu’ydu!</p>
				<p>Başı döndü, asasını yere batırarak, düşmemek için üstüne abandı. Sonra, çoban değneği elinde, sonbahar ağaçları altından geçen İsa’ya baktı. Gökler kararmıştı: Yağmur gökte tutamaz olmuştu kendini, yağmaya başladı. Yaşlı hahamın giysileri sırılsıklam oldu, vücuduna yapışmaya başladılar. Saçlarından su akıyordu. Tir tir titremesine rağmen yolun ortasında kalakalmıştı. İsa, arkasında yoldaşları, ağaçların ardında kaybolmuştu, ama yaşlı haham yağmur ve rüzgârda durmuş, onların paçavralar içinde, çıplak ayaklarla ilerlediklerini, tepeye tırmandıklarını görüyordu... Nereye gidiyorlardı? Hangi yöne sapmışlardı? Bu baldırıçıplak pejmürde kılıklılar, dünyayı ateşe mi vereceklerdi? Rabbin işleri akıl ermez bir uçurumdur...</p>
				<p>“Adonay!” diye mırıldandı, “Adonay!..” Gözyaşları akmaya başladı.</p>
				</div>
  </body>
</html>