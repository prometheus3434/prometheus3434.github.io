<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter13">
<div class="html5_section">
				<h1 class="chapter-num">13</h1>
				<p>Güneş, göğün temeline değmek üzereydi. Günün sıcağı hafiflemiş, rüzgâr dinmiş, göl pembe-mavi ışıldıyordu. Hâlâ aç, bir sürü leylek tek bacak üstünde kayalara tünemiş, suya bakıyorlardı.</p>
				<p>Pejmürde kılıklılar gözlerini Meryem’in oğluna dikmişler, bekliyorlar, gitmek istemiyorlardı. Ne bekliyorlardı? Açlıklarını ve çıplaklıklarını unutmuşlardı. Yoksulların ağzına biraz olsun tat versin diye üzümü toplanmış asmalarda, tek tük salkım bırakmak lütfunda dahi bulunmamış olan mal sahiplerinin kötülüğünü unutmuşlardı. Sabahtan beri, bağ bahçe dolaşmışlardı, yine sepetleri boştu. Aynı şey hasatta da olmuştu; tarla tarla dolaşmalarına karşın, torbaları bomboş, sarkık kalmıştı kollarında. Her akşam, çocuklar ağızları açık, onları bekliyordu! Ama şimdi –niçinini nasılını bilmiyorlardı– sepetleri birden dolmuş gibiydi. Karşılarındaki beyazlı adama bakıyorlar, ondan bir türlü ayrılamıyorlardı... Bekliyorlardı. Ne bekliyorlardı? Kendileri de bilmiyordu.</p>
				<p>Meryem’in oğlu da onlara bakıyordu. O da bekliyordu; bütün bu ruhların sanki boynuna asılı olduğunu duyuyordu. Ondan ne istiyorlardı? Ne arıyorlardı? Kendinde hiçbir şey olmayan biri onlara ne verebilirdi ki? Onlara baktı, baktı, cesareti kırılır gibi oldu, kaçmak istedi, ama utancı engelledi onu. Ayaklarına sarılmış duran Magdalena’yı ne yapacaktı? Kendisine özlemle bakan bu kadar gözü nasıl bırakır giderdi yatıştırmadan? Gitmek?.. Nereye peki? Tanrı her yerdeydi. Tanrı istediği yere yolluyordu onu, daha doğrusu onun gücü, onun kuvveti. Meryem’in oğlu şimdi, yeryüzünün, yurdu olduğunu duyuyordu, başka yurdu yoktu onun; insanlar onun çölüydü; başka çöl yoktu.</p>
				<p>“Rabbim, buyruğun yerine getirilecektir,” diye mırıldandı, başını eğip kendini Tanrı’nın esirgeyiciliğine bıraktı.</p>
				<p>Pejmürde kılıklılar arasında yaşlı bir adam kalkıp konuştu: “Meryem’in oğlu, aç olmasına açız, ama senden istediğimiz ekmek değil. Sen de bizim gibi yoksulsun. Ağzını aç, bize güzel birkaç söz söyle, doyarız.”</p>
				<p>Bir delikanlı atıldı: “Meryem’in oğlu, haksızlıktan bunaldık, yüreklerimiz dayanamaz oldu artık. Sen güzel söz getirdiğini söylüyorsun. Söyle o güzel sözü; adalet getir bize!”</p>
				<p>Meryem’in oğlu gözlerini topluluk üstünde gezdirdi. Özgürlük ve açlığın sesini işitmiş, kıvanç duymuştu. Bu sesi sanki yıllardır bekliyormuş gibi geldi ona, şimdi gelip de onu adıyla çağıran bu sesi. Kollarını iki yana açıp halka döndü.</p>
				<p>“Kardeşlerim,” dedi, “gidelim.”</p>
				<p>Birden, sanki onlar da yıllardır bu çağrıyı bekliyorlarmış da, gerçek adlarını duymuşlar gibi sevinç içinde çığrıştılar.</p>
				<p>“Yürüyelim! Tanrı adına!”</p>
				<p>Meryem’in oğlu başa geçti; halk tek bir vücut halinde arkasına takıldı. Göl yanında, çukur bir tepe vardı, bütün gün üstünde hüküm süren yaz güneşinin kızgınlığına karşın, hâlâ soluk yeşildi rengi. Şimdiyse, akşamın tatlılığında yabani kekik otu ve safran kokuyordu. Doruğunda, eski bir tapınak vardı, bir sürü oyulmuş sütun başları yerde yatıyordu. Geceleri gölde balık avlayan falcı balıkçılar, mermerin üstünde oturan beyaz bir hayalet görürlerdi hep, bir gece Yunus Baba, onun ağladığını bile duymuştu... Kendilerinden geçmiş gibi o doruğa doğru yürüdüler, önde Meryem’in oğlu, arkasında da büyük, yoksullar kafilesi.</p>
				<p>Yaşlı Salome küçük oğluna döndü, “Kucağına al beni. Biz de gidiyoruz,” dedi. Meryem’in elinden tuttu.</p>
				<p>“Ağlama Meryem,” dedi. “Oğlunun yüzündeki pırıltıyı görmedin mi?”</p>
				<p>“Oğlum yok benim, oğlum yok benim,” diye cevap verdi anne hıçkırarak. “Bütün bu yoksulların oğulları var, benim yok...” İnleye sızlaya doruğa doğru yürümeye başladı. Şimdi emindi artık; oğlu tamamıyla kopmuştu ondan. Koşup sarılarak eve geri götürmek istediğinde, onu tanımıyormuş gibi şaşkınlıkla bakmıştı; ona, “Ben senin annenim,” dediği zaman, elini kaldırıp onu itmişti.</p>
				<p>Zebedi Baba karısının kalabalıkla birlikte tepeye çıktığını gördü. Kaşlarını çatarak, değneğini kaptı, oğlu Yakup’a ve onun iki arkadaşı Filipus ile Natanael’e acele acele dönüp gürültü içinde dalgalanan kalabalığı gösterdi.</p>
				<p>“Kahrolası kurtlar! Koyun sanıp yemesinler diye, biz de uluyalım onlarla birlikte. Arkalarından gidelim, ama unutmayın, Meryem’in şu yel değirmeni oğlu ne derse desin, yuhalayacağız. İşittiniz mi! Üstümüze çıkmasın. Hep birlikte ileri, gözünüzü dört açın!”</p>
				<p>Böyle dedikten sonra, o da, topal bir eşek gibi, ağır ağır tepeyi tırmanmaya başladı.</p>
				<p>Tam o sırada Yunus’un iki oğlu göründü. Petrus kardeşini kolundan tutmuş, onu kızdırmamak için sakin sakin, nazikçe konuşuyordu. Ama öteki tedirginlik içinde, tırmanan, kaynaşan halk kalabalığına ve onlara kılavuzluk eden beyaz cüppeli adama bakıyordu.</p>
				<p>“Kim bunlar? Nereye gidiyorlar?” diye sordu Petrus sokakta durmuş bir türlü karar veremeyen Yahuda’ya.</p>
				<p>“Meryem’in oğlu,” dedi Kızılsakal alaylı alaylı.</p>
				<p>“Ya arkasındaki topluluk?”</p>
				<p>“Bağbozumunun ertesi, kalan üzümleri toplayan yoksullar. Bir bakış yetti onları ona bağlamaya. Onlarla konuşmak için galiba tepeye çıkıyor.”</p>
				<p>“Ne diyebilir ki? Elifi mertekten ayıracak durumda değil daha.”</p>
				<p>Yahuda omuz silkti. “Görürüz,” diye homurdanarak, o da çıkmaya başladı.</p>
				<p>Yorgun argın, alı al moru mor iki esmer amazon, her birinin başında içi üzüm dolu bir sepet, bağlardan dönüyorlardı. Ötekilerin arkadaşlığına gıpta etmişler, onlar da vakit öldürmek için gruba katılmaya karar vermişlerdi. Kafilenin arkasına takıldılar.</p>
				<p>Yunus Baba, sırtında ağı, kulübesine doğru zar zor ilerliyordu. Karnı açtı, bir an önce varmak istiyordu. Oğullarının kalabalıkla birlikte tepeye tırmanmakta olduğunu görünce, ağzı açık kaldı, balık gözüne benzeyen yuvarlak gözlerle onlara bakmaya başladı. Hiçbir şey düşünmüyordu; kimin öldüğünü, kimin evleneceğini, bütün bu halkın hep birlikte nereye gittiğini kendi kendine soruyordu, hiçbir şey düşünmüyordu, sadece aval aval bakıp duruyordu.</p>
				<p>“Haydi gel, balık-peygamber Yunus, gel gidelim,” diye seslendi Zebedi ona. “Parti var! Maria Magdalena evlenecek galiba. Haydi yürü, gidip eğlenelim!”</p>
				<p>Yunus kalın dudaklarını oynattı. Bir şey söyleyecekti, ama vazgeçti. Sırtındaki ağı yerleştirmek için bir omuz atıp ağır adımlarla kendi kulübesine doğru yürüdü. Epey sonra, kulübesine nerdeyse varmak üzereyken, bunca saat süren ağrı ve sancıdan sonra patladı, “Şeytan alsın götürsün seni Zebedi serserisi,” diye homurdandı ve kapıyı tekmeyle açıp içeri girdi.</p>
				<p>Zebedi ile arkadaşları tepenin doruğuna vardıklarında, İsa bir sütun başlığı üstüne bağdaş kurmuş oturuyordu. Ağzını açmamıştı henüz, onları bekler gibiydi. Yoksullar kalabalığı önünde duruyordu, erkekler yere bağdaş kurup oturmuş, kadınlar arkada ayakta durmuş, ona bakıyordu. Güneş batmıştı, ama Hebron Tepesi kuzeye doğru ışığı hâlâ doruğunda tutuyor, kaçmasına engel oluyordu.</p>
				<p>İsa, ellerini göğsünde kavuşturmuş, ışığın karanlıkta boğuşmasına bakıyordu. Zaman zaman, dimdik bakışlarla kendine doğru bakan halka dönüyordu. Kırış kırıştı bu yüzler, acıyla doluydu, açlıktan bitmişlerdi; üstüne diktikleri gözleriyse, sanki suçlu oymuş gibi, paylarcasına bakıyordu.</p>
				<p>Zebedi ile adamlarını görür görmez ayağa kalktı;</p>
				<p>“Hoş geldiniz,” dedi. “Hepiniz toplanın şöyle. Sesim o kadar gür değil. Sizlere söyleyeceklerim var.”</p>
				<p>Zebedi, köyün ileri gelen ihtiyarı olarak, öne geçip bir taşa kuruldu. Sağında iki oğluyla, Filipus ve Natanael vardı; solundaysa Petrus ile Andreas. Yaşlı Salome ile Yusuf’un karısı Meryem, arkada, kadınların arasındaydı. Maria Magdalena ise, yüzü avuçları içinde, İsa’nın ayaklarına kapanmıştı. Yahuda, rüzgârın eğri büğrü yapmış olduğu bir çam ağacı altında, bir kenara çekilmiş duruyordu; sert bakışlı mavi gözleri, çam ağacının iğneli yaprakları arasından Meryem’in oğluna yiyecekmiş gibi bakıyordu.</p>
				<p>İsa titredi, belli etmeden yılgınlığını gidermeye çalıştı. Bunca yıldır korktuğu an gelmişti. Tanrı, onu yenmiş, istediği yere –insanların karşısına– konuşsun diye zorla getirmişti. Şimdi ne diyecekti onlara? Hayalinden hayatta tatmış olduğu birkaç zevk ile bir sürü acı geçiyordu; Tanrı’yla yarışması, bir başına gezdiği zaman gördükleri, dağlar, çiçekler, kuşlar, kaçan bir koyunu bulup omzuna vurmuş mutlu mutlu giden çobanlar, balık tutmak için ağlarını atan balıkçılar, tohum eken, biçen, döven, sonra da elde ettikleri ürünü evlerine götüren çiftçiler... Gök, zihninde bir açılıp bir kapanıyordu. Tanrı’nın bütün mucizeleri... ilkin hangisini seçeceğini bilmiyordu! Hepsini bir bir açıklamak, bu avutulmazları avutmak istiyordu. Önünde açılan bu dünya, ağlamasın diye ninesinin anlattığı masallara benzeyen, içinde bir sürü prenses ve devlerin bulunduğu Tanrı’nın peri masalıydı; Tanrı göğün kenarından sarkmış, insanlara bu masalı anlatıyordu.</p>
				<p>Gülümsüyor, kollarını iki yana açıyordu.</p>
				<p>“Kardeşlerim,” dedi, hâlâ titreyen sesiyle, “kardeşlerim, sizlere mesel ile hitap edeceğim, umarım bağışlarsınız beni. Ben, sizler gibi yoksul, hor görülen, basit, okuma yazma bilmeyen biriyim. Söylemek istediğim birçok şey var gönlümde, ama zihnim onları dile getirecek gibi değil. Ağzımı açınca, ben istemeden, hikâye halinde çıkıyor sözler. Bağışlayın beni kardeşlerim, sizlerle mesel ile konuşacağım.”</p>
				<p>“Dinliyoruz, Meryem’in oğlu,” diye seslendi halk, “dinliyoruz.”</p>
				<p>İsa yeniden açtı ağzını;</p>
				<p>“Ekici, tarlasını ekmeye gitmişti; o ekedursun, tohumlardan biri yola düştü, kuşlar gelip onu yedi. Başka bir tohum taşlara düştü, beslenebileceği toprağı bulamayınca kuruyup gitti. Tohumun biri de dikenler arasına düşecek oldu, dikenler büyüyerek sonunda boğdular onu. Tohumlardan biri de iyi toprağa düştü, tuttu, başak verdi, tohum verdi ve insanlığı besledi... Aranızda işiten kulaklar varsa, işitsin!”</p>
				<p>Kimse ağzını açmıyordu. Hepsi de şaşkınlık içinde birbirine bakıyordu. Ama kavga çıkarmak için bahane arayan Zebedi Baba ayağa sıçradı.</p>
				<p>“Kusura bakma ama,” dedi, “anlamadım ben. Kulağım yok değil. Tanrı’ya şükür, var ve dinliyorum ama anlamıyorum. Ne demek istiyorsun? Biraz daha açık anlatamaz mısın?” Alaylı alaylı güldü ve kasılarak ak sakalını sıvazladı.</p>
				<p>“Ekici sen olmayasın sakın?”</p>
				<p>“Benim,” diye cevap verdi İsa alçakgönüllülükle, “Evet, ekici benim.”</p>
				<p>“Rabbim bizi koru!” diye bağırdı yaşlı ağa, değneğini güm diye yere vurarak, “Biz de, üzerine tohumun düştüğü taş, diken tarla, öyle mi?”</p>
				<p>“Öyle,” dedi Meryem’in oğlu sakin sesiyle.</p>
				<p>Andreas kulağını dikip dinledi. İsa’ya bakarken yüreği coşuyor, küt küt atıyordu. Vaftizci Aziz Yahya ilk defa gözüne iliştiğinde, Şeria Irmağı’nın kıyısında yine böyle heyecanlanmıştı. Vaftizci Aziz Yahya, hayvan postuna sarılmıştı, güneş vücudunu kemirmişti, dua, uykusuzluk ve açlık öylesine yiyip bitirmişti ki onu, iki canavar gözünden –iki kor kömürden– başka bir şey kalmamıştı; bir de “Tövbe edin! Tövbe edin!” diye bağırıp duran bir gırtlağı vardı. O seslendiğinde, Şeria dalga dalga kabarırdı, kervanlar durur, develer yollarına devam edemezlerdi. Şimdi de gülümseyen, sesi sakin ve titrek başka biri vardı karşısında. Yeni ötmeye çalışan acemi bir kuş; bunun gözleri, yakacağına, insanı okşuyordu, Andreas’ın yüreği şaşırmış, ikisi arasında gidip geliyordu.</p>
				<p>Yavaş yavaş, Yahya babasının yanından ayrılıp İsa’ya yanaştı, hocanın ayaklarına varmıştı ki, Zebedi gördü, eskisinden daha beter kudurdu. Yalancı peygamberlerden bıkmış usanmıştı. Tanrı’nın günü yeni biri çıkıyor, dünyanın yükünü omuzlarına alıyordu; hepsi de, sanki önceden anlaşmış gibi, mal sahiplerine, rahiplere ve krallara saldırıyordu. Bu dünyada istikrarlı, iyi ne varsa yıkmak istiyorlardı. Şimdi de –daha neler!– Meryem’in baldırıçıplak oğlu! Ah, Ah, dedi Zebedi, henüz genç ve tazeyken boynunu koparmak iyi olacak, diye düşündü.</p>
				<p>Destek aramak üzere başkalarının ne dediğini anlamak için döndü. Büyük oğlu Yakup’un alnını kırıştırmış olduğunu gördü, ama bunun tedirginlikten mi, öfkeden mi olduğunu kestiremedi! Gözlerini silerek yaklaşan karısını gördü; bakışlarını pejmürde kılıklılara çevirdi; bütün bu aç dilencilerin, anneleri tarafından beslenen kuşlar gibi, açık ağızlarla Meryem’in oğluna bakmakta olduğunu görünce dehşete düştü.</p>
				<p>“Kahrolsun, dilenci milleti!” diye homurdandı oğlunun yanına sığınarak. Kıpırdamasam daha iyi, diye düşündü. Başıma bela açmaya niyetim yok.</p>
				<p>Sakin, tutkulu bir ses işitildi. İsa’nın ayağı dibinde oturan biri konuşmaya başlamıştı. Arkada dağınık bir şekilde duranlar, görmek için doğruldular. Konuşan Zebedi’nin küçük oğluydu, ağır ağır sürünerek İsa’nın ayakları dibine varmıştı, şimdi başı önüne bükük söz söylüyordu.</p>
				<p>“Sen ekicisin, bizse taş, diken ve tarla. Ama elindeki tohum nedir?”</p>
				<p>Kıvırcık tüylü bakir yüzü alev alevdi, kara badem gözleri, can çekişirmiş gibi bakıyor, tombul beyaz bedeni tir tir titreyerek yukarı doğru gerilmiş, bekliyordu. Öyle geliyordu ki ona, sanki bütün hayatı –bu ve öteki dünyadaki hayatı– alacağı cevaba bağlıydı.</p>
				<p>İsa sözleri duyabilmek için eğilmişti. Bir süre gönlüne kulak verip dinledi, günlük, basit, ölümsüz sözü bulabilmek istediğini tam olarak dile getirebilmek için çabaladı. Sıcak terden yüzü buğulanmıştı.</p>
				<p>“Elindeki tohum nedir?” diye kaygı içinde yeniden sordu Zebedi’nin oğlu.</p>
				<p>İsa birden ayağa fırladı, kollarını iki yana açtı ve kalabalığa doğru eğildi.</p>
				<p>“Birbirinizi sevin!” Bu çığlık gönlünün derinlerinden fışkırmıştı: “Birbirinizi sevin!”</p>
				<p>Bunu deyince içinin boşaldığını duydu birden, bitkin bir halde sütun başlığı üstüne yığıldı.</p>
				<p>Fısıltılar başladı. Halk kıpırdanıyordu. Çoğu başını sallıyor, kimi de gülüyordu.</p>
				<p>“Ne dedi?” diye sordu ağır işiten yaşlı bir adam.</p>
				<p>“Birbirimizi sevmemizi.”</p>
				<p>“Sevmemizi mi? Hadi canım sen de, olmaz öyle şey!” dedi yaşlı adam öfkelenerek. “Açlıktan ölen bir adam, midesi dolu birini sevemez. Haksızlığın kurbanı, baskı yapanı sevemez. İmkânsız! Yürüyün evlerimize gidelim!”</p>
				<p>Çam ağacına dayanmış duran Yahuda kızgın kızgın sakalını sıvazladı. “Demek böyle, marangozun oğlu,” diye homurdandı, “bunu mu söylemeye geldin bize? Bizi hayretlere düşürecek haberin bu mu? Romalıları sevmemizi istiyorsun ha? Yani boyunlarımızı uzatıp da, senin yanağını uzattığın gibi, sevgili kardeşim ne olur beni katlet mi diyeceğiz?”</p>
				<p>İsa fısıldaşmaları duydu, asık suratları, kurşun gözleri gördü ve anladı. Yüzünden acı akıyordu. Bütün gücünü toparlayarak doğruldu.</p>
				<p>“Birbirinizi sevin! Birbirinizi sevin!” diye tekrarladı ısrarla, yakarır bir sesle. “Tanrı sevgidir! Ben de onu vahşi sanırdım; ben de, o dokununca dağların tüttüğünü, insanların öldüğünü sanırdım. Kaçmak için manastıra saklandım; yüzükoyun yere kapanıp bekledim. Geldi gelecek diyordum, yıldırım çarpacak diye bekliyordum. Günün birinde geldi, serin bir esinti gibi esti üzerimden, dedi: Kalk oğlum!.. Kalktım ben de geldim, işte karşınızdayım!”</p>
				<p>Ellerini kavuşturup belini bükerek halkı selamlıyormuş gibi eğildi.</p>
				<p>Zebedi Baba değneğine sımsıkı yapışıp öksürdü ve yere tükürdü.</p>
				<p>“Tanrı serin bir esintiymiş!” diye yavaşça homurdandı öfke içinde. “Cehennem ol, şarlatan herif!”</p>
				<p>Meryem’in oğlu konuşmasına devam etti. Halkın arasına girdi, onlara bir bir yalvardı. Kolları göğe kalkık bir durumda, ileri geri yürüdü durdu.</p>
				<p>“O Babamız bizim,” dedi. “Yatışmayan acı, iyileşmeyen yara bırakmayacak. Bu dünyada ne kadar acı ve açlık çekersek, en azından gökte o kadar karşılığını bulacağız ve kıvanç duyacağız...”</p>
				<p>Yorgun bir halde yeniden sütun başlığına gidip oturdu.</p>
				<p>“Ölünce pasta börek var gökte!” diye seslendi bir ses, arkasından da bir kahkaha koptu.</p>
				<p>Ama Tanrı İsa’yı alıp başka yerlere sürüklemişti; işitmedi bu sözleri.</p>
				<p>“Hakkaniyete acıkmış ve susamış olanlara ne mutlu,” diye seslendi.</p>
				<p>“Hakkaniyet yetmez,” diye sözünü kesti açlardan biri. “Hakkaniyet yetmez. Biz ekmek istiyoruz!”</p>
				<p>“Ekmek de,” dedi İsa içini çekerek, “ekmek de yetmez. Hakkaniyete aç ve susamış olanlara ne mutlu, çünkü onlar doyacaklardır. Yas tutanlara ne mutlu, çünkü Tanrı onları avutacaktır. Yoksullara, alçakgönüllülere, haksızlığa uğramışlara ne mutlu. Tanrı sizler için siz yoksullar, alçakgönüllüler, haksızlığa uğramışlar için hazırlamıştır cennetini.”</p>
				<p>Üzüm sepetleri hâlâ başlarında duran iki amazonun gözleri bir an için karşılaştı ve söz söylemeden sepetlerini indirip biri sağa, biri sola doğru giderek, üzümleri yoksullara dağıtmaya başladılar. Hâlâ İsa’nın ayakları dibinde duran Magdalena başını kaldırmaya, yüzünü göstermeye cesaret edemiyor, ama saçının içine gömülmüş olan hocanın ayaklarını gizlice öpüyordu.</p>
				<p>Yakup’un sabrı tükenmişti; sıçrayarak gitti. Andreas öfkelenmişti. Kardeşinin kollarından tutup İsa’nın önüne vardı.</p>
				<p>“Yahudiye’deki Şeria Irmağı’ndan henüz geldim,” diye seslendi. “Orada peygamberin biri şöyle diyor: ‘İnsanlar samandır, bense ateş. Yeryüzünü yakıp temizlemeye geldim. Mesihin gelebilmesi için, ruhu yakıp, arıtmaya geldim!’ diyor. Sen de marangozun oğlu, sen de gelmiş, sevgiden söz açıyorsun! Çevrene baksana bir! Başını nereye çevirirsen çevir; hep yalancı, cani ve haydut dolu! Hepsi de namussuz; zengini yoksulu, kölesi, efendisi, yazıcılar, Farisiler hepsi! Hepsi namussuz! Ben de yalancıyım, namussuzum, şurada duran kardeşim Petrus da, koca göbekli Zebedi de. ‘Sevgi’ kelimesi bir kulağından giriyor, ötekinden çıkıp gidiyor, aklı fikri kayıklarında, adamlarında, şarap presinde ve ne kadar kazık atacağında.”</p>
				<p>Zebedi bunu duyunca kudurdu. Kalın ensesi ateş kırmızısı oldu, boyun damarları şişti ve değneğini havaya kaldırıp vurmak üzere ileri atıldı. Ama Salome vaktinde yetişip kolundan yakaladı.</p>
				<p>“Utan, utan!” dedi ona yavaşça. “Yürü gidelim eve.”</p>
				<p>“Hiçbir baldırıçıplak dilenci topraklarımda üste çıkamaz!” diye avazı çıktığı kadar bağırdı, herkes duymuştu. Oflaya poflaya Meryem’in oğluna döndü:</p>
				<p>“Sen de marangoz, karşımıza geçip mesihlik taslayıp durma, yoksa sen de belanı bulursun, sen de ötekiler gibi çarmıhta alırsın soluğunu, dertlerini de unutur gidersin böylece! Ama acıdığım sen değilsin, annen, tek oğlu sensin.”</p>
				<p>Külçe halinde yere yığılmış olan Meryem’i gösteriyordu, kadıncağız başını taştan taşa vuruyordu.</p>
				<p>Ama yaşlı adamın öfkesi hâlâ yatışmamıştı. Değneğini yere indirerek bağırmasına devam ediyordu:</p>
				<p>“Sevgi imiş, hadi bakalım gelin bir bir, hepiniz kardeşsiniz, haydi bakalım yapışın elinize ne geçerse, hepsi bedava! Ama düşmanımı sevebilir miyim? Kapıyı kırıp da beni soyup soğana çevirmek için fırsat arayarak bahçemde dolaşan dilenciyi sevebilir miyim? ‘Sevgi’ imiş, bak hele şu sivri akıllıya! Yaşasın şu Romalılar! Varsın puta tapsınlar bana ne. Yaşasınlar! Düzeni sağlıyorlar ya!”</p>
				<p>Bu, dilencilerde tepki yarattı. Dehşetle haykırarak Zebedi’ye doğru yürüdüler. Yahuda da çam ağacından sıçradı. Yaşlı Salome ürkmüştü. Elini götürerek kocasının ağzını kapattı, sonra da gittikçe yaklaşan fırtınalı, korku salan yığına döndü:</p>
				<p>“Kulak vermeyin ona yavrularım. Öfkesinden ne dediğini bilmiyor.”</p>
				<p>Yaşlı adama döndü. “Yürü!” dedi buyurur bir sesle.</p>
				<p>İsa’nın ayakları dibinde sakin ve mutlu oturan sevgili oğluna da başıyla işaret etti.</p>
				<p>“Gel, yavrum,” dedi. “Hava karardı.”</p>
				<p>“Ben kalacağım, anne,” diye cevap verdi delikanlı.</p>
				<p>Meryem, kendini üzerine atmış olduğu kayalardan kalktı. Gözlerini silerek oğlunu alıp eve götürmek üzere sallana sallana ilerledi. Yoksulların göstermiş olduğu sevgiden yoksun, zengin köy ağasının savurduğu tehditlerden olsun korkmuştu zavallı kadıncağız.</p>
				<p>“Tanrı adına yalvarıyorum sizden, onu dinlemeyin,” deyip duruyordu ona buna yanlarından geçerken. “Hasta o... hasta... hasta...”</p>
				<p>Titreye titreye oğluna yaklaştı. Oğlu ellerini kavuşturmuş, sabit bakışlarla göle doğru bakıyordu.</p>
				<p>“Gel yavrum,” dedi yumuşak bir sesle, “gel eve gidelim...”</p>
				<p>Sesi işitmişti, döndü ve hayretle ona baktı. Kim acaba, der gibiydi...</p>
				<p>“Gel yavrum,” diye tekrarladı Meryem, belinden yakalayarak. “Niçin bana öyle bakıyorsun? Beni tanımıyor musun? Annenim ben. Gel, kardeşlerin Nasıra’da seni bekliyor, yaşlı baban da...”</p>
				<p>Oğul başını salladı. “Ne annesi?” dedi sakince. “Ne kardeşi? Annem ve kardeşlerim hepsi burada.”</p>
				<p>Elini uzatarak pejmürde kılıklıları, karılarını, çamın önünde ağzını açmadan durmuş kendisine öfkeyle bakan Yahuda’yı gösterdi.</p>
				<p>“Babam da...” Parmağını göğe kaldırdı. “Babam da, Tanrı.”</p>
				<p>Tanrı’nın gönderdiği yıldırımın bu bahtsız kurbanının gözleri yaşla dolmaya başlamıştı. “Benden daha zavallı bir anne var mıdır bu dünyada?” dedi. “Bir tek oğlum vardı, bir tek, o da...”</p>
				<p>Yaşlı Salome yürekler parçalayıcı çığlığı duymuştu. Kocasını bırakıp geri geldi ve Meryem’in elinden tuttu. Ama Meryem direniyordu, bir kez daha döndü oğluna.</p>
				<p>“Gelmiyor musun?” diye bağırdı. “Son bir kez daha söylüyorum sana. Gel!”</p>
				<p>Bekledi. Oğul sessiz duruyordu, yüzünü yine göle çevirmişti.</p>
				<p>“Gelmiyor musun?” diye seslendi anne, yürek parçalayıcı bir sesle. Elini kaldırdı.</p>
				<p>“Annenin lanetinden korkmuyor musun?”</p>
				<p>“Hiçbir şeyden korkmuyorum,” diye cevap verdi oğlu dönmeden. “Tanrı’dan başka kimseden korkmuyorum.”</p>
				<p>Meryem’in yüzü vahşileşti. Yumruğunu havaya kaldırdı, hatta lanet okumak için ağzını bile açtı. Ama yaşlı Salome vaktinde yetişip eliyle annenin dudaklarını örttü.</p>
				<p>“Yapma! Yapma!” dedi. Onu belinden kavrayarak çeke çekiştire ayırdı oradan. “Gel Meryem yavrum,” dedi, “gel gidelim. Sana diyeceğim var.”</p>
				<p>İki kadın tepeden aşağı Kefernahum’a doğru inmeye başladılar. Zebedi Baba öfke içinde başta gidiyordu, değneğiyle de bir yandan devedikenlerinin başlarını koparıyordu.</p>
				<p>“Niye ağlıyorsun Meryem, yavrum? Görmedin mi onları?” dedi Salome.</p>
				<p>Meryem şaşkın şaşkın ona bakıp, gözyaşlarını tuttu. “Neleri?” diye sordu.</p>
				<p>“Konuşurken o, ardındaki mavi kanatları, binlerce mavi kanadı görmedin mi? Sana yemin ederim Meryem, melek orduları vardı ardında.”</p>
				<p>Ama Meryem umutsuzluk içinde başını sallayıp duruyordu. “Hiçbir şey görmedim,” diye mırıldandı. “Hiçbir şey görmedim ... hiç.” Derken, biraz durduktan sonra devam etti: “Bana ne meleklerden, Salome Hanım. Onu çocukların, torunların izlemesini isterim ben, meleklerin değil!”</p>
				<p>Ama Salome’nin gözleri mavi kanatlarla dolmuştu. Elini uzatarak Meryem’in göğsüne dokundu ve ona sanki büyük bir sır söylüyormuş gibi, “Kutsalsın sen Meryem, döl yatağının tohumu da kutsal,” dedi.</p>
				<p>Ama Meryem yatışacak gibi değildi. Başını sallayıp kadının ardından ağlayarak yürüdü.</p>
				<p>Öfkeli pejmürde kılıklılar İsa’nın çevresini almışlardı. Tehditler savuruyorlar, asalarını vuruyorlar, boş sepetlerini havada sallıyorlardı.</p>
				<p>“Zenginlere ölüm!” diye bağırıyorlardı. “İyi konuştun Meryem’in oğlu, zenginlere ölüm!”</p>
				<p>“Hayır yakmayalım,” diyordu kimi de. “İçeri girelim, buğdayını, zeytinyağını, şarabını, pahalı kumaşlarla dolu sandıklarını bölüşelim, zenginlere ölüm!”</p>
				<p>İsa çaresizlik içinde kollarını sallıyordu. “Ben öyle demedim!” diye bağırıyordu. “Ben, kardeşlerim, seviniz!” dedim.</p>
				<p>Ama açlık başlarına vurmuştu yoksulların; nasıl dinleyebilirlerdi ki!</p>
				<p>“Andreas haklı!” diye bağırıyorlardı. “İlkin ateş ve balta, sonra sevgi!”</p>
				<p>İsa’nın yanında ayakta duran Andreas duymuştu bunu, ama başı önünde, düşünceye dalmıştı, cevap vermedi. Hocası çölde konuştuğunda, diye düşünüyordu, sözleri insanların başına taş gibi düşüyordu ve onları eziyordu. Ama yanındaki bu adam sözlerini ekmek gibi bölüştürüyordu insanlara... Hangisi haklıydı? Yolların hangisi kurtuluş yoluydu, kuvvet yolu mu, sevgi yolu mu?</p>
				<p>Bütün bunlar beyninde dönüp dururken, kafatası derisinin üstünde iki el duydu. İsa yaklaşmış, elini yavaşça Andreas’ın başına koymuştu. Parmakları ne de hafifti, aynı zamanda uzundu da, öyle ki, tuttuğu her şeyi kaplıyordu, Andreas’ın bütün başına yayılmıştı. Andreas kıpırdamadı. Kafatasının ek çizgilerinin açıldığını ve dile getirilemeyecek, bal kıvamındaki bir tatlılığın akıp beynine süzüldüğünü, oradan ağzına, boynuna, yüreğine varıp kasıklarına inerek ayaklarının tabanlarına kadar dalbudak saldığını duydu. Bütün vücuduyla, bütün ruhuyla kıvanç duyuyordu, ta derinden, varlığının kökünden, sulanan susuz kalmış bir ağaç gibi. Bir şey söylemiyordu. Üstündeki o eller hep orada kalsaydı keşke! Artık bunca çabadan sonra güven ve huzur duymaya başlamıştı sonunda.</p>
				<p>Az ötede, birbirinden ayrılmayan iki dost olan Filipus ile basit, kendi halindeki Natanael çene çalıyordu.</p>
				<p>“Hoşuma gidiyor,” dedi ayakkabı tamircisi. “Sözleri bal gibi tatlı. İnanır mısın: Onu dinlerken, bayağı dudaklarımı yaladım!”</p>
				<p>Çoban başka kanıdaydı. “Benim hoşuma gitmiyor. Sözleriyle hareketleri birbirini tutmuyor, bir yandan ‘Sevin!’ ‘Sevin!’ diye bağırıyor, öte yandan çarmıh yapıp çarmıha insan geriyor!”</p>
				<p>“O bitti artık Filipus. O basamağı aşması gerekti, çarmıhlarla işi kalmadı artık. Aştı o safhayı, şimdi Tanrı’nın yolunu tuttu.”</p>
				<p>“Ben iş isterim!” diye ısrar etti Filipus. “Uyuz musallat olmaya başladı koyunlarıma. Gelsin de, önce bir dua okusun. İyileşirlerse, ona inanırım o zaman. Yoksa benzerlerinin gittiği yeri boylasın varsın. Niye sallıyorsun başını? Dünyayı kurtaracaksa, önce benim koyunlarımdan başlasın.”</p>
				<p>Gece indi, gölü, bağları ve insan yüzlerini örttü. Davut’un yıldızı gökte belirdi. Doğuda, kırmızı bir yıldız, çöl üstünde bir şarap damlası gibi duruyordu.</p>
				<p>İsa birden yorgun ve aç olduğunu duydu. Yalnız kalmak istiyordu. Halk dönüş yolunu, evlerini ve kendilerini bekleyen küçük çocuklarını hatırlamaya başladı. Günlük kaygıları yeniden ağır basmıştı. Bir şimşekti bu, alıp götürmesine bırakmışlardı kendilerini, ama gelip geçmişti, şimdi günlük ihtiyaç çarkına yeniden kapılmışlardı. Tek tek, çift çift –kaçaklar gibi gizlice– sıvışıp gittiler.</p>
				<p>Üzüntü çökmüştü İsa’nın üstüne, gidip eski mermerin üstüne uzandı. Kimse Allahaısmarladık demek için el uzatmadı ona, kimse aç mısın, geceyi geçirecek yerin var mı diye sormadı. Yüzü, kararmakta olan yeryüzüne çevrildi, acele acele uzaklaşan ayak seslerini duyuyordu... derken onlar da duyulmaz oldu. Birden her yer sessizleşti. Başını kaldırıp baktı; kimsecikler yoktu. Her yer karanlıktı. Hepsi de bırakıp gitmişti. Çevresinde gökteki yıldızlardan başka bir şey yoktu; içindeyse, yorgunluk ve açlık... Nereye gidebilirdi? Hangi kapıyı çalabilirdi? Yeniden tortop oldu yerde, kendi kendine kızar gibiydi, incinmişti. “Tilkilerin bile, uyuyabilecekleri inleri vardır,” diye mırıldandı, “benimse hiçbir yerim yok.” Gözlerini kapadı.</p>
				<p>Mermerin ardından bir inilti duydu birden, derken boğuk bir ağlama sesi. Gözlerini açtığında, kendisine doğru emekleyerek gelen bir kadın gördü. Kadın geldi, örgülerini açtı ve taşlardan feci şekilde yarılmış olan İsa’nın ayaklarını silmeye başladı. İsa onu kokusundan tanımıştı.</p>
				<p>“Magdalena, kardeşim,” dedi elini sıcak kokulu başına koyarak, “Magdalena, bacım, evine dön, bir daha da günah işleme.”</p>
				<p>“İsa, kardeşim,” dedi ayaklarını öperek, “bırak ölünceye dek gölgende olayım senin. Şimdi anladım sevginin ne olduğunu.”</p>
				<p>“Evine dön,” diye tekrarladı İsa, “vakti gelince çağırırım seni.”</p>
				<p>“Senin uğruna canımı vermek istiyorum yavrum.”</p>
				<p>“Sabırsızlanma Magdalena. Onun da zamanı gelecek, ama henüz değil. Gelince çağırırım seni. Şimdi git.”</p>
				<p>Karşı koymak üzereydi ki, sesini yeniden duydu, bu kez pek haşindi:</p>
				<p>“Git!”</p>
				<p>Magdalena tepeden inmeye başladı. Hafif adımları kısa bir süre duyulmaya devam etti, derken, yavaş yavaş, duyulmaz oldu, havada vücudunun kokusundan başka bir şey kalmadı. Ama gece meltemi esip o kokuyu da aldı götürdü.</p>
				<p>Meryem’in oğlu artık tamamıyla bir başınaydı. Üstünde; Tanrı’nın abanoz göğü yıldızlara belenmişti. İsa, yıldızlı karanlıkta bir ses duymak istemiyormuş gibi, elini kulağına götürdü. Bekledi... Hiçbir ses gelmiyordu. Ağzını açıp görünmeyene sormak istiyordu, Rabbim, hoşnut musun benden, diye, ama cesareti yoktu. Görünmeyene söylemek istediği çok şey vardı, ama cesaret edemiyordu. Üstüne inen ani sessizlik dehşete düşürmüştü onu. Rabbim herhalde hoşnut değil benden, diye düşündü ürpererek. Ama suç bende mi? Rabbim? Söyledim sana, kaç kez söyledim, konuşmayı beceremem diye! Beni itip durdun, bazen gülerek, bazen öfkeden kaşlarını çatarak; bu sabah manastırda keşişler beni başrahip yapmak için –layık olmayan beni– kovalayıp kaçmamı önlemek üzere bütün kapıları sürmelediklerinde, benim için minik bir kapı açtın, pençelerini başıma batırdın ve tutup bu koca kalabalığın önüne attın. “Konuş,” diye buyurdun, “vakit geldi!” Ben dudaklarımı sımsıkı kapattım, bir şey demedim. Sen seslendin, ben yine sustum. Sonunda sabrın tükendi, ileri atılıp ağzımı açtın. Ağzımı açan ben değilim sensin, zorla açtın; peygamberlerinin dudaklarına sürdüğün yanan kömürle meshettin dudaklarımı; hayır, hayır, yanan kömürle değil, balla! Ve konuştum. Yüreğim kızgındı. Az kaldı şöyle bağıracaktım: Tanrı ateştir –evet peygamberin Vaftizci gibi tıpkı– Tanrı ateştir! Geliyor! Kanunsuzlar, adaletsizler, şerefsizler nereye saklanacaksınız bakalım? Geliyor!.. Yüreğim böyle bağırmak istiyordu, ama sen, balla meshetmiştin dudaklarımı, “Sevin! Sevin!” diye bağırdım.</p>
				<p>“Rabbim, Rabbim,” diye mırıldandı. “Seninle savaşamam. Yarın tüm silahlarım sana teslim. Buyruğun yerine getirilecektir!”</p>
				<p>Bunu söyleyince, rahatladı. Uykusu gelmişti, başını göğsüne doğru eğdi, gözlerini kapayarak uyudu. Birden öyle geldi ki ona, sanki gömleğinin içinden bir elma çıkarmış, yarmış ve çekirdeğini önündeki toprağa gömmüştü. Böyle yapar yapmaz, tohum yeşermiş, topraktan örtüsünü yararak yükselmiş, bir gövde, derken dallar, yapraklar, çiçekler gelişmiş meyve vermişti. Yüzlerce al elma...</p>
				<p>Taşlar kıpırdadı, ayak sesleri geliyordu. İsa’nın uykusu kaçtı. Gözkapaklarını kaldırdığında, karşısında birinin dikilmiş durduğunu gördü. Artık yalnız olmadığını fark edince, bir şey söylemedi, sakin sakin, adamın sıcak varlığını hoş karşıladı.</p>
				<p>Gece konuğu ilerleyip diz çöktü.</p>
				<p>“Acıkmışsındır,” dedi. “Sana ekmek, bal ve balık getirdim.”</p>
				<p>“Kimsin sen kardeşim?”</p>
				<p>“Andreas, Yusuf’un oğlu.”</p>
				<p>“Hepsi bırakıp gitti beni. Acıkmış olduğum doğru. Nasıl oldu da sen beni hatırladın kardeşim, hatırlayıp da, ekmek, bal ve balık getirdin. Tanrı’nın bütün nimetlerini? Güzel sözden başka her şey var.”</p>
				<p>“Güzel söz de getirdim,” dedi Andreas, karanlık ona cesaret vermişti. İsa, delikanlının titreyen ellerini görmedi, solgun yanaklarından yuvarlanan iki damla gözyaşını da görmedi.</p>
				<p>“İlkin onu söyle, güzel sözü ilkin,” dedi İsa elini ona doğru gülümseyerek uzatıp.</p>
				<p>“Efendimiz...” diye fısıldadı Yunus’un oğlu, yere eğilerek ayaklarından öptü.</p>
				</div>
  </body>
</html>