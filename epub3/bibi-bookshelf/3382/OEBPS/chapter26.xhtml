<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter26">
<div class="html5_section">
				<h1 class="chapter-num">26</h1>
				<p>Bu arada İsa, Romalı Yüzbaşı’yla birlikte ilerlemekteydi, arkadan da çoban köpeği gibi Yahuda izliyordu. Kudüs’ün dar, kıvrılarak uzanan sokaklarına girmişler, tapınağa doğru, Pontius Pilatus’un sarayı olan şatoya doğru ilerliyorlardı. İlk konuşan yüzbaşı oldu.</p>
				<p>“Efendimiz,” dedi heyecan içinde, “kızım pek iyileşti, seni aklından çıkarmıyor. Halka konuşacağın zamanı duydu mu, evden sıvışıyor ve seni dinlemeye gidiyor. Bugün sıkı sıkı tutmuştum elinden. Tapınakta, birlikte dinledik sözlerini, koşup ayaklarından öpmek istedi.”</p>
				<p>“Niye bırakmadın peki?” diye sordu İsa. “İnsan ruhunu kurtarmak için bir an yeter. Niye o ânı boşa harcadın?”</p>
				<p>Romalı bir kızın, bir Yahudi’nin ayaklarını öpmesi olacak şey miydi! Rufus utanarak düşündü, ama bir şey söylemedi.</p>
				<p>Elinde tuttuğu kısa bir kırbaçla yol açsınlar, diye gürültülü kalabalığı iki yana itmeye başladı. Öyle sıcaktı ki hava, nerdeyse bayılacaktı insan, sinek bulutları vardı havada. Yüzbaşı, Yahudi havasını ciğerlerine doldururken, midesi bulandı. Kaç yıldır Filistin’deydi, yine de hâlâ alışamamıştı Yahudiliğe... Şimdi çarşıdan geçiyorlardı, hasırlarla kaplıydı üstü. Biraz daha serindi hasırların altı, adımlarını yavaşlattılar.</p>
				<p>“Şu it sürüsüyle nasıl konuşabilirsin?” diye sordu yüzbaşı.</p>
				<p>İsa kızardı. “Onlar it değil yüzbaşım,” dedi, “her biri bir ruh, Tanrı’nın kıvılcımları... Tanrı bir yangın, her bir ruh da saygı göstermen gereken bir kıvılcım.”</p>
				<p>“Ben bir Romalıyım,” diye cevap verdi Rufus, “Tanrı da Romalı. Yollar açar, barakalar kurar, şehirlere su getirir, tunç zırhlar kuşanır ve savaşa gider. O önden gider, biz arkadan. Senin sözünü ettiğin, beden ile ruh, bizim için birdir, aynı şeydir, üstlerinde de Roma’nın damgası vardır. Biz öldüğümüzde, beden ile ruh, birlikte ölür ve sadece çocuklarımız kalır. Ölümsüzlükten anladığımız bu bizim. Kusura bakma ama, senin sözünü ettiğin göklerin hâkimiyeti bize pire masalı gibi geliyor.”</p>
				<p>Biraz durduktan sonra devam etti: “Biz Romalılar insanları yönetmek için gelmişiz, insanlarsa sevgiyle yönetilemez.”</p>
				<p>“Sevgi silahsız değildir,” dedi İsa; yüzbaşının soğuk mavi gözlerine, sinekkaydı tıraş olmuş yanaklarına ve kısa parmaklı ellerine baktı. “Sevgi de savaşır ve saldırıya geçer.”</p>
				<p>“O zaman, sevgi olmaz,” dedi yüzbaşı.</p>
				<p>İsa başını önüne eğdi. Yeni şarap koymam için yeni şarap torbası bulmam gerek. Yeni şarap torbaları, yeni sözler...</p>
				<p>Sonunda vardılar. Hem kale, hem de saray görevi gören şato yükseldi önlerinde, içinde kendini beğenmiş Romalı Vali Pontius Pilatus barınıyordu. Yahudi soyundan nefret ederdi. Kudüs sokaklarında dolaşırken ya da İbranilerle konuşması gerektiğinde, burnunda daima kokulu bir mendil tutardı. Ne tanrılara inanırdı, ne insanlara, ne Pontius Pilatus’a, ne de herhangi bir şeye. Boynunda altın zincirle asılmış keskin bir ustura taşırdı, yemeden içmeden ve yönetmeden bıkınca ya da imparator tarafından sürgüne gönderilince damarlarını kesecekti onunla. Çoğu kez, Yahudilerin, mesihin gelip kendilerini kurtaracağını bağıra bağıra söyleyen seslerinin kısıldığını görmüştü ve gülmüştü. Keskin usturasını göstererek, karısına: “İşte benim mesihim, kurtarıcım,” derdi. Ama karısı, ona cevap vermeden, yüzünü başka yöne çevirirdi.</p>
				<p>İsa, şatonun büyük kapısının dışında durdu. “Yüzbaşım,” dedi. “Bana bir lütufta bulunacağını söylemiştin. Hatırladın mı? Şimdi onu senden istememin zamanı geldi.”</p>
				<p>“Nasıralı İsa, hayatımın bütün neşesini sana borçluyum,” diye cevap verdi Rufus. “Söyle. Elimden geleni yaparım.”</p>
				<p>“Beni yakarlar da hapse atarlarsa beni öldür, beni kurtarmak için bir şey yapma... Buna söz verir misin?”</p>
				<p>Şatonun kapılarından geçiyorlardı şimdi. Muhafızlar ellerini kaldırarak yüzbaşıyı selamladılar.</p>
				<p>“Benden istediğin bu şey, bir lütuf mu?” diye sordu Rufus şaşkın bir halde. “Sizleri, siz Yahudileri anlamıyorum bir türlü.”</p>
				<p>Dev zenci muhafızlar, Pilatus’un kapısı dışında duruyorlardı.</p>
				<p>“Evet, bir lütuf, yüzbaşı,” dedi İsa. “Söz veriyor musun?”</p>
				<p>Rufus, kapıyı açmaları için zencilere başıyla işaret verdi.</p>
				<p>Pilatus kaba oyma kartallarla süslü yüksekteki bir tahtta oturmuş, okuyordu. Gevrek, tıraşlı, dar alınlı, sert mavi gözlü, kılıç gibi düz dudaklı bir adam olan Pilatus, önünde duran İsa’ya bakmak üzere başını kaldırdı.</p>
				<p>“Yahudilerin kralı Nasıralı İsa sen misin?” diye ıslık çıkarır gibi bir ses çıkardı alaylı alaylı, kokulu mendilini burnuna götürerek.</p>
				<p>“Ben kral değilim,” diye cevap verdi İsa.</p>
				<p>“Ne? Mesih değil misin yani, vatandaşların İbranilerin kaç kuşaktır beklediği –onları kurtarsın, İsrail’in tahtına oturup biz Romalıları kovsun diye beklediği– Mesih değil misin? Öyleyse ne diye, ben kral değilim, diyorsun?”</p>
				<p>“Benim krallığım yeryüzünde değil.”</p>
				<p>“Nerede peki, suda mı, havada mı?” diye sordu Pilatus kahkahadan kırılarak.</p>
				<p>“Gökte,” dedi İsa durgunca.</p>
				<p>“Güzel,” dedi Pilatus. “Gök sana armağanım olsun, ama yeryüzüne dokunayım deme!”</p>
				<p>Başparmağındaki kocaman yüzüğü çıkardı, havaya kaldırıp ışığa tuttu ve kırmızı taşına baktı. Üzerinde bir kurukafa vardı, çevresinde de şu sözler yazılıydı: ‘Ye, iç, eğlen, çünkü yarın öleceksin.’</p>
				<p>“Yahudileri tiksinç buluyorum,” dedi. “Hiç yıkanmazlar, kendi suretlerinde olan bir de tanrıları var: uzun saçlı, pis, mağrur ve deve gibi kinci.”</p>
				<p>“Bu Tanrı’nın Roma’ya karşı yumruğunu kaldırmış olduğunu da bilin,” dedi İsa yine sakince.</p>
				<p>“Roma ölümsüzdür,” diye cevap verdi Pilatus esneyerek.</p>
				<p>“Roma, Peygamber Daniel’in görüntüsünde gördüğü koca heykeldir.”</p>
				<p>“Heykel mi? Ne heykeli? Siz Yahudiler uyanıkken neye özlem duyarsanız, düşünüzde de onu görürsünüz. Görüntülerle yaşar, görüntülerle ölürsünüz.”</p>
				<p>“İnsan bu şekilde başlar savaşına, görüntülerle. Yavaş yavaş gölge koyulaşır ve katılaşır, ruh ete bürünüp yeryüzüne iner. Peygamber Daniel’in görüntüsü vardı, olduğuna göre de ruh ete bürünüp yeryüzüne inecek ve Roma’yı yok edecek.”</p>
				<p>“Nasıralı İsa, cüretine hayranım, yoksa budalalık mıdır bilmem! Ölümden korkmuyor gibisin, bu yüzden bu kadar serbestçe konuşabiliyorsun... Sevdim seni. Peki, anlat bakalım şu Daniel’in görüntüsünü.”</p>
				<p>“Gecenin birinde, Peygamber Daniel koca bir heykel görmüş. Başı altından, gövdesi ve kolları gümüşten, karnı ile baldırları tunçtanmış. Bacakları demirdenmiş, ama ayakları, ta dibinde topraktanmış. Birden görünmeyen bir el toprak ayaklara bir taş atmış ve sarsmış; birden bütün heykel –altını, gümüşü, tuncu ve demiri– yere yuvarlanıvermiş... Görünmeyen el, Pontius Pilatus, İsrail’in Tanrısıdır, taşsa benim, heykel de Roma.”</p>
				<p>Pilatus yeniden esnedi. “Oyununu anlıyorum, Nasıralı İsa, Yahudilerin kralı,” dedi usanmış gibi. “Roma’ya hakaret ediyorsun, beni kızdıracaksın, seni çarmıha gereceğim, derken kahramanlar seviyesine yükseleceksin. Her şeyi iyi düzenlemişsin. Ölüleri bile diriltmeye başlamışsın: Evet, yolunu temizliyorsun. Sonradan havarilerin, aynı şekilde, senin ölmediğini etrafa yayacak, dirilip göğe çıktığını söyleyecekler... Ama yaramaz seni, çuvalladın. Oyunlarının modası geçti, yeni oyunlar bulman gerek. Seni öldürtmeyeceğim, seni kahraman yapmayacağım. Tanrı olmayacaksın, aklından çıkar sen onu.”</p>
				<p>İsa bir şey söylemiyordu. Açık pencereden, Yehova’ nın koca tapınağının güneşte parladığını, renk renk insan sürülerinin, açık duran kara çeneleri içine giren, hareketsiz duran, insan yiyen bir hayvana benzediğini görüyordu. Pilatus da ince altın zinciriyle oynuyor, konuşmuyordu. Yahudi’den lütuf istemeyi yediremiyordu kendine, ama karısına söz verdiği için, başka çare de bulamıyordu.</p>
				<p>“Söyleyecekleriniz bu kadar mı?” diye sordu İsa. Kapıya doğru döndü.</p>
				<p>Pilatus ayağa kalktı. “Dur, gitme,” dedi. “Sana söyleyeceğim var, onun için çağırmıştım seni buraya. Karım her gece seni düşünde görüyormuş. Senin yüzünden gözünü kapayamaz olmuş. Vatandaşların Annas ile Kayfa’ nın seni öldürmek istediklerini, senin de her gece karıma yalvarıp benimle konuşup seni öldürmemem için ikna etmesini istiyormuşsun. Dün gece çığlık atarak uyanıp ağlamaya başladı. Acıyor gibi sana. (Bilmem neden: Burnumu kadın saçmalıklarına sokmam.) Ayağıma kapanıp seni çağırmamı istedi, sana git kendini kurtar diyecekmişim... Nasıralı İsa, Kudüs’ün havası senin sıhhatine zararlı. Celile’ye dön! Kuvvet kullanmak istemiyorum. Sana bir dost olarak söylüyorum. Celile’ye dön!”</p>
				<p>“Hayat savaştır!” diye cevap verdi İsa, aynı kararlı ve sakin sesiyle. “Sen de hem asker, hem de Romalı olduğun için bilirsin bunu. Ama bilmediğin şey şu: Tanrı komutan, bizse askeriz. İnsan doğar doğmaz Tanrı ona toprağı gösteriyor, toprağın üstünde bir şehir, bir köy, bir dağ, bir deniz ve çöl göstererek, ona: ‘Burada yapacaksın savaşını!’ diyor. Ey Yahudiye valisi, bir gece Tanrı beni saçımdan yakaladı, havaya kaldırdı, Kudüs’e getirdi, tapınağın önüne koydu ve dedi ki: ‘Burada savaşacaksın!’ Ben asker kaçağı değilim, Yahudiye valisi ve savaşımı yapacağım!”</p>
				<p>Pilatus omuz silkti. Lütufta bulunduğuna pişman olmuştu bile, bir aile sırrını Yahudi’nin birine açtığı için üzülüyordu.</p>
				<p>Her zamanki gibi ellerini ovuşturdu.</p>
				<p>“Nasıl istersen öyle yap,” dedi. “Ben karışmıyorum bu işe. Git!”</p>
				<p>İsa elini kaldırarak ayrıldı. Ama eşiği aşarken, Pilatus alaylı alaylı sordu: “Hey, mesih, dünyaya getirdiğin korkunç haber neymiş?”</p>
				<p>“Ateş,” dedi İsa yine sakince. “Yeryüzünü temizlemek için ateş.”</p>
				<p>“Romalılardan mı temizlemek için?”</p>
				<p>“Hayır. İnanmayanlardan. Haksızlık edenlerden, namussuzlardan, doymuşlardan.”</p>
				<p>“Sonra ne olacak peki?”</p>
				<p>“Sonra yanan ve arınmış olan toprak üstüne Yeni Kudüs kurulacak.”</p>
				<p>“Yeni Kudüs’ü kim kuracak?”</p>
				<p>“Ben.”</p>
				<p>Pilatus kahkahayla gülmeye başladı. “Peki, peki, karıma senin için delinin biri olduğunu söylediğimde haklıymışım. Ara sıra uğra bana, eğlendir beni. Pekâlâ, haydi git artık! Usandım senden.”</p>
				<p>El çırptı. İki ızbandut zenci içeri girip İsa’yı kapıya götürdü.</p>
				<p>Yahuda kaygı içinde şatonun kapısı dışında bekliyordu. Gizli bir kurt yakında efendilerini kemirmeye başlamıştı. Her gün yüzü günden güne buruşuyor, vahşileşiyor, sözleri daha üzgün ve daha meydan okur gibi çıkıyordu. Sık sık Golgota Tepesi’ne gidip saatlerce yapayalnız kalıyordu. Romalıların başkaldıranları çarmıha gerdiği, Kudüs’ün dışındaki bir tepeydi bu; rahiplerin, yüksek rütbeli rahiplerin, çevresinde çılgına dönmüş, mezarını kazdığını görüyordu; gördükçe de, bir sivrisineği yutma düşüncesinin bile ürperttiği, ama gidip koca bir deve yutan, zehirli yılanlar gibi yalancılar, ikiyüzlüler gibi üzerlerine saldırıyordu. Her gün sabahtan akşama kadar tapınağın dışında duruyor, sanki bile bile ölümünü istiyormuş gibi vahşi sözler savuruyordu; geçen gün Yahuda, aslanın bütün ihtişamıyla belirmesi için, üstündeki koyun postunu ne zaman atacağını sorduğunda, İsa başını sallamıştı, Yahuda ömründe insan dudaklarında bu denli acı bir gülümseme görmemişti. O gün bu gün, Yahuda yanı başından ayrılmamıştı. Golgota Tepesi’ne çıkarken gördüğünde bile. Gizlenmiş bir düşmanın ona el kaldırmasından korktuğundan gizlice ardından gidiyordu...</p>
				<p>Yahuda lanetli şatonun dışında, bir aşağı bir yukarı gidip geliyor, pirinç zırhlı, ağır kaba suratlı kıpırdamadan duran Romalı muhafızlara ve kartallarıyla yüksek bir direğin tepesinde dalgalanan arkalarındaki tanrısız sancağa pis pis bakıyordu. Pilatus ne istiyordu ondan? Ne diye çağırdı acaba, diye düşünüp duruyordu? Yahuda biliyordu –Kudüslü partizanlar ona haber getiriyorlardı– Annas ile Kayfa durmadan bu şatoya girip çıkıyor, İsa’nın, Romalıları atıp kendini kral ilan etmek istediğini söyleyerek İsa’yı suçluyorlardı. Ama Pilatus aynı fikirde değildi. “Zırdelinin biri,” diyordu onun için, “burnunu Roma’nın işine sokmuyor. Bir keresinde, bile bile adam gönderdim, ‘İsrail’in Tanrısı, bizlerin Romalılara vergi verip vermememiz için ne der?’ diye sordurdum. ‘Fikriniz nedir bu konuda?’ O, doğru olarak, akıllıca cevap verdi, ‘Sezar’ın hakkını Sezar’a, Tanrı’nın hakkını Tanrı’ya vermek gerektir,’ dedi... Bir azizinki gibi değil onun deliliği,” diyordu Pilatus gülerek, “azizlik onu çıldırtmış. Dininizi ezmek isterlerse cezalandırın, ben karışmam. Roma’yla ilgisi yok bu işin.” Hep böyle derdi onlara ve gönderirdi. Ama şimdi... fikrini değiştirmiş olmasın sakın?</p>
				<p>Yahuda durdu, şatonun karşısındaki duvara yaslandı, sinirli sinirli yumruklarını açıp kapamaya başladı.</p>
				<p>Birden irkildi. Borazanlar çalıyor, halk yol açıyordu. Dört Levili gelip şato kapısının önüne yavaşça altın kakmalı bir sedye bıraktı. İpek perdeler aralandı ve ince derili Kayfa, baştan başa sarı ipekliler içinde ağır ağır indi. O kadar şişmandı ki, torbacıklar peydah olmuştu gözlerinin çevresinde. Ağır çift kanatlı kapılar, tam İsa çıkmak üzereyken açıldı, iki adam eşikte yüz yüze geldiler. İsa durdu. Ayakları çıplaktı, beyaz giysisi yama yamaydı. Kıpırdamadan yüksek rahibin gözlerinin derinlerine baktı. Öteki, ağır gözkapaklarını kaldırdı, onu tanıdı, kısa bir bakışla tepeden tırnağa süzdü. Keçi dudakları aralandı.</p>
				<p>“Burada işin ne, asi herif!” dedi.</p>
				<p>Ama İsa yine hiç kıpırdamadan haşin bakışlarla, iri, acı dolu gözleriyle ona bakmakta devam ediyordu.</p>
				<p>“Senden korkmuyorum, Şeytan’ın yüksek rahibi,” diye cevap verdi.</p>
				<p>“Atın dışarı şu herifi!” diye bağırdı Kayfa dört taşıyıcısına. Koca arkasının nerdeyse yeri süpürecek olduğu şişko çarpık bacaklı bir cüce avluya doğru ilerlemeye başladı.</p>
				<p>Dört Levili İsa’nın üstüne atıldılar, ama Yahuda ileri fırladı. “Çekin ellerinizi!” diye haykırdı. Onları bir yana savurarak, hocayı kolundan tuttu.</p>
				<p>“Gel,” dedi, “gidelim.”</p>
				<p>Yahuda develerin, insanların ve koyunların arasından, İsa geçebilsin diye yol açıyordu. Kentin kale kapısına geldiler, Sedron Vadisi’ne indiler, karşı tarafa tırmanarak, Beytanya yolunu tuttular.</p>
				<p>“Ne istiyormuş senden?” diye sordu Yahuda, hocanın koluna can çekişiyormuş gibi yapışarak.</p>
				<p>“Yahuda,” diye cevap verdi İsa, epey sustuktan sonra, “şimdi sana müthiş bir sır açıklayacağım.”</p>
				<p>Yahuda kızıl başını önüne eğip açık ağızla kulak kesildi.</p>
				<p>“Yoldaşların en güçlüsü sensin. Ancak sen buna tahammül edersin sanıyorum. Ötekilere bir şey söylemedim, söylemeyeceğim de. Dayanıklı değiller onlar.”</p>
				<p>Yahuda sevinçten kıpkırmızı oldu. “Bana güvendiğin için teşekkür ederim efendimiz,” dedi. “Söyle: Görürsün utandırmam seni.”</p>
				<p>“Yahuda, sevgili Celile’mi bırakıp, niye Kudüs’e geldim biliyor musun?”</p>
				<p>“Evet,” diye cevap verdi Yahuda. “Çünkü olacak olan, burada olacak.”</p>
				<p>“Doğru, Rabbin alevleri buradan fışkıracak. Uyuyamaz oldum artık. Gece yarısı irkilerek uyanıyorum ve göğe bakıyorum. Daha açılmadı mı diye. Alevler aşağı akmıyor mu diye. Gün ağarınca tapınağa koşuyorum, konuşuyorum, buyuruyorum, yalvarıyorum, insin diye ateşe yakarıyorum. Ama sesim her defasında kaybolup gidiyor. Gökler kapalı, dilsiz duruyor, başımın üstünde; oynamıyor. Derken günün birinde...”</p>
				<p>Sesi kısıldı. Yahuda işitebilmek için üstüne doğru eğildi, ama sadece boğuk bir soluk ile İsa’nın dişlerinin birbirine vurduğunu duydu.</p>
				<p>“Devam et! Devam et!” dedi Yahuda boğuluyormuş gibi.</p>
				<p>İsa soluk alıp devam etti: “Bir gün Golgota Tepesi’n  de uzanmışken, İşaya Peygamber hayalimde belirdi, hayır hayalimde değil; bütün vücuduyla karşımda duruyordu, Golgota kayalarının tepesinde, dikilmiş ve şişirilmiş bir keçi postu vardı elinde, çölde karşılaştığım kara keçiye benziyordu. Postun üstünde yazı vardı. ‘Oku!’ diye buyurdu, keçi derisini bana doğru uzatarak. Ama sesi duyunca peygamber ve keçi kayboldu, sadece harfler kaldı; havada, kırmızı baş harfli, kara harfler.”</p>
				<p>İsa gözlerini aydınlığa kaldırdı. Benzi attı. Yahuda’nın kolunu sıkarak ona yapıştı. “Oradalar işte!” diye fısıldadı. “Havayı doldurdular!”</p>
				<p>“Oku!” dedi Yahuda, o da titriyordu.</p>
				<p>İsa soluk soluğa sözleri hecelemeye başladı. Harfler canlı hayvanlar gibiydi: Onları avlamaya çalışıyor, onlarsa karşı duruyorlardı. İkide bir terini silerek, okudu: “‘Suçlarımızı taşıdı; bizim günahlarımız için yaralandı, bizim kötülüklerimiz onu zedeledi. Acı çekiyor, ama ağzını açmıyordu. Herkes tarafından hor görüldü ve reddedildi; kesimhaneye götürülen bir koyun gibi karşı koymadan ilerledi.’”</p>
				<p>İsa sustu. Ölü gibi solmuştu rengi.</p>
				<p>“Anlamıyorum,” dedi Yahuda, kıpırdamadan durmuş, ayak parmaklarıyla çakıl taşlarını oyuyordu. “Kesimhaneye götürülen koyun da kim? Kimdir ölecek olan?”</p>
				<p>“Yahuda,” diye yavaşça cevap verdi İsa. “Yahuda, kardeşim, ölecek olan benim.”</p>
				<p>“Sen mi?” dedi Yahuda geri geri çekilerek. “Peki mesih değil misin ki?”</p>
				<p>“Mesihim.”</p>
				<p>“Anlamıyorum!” diye tekrarladı Yahuda, ayak parmaklarını çakıl taşlarına sürte sürte yırtarak.</p>
				<p>“Bağırma, Yahuda. Böyle olacak. Dünyanın kurtulması için ben, kendi isteğimle ölmeliyim. İlkin bunu ben de anlamıyordum. Tanrı boşuna belirtiler gösterdi bana; bazen havada görüntüler, bazen uykumda düşler; boynunda bütün bir ulusun günahları asılı çölde gördüğüm keçi ölüsü. Anamın evinden ayrıldığım günden beri bir gölge, köpek gibi izledi beni, bazen de önümde koşarak yol gösterdi. Hangi yolu mu? Çarmıh yolunu!”</p>
				<p>İsa çevresinde dolaştırdı bakışlarını. Arkasında Kudüs vardı, pırıl pırıl parlayan beyaz kurukafalarla dolu bir dağ; önünde, kayalar, birkaç gümüş yapraklı zeytin ağacı ve siyah sedirler. Güneş, kanla dolu, batmaya başlamıştı.</p>
				<p>Yahuda sakalını yoluyordu, kıllarını da havaya savuruyordu. Başka türlü bir mesih beklemişti, elinde kılıç olan bir mesih, bağırdığında bütün ölü kuşakların Yusufiye Vadisi’ndeki mezarlardan fırlayıp canlılara katılacağını sandığı bir mesih. Yahudilerin aynı anda atlar ve develeri de canlanacaktı, hepsi birden –piyade ve atlılar– Romalılara atılıp boğazlayacaklardı. Evren ayakları dibinde bir yastık olacak, mesih de Davut’un tahtında oturacaktı... Buydu mesih, Yahuda İskariyot’un beklediği mesih. Oysa şimdi..</p>
				<p>Vahşi vahşi İsa’ya baktı, ağzından kötü bir söz kaçmasın diye dudaklarını ısırdı. Bu kez topuğuyla oymaya başladı çakılları. İsa ona bakıp acıdı.</p>
				<p>“Metin ol, Yahuda, kardeşim,” dedi sesini tatlılaştırarak. “Ben böyle istedim. Başka yol yok: Budur yol.”</p>
				<p>“Ya sonra?” diye sordu Yahuda kayalara bakarak.</p>
				<p>“Sonra canlılarla ölüleri yargılamak için bütün ihtişamımla döneceğim.”</p>
				<p>“Ne zaman?”</p>
				<p>“Beni görmeden şimdiki kuşağın çoğu ölmeyecek.”</p>
				<p>“Gidelim!” dedi Yahuda. Adımlarını sıklaştırdı. İsa ardında ona yetişmek için soluk soluğa kalıyordu. Güneş artık, Yahudiye dağlarının ardında devrilmek üzereydi. Ta uzaklardan, Lût Gölü’nden ilk uyanan çakalların sesleri geliyordu.</p>
				<p>Yahuda başta, inleyerek yuvarlanıp gidiyordu. İçinde bir yer sarsıntısı vardı: Her şey yıkılıyordu. Ölüme inanmıyordu ve yolların en kötüsü olarak görüyordu; bütün ölülerden daha ölü ve daha pis gibi görünen Lazar midesini bulandırıyordu; mesihin kendi de Şaron’la olan savaşında nasıl başa çıkabilirdi ki?... Hayır, hayır, Yahuda ölüme bir yol olarak bakamıyordu.</p>
				<p>Döndü. Karşı çıkmak, dili üstünde yanmakta olan ağır sözleri fırlatıp atmak istiyordu. Belki de İsa’nın yolunu değiştirebilirler ve ölüm yolundan saptırabilirlerdi. Dönünce ama, bir dehşet çığlığı çıktı ağzından. İsa’nın vücudu kocaman bir gölge yansıtmıştı. Bir insan gölgesi değildi bu, koca bir çarmıhtı. İsa’nın eline yapıştı.</p>
				<p>“Bak!” dedi eliyle göstererek.</p>
				<p>İsa ürperdi.</p>
				<p>“Yahuda, kardeşim, konuşma.”</p>
				<p>Böylece, sessiz sessiz, kol kola, tatlı Beytanya yokuşunu çıkmaya başladılar. İsa’nın diz bağları çözülüyordu, Yahuda ona destek oluyordu. Konuşmuyorlardı. Bir keresinde, İsa eğilerek sıcak bir taş aldı yerden, sımsıkı, uzun bir süre elinde tuttu. Bu bir taş mıydı, yoksa sevgili birinin eli mi? Çevresine baktı. Kışın ölmüş olan bütün toprak nasıl da çimen fışkırtmıştı, çiçeklenmişti!</p>
				<p>“Yahuda, kardeşim,” dedi, “üzülme. Bak buğday nasıl çıkıyor topraktan. Tanrı nasıl yağmur gönderiyor da toprak kabarıyor ve başaklar insanlığı beslemek için köpüren topraktan çıkıyor... Başaklar ölmeseydi, yeniden canlanabilir miydi hiç? İnsan oğlu da öyledir.”</p>
				<p>Ama Yahuda avutulamıyordu. Konuşmadan tırmanmaya devam ediyordu. Güneş dağların ardında battı; gece topraktan yükseldi. İlk lambalar tepenin doruğunda göz kırpmaya başladılar.</p>
				<p>“Lazar’ı hatırla,” dedi İsa. Ama Yahuda’nın midesi bulandı ve yere tükürerek hızla yoluna devam etti.</p>

				<p class="margin-top">Marta lambayı yaktı. Lazar elini siper etti gözlerine: Işık hâlâ acıtıyordu gözlerini. Petrus Matta’nın kolundan tuttu, ikisi birlikte, lamba başına oturdular. İhtiyar Salome siyah bir yün yumağı bulmuş, iki oğlunu düşünerek eğirmeye başlamıştı. Ya Rabbim, onların ihtişam içinde, saçlarında altın birer kurdele, bütün Nasıra Gölü’nün onların olacağı gün hiç gelmeyecek mi?</p>
				<p>Magdalena yoldan aşağı inmeye başladı. Hoca geç kalmıştı. Çektiği acı öylesine yoğundu ki, evin içine sığamaz olmuştu, sevgilisiyle karşılaşmak umuduyla yoldan aşağı gidiyordu. Avluda çömelmiş duran havariler, göz ucuyla sokak kapısına bakıyorlar, konuşmuyorlardı. İçleri hâlâ öfkeyle kaynıyordu. Ev sükûn içindeydi; soluk alışları bile duyulmuyordu. Vergi toplayıcısının her akşam defterine neler yazdığını görmeyi kaç gündür merak ediyordu Petrus. Bu gece ötekilerle yaptığı kavgadan sonra, artık bekleyemez olmuştu: Matta’nın kendisi hakkında ne dediğini bilmek istiyordu. Bu yazıcılar utanmaz kişilerdi, gelecek kuşaklar karşısında gülünç düşürülmemek için dikkat etmesi gerekti. Matta böyle bir şey yapmaya kalkışacak olsa, tutar, kalemi kâğıdı, ne varsa, ateşe atardı. Evet, bu gece bakmalıydı! Vergi toplayıcısının kolunu okşayarak ikisi birden lamba başına diz çöktüler.</p>
				<p>“Ne olur bana yazdıklarını oku,” diye rica etti. “Hoca hakkında ne yazdığını merak ediyorum.”</p>
				<p>Matta bu sözleri duyunca sevindi. Defteri yavaş yavaş göğsünden ayırdı, Lazar’ın kardeşi Maria’nın armağan ettiği işlemeli bir başörtüsüne sarmıştı onu. Canlı ve yaralı bir şeymiş gibi büyük titizlikle açtı. Vücudu ileri geri sallanmaya başlamıştı; hız alarak yarı okur, yarı türkü söyler gibi okumaya başladı:</p>
				<p>“‘İbrahim oğlu, Davut oğlu, İsa mesihin nesebinin kitabıdır. İbrahim, İshak’ın babası idi. İshak, Yakup’un babası idi. Yakup, Yahuda ve kardeşlerinin babası idi, Yahuda, Tamar’dan doğan Peres ve Zerah’ın...’”</p>
				<p>Petrus gözlerini kapayıp dinledi. İbrani kuşakları önünden geçti. İbrahim’den Davut’a kadar olan nesiller on dört nesildir; Davut’tan Babil’e sürgünlüğe kadar on dört nesildir ve Babil’e sürgünlükten mesihe kadar on dört nesildir... Ne kalabalıktı! Sayısız, ölümsüz bir orduydu! Yahudilerden olmak ne büyük zevk, ne büyük gururdu! Petrus başını duvara yaslayıp dinledi. Kuşaklar devam ediyordu, İsa’ya kadar geliyordu. Petrus dinliyordu. Ne kadar mucize yer almıştı, hiçbirini koklamamıştı! Yaa, böyleydi işte... İsa Beytlehem’de doğmuştu, babası Marangoz Yusuf değildi, Ruh-ül Kudüs’tü, üç müneccim gelmiş, ona secde etmişlerdi; ya vaftiz sırasında, güvercinin gökten aşağı savurduğu sözler neydi? Petrus duymamıştı o sözleri. Orada bile olmayan Matta’ya kim söylemişti? Yavaş yavaş Petrus sözleri duymamaya başladı, ninni gibi, tekdüze ve acıklı bir müzik duyuyordu sadece, derken yavaşça uykuya daldı... Orada, uykusunda, müziği olsun, sözleri olsun, tam bir açıklıkta duymaya başlamıştı. Her bir söz uykusunda nar gibi geliyordu, evvelki yıl Eriha şehrinde yediği narlar gibi. Havayı yırtarak açıyorlar, içerden bazen alevler, bazen melekler, kanat ve borazanlar çıkıyordu...</p>
				<p>Birden, uykunun tatlı derinliğinde, mutlu çığlıklar kargaşalığı duydu. İrkilerek uyandı. Önünde hâlâ okumakta olan Matta vardı, defterini dizlerinin üstüne koymuştu. Hatırladı, uyuyup kalmış olduğundan utandı, vergi toplayıcısını kucaklayarak dudaklarından öptü.</p>
				<p>“Bağışla beni, Matta kardeşim,” dedi. “Seni dinlerken cennete girmiştim.”</p>
				<p>İsa, ardında Magdalena, kapıda belirdi. Magdalena sevinçten pırıl pırıldı. Dudaklarından, gözlerinden ve çıplak boynundan alevler fışkırıyordu. İsa Petrus’un vergi toplayıcısına sarılıp kucaklaştığını görünce, ifadesi tatlılaştı. Sarmaş dolaş iki adamı göstererek, “İşte,” dedi, “budur gökler hâkimiyeti.”</p>
				<p>Yerinden kalkmaya yeltenen Lazar’a yaklaştı. Ama kasıkları çatırdıyordu Lazar’ın, kırılacağından korkarak oturdu. Elini uzatarak parmak uçlarıyla İsa’nın eline dokundu. İsa ürperdi. Lazar’ın eli buz gibiydi, karaydı ve toprak kokuyordu.</p>
				<p>İsa, yeniden soluk almak için avluya çıktı. Bu dirilen adam hâlâ hayatla ölüm arasında sendeleyip duruyordu. Tanrı henüz içindeki çürüklüğü yenememişti. Ölüm, bu adamda olduğu kadar başka hiç kimsede gücünü göstermemişti. İsa korktu ve dehşetli üzüntüye kapıldı.</p>
				<p>İhtiyar Salome koltuk altında iği, ona doğru yaklaştı ve ayakucunda durarak kulağına şöyle fısıldadı, “Efendimiz,” diye başladı sözüne. İsa işitebilmek için eğildi.</p>
				<p>“Söyle Salome.”</p>
				<p>“Efendimiz, göğe çıktığında, senden bir ricam var. Gördün senin için ne kadar çırpındık...”</p>
				<p>“Söyle Salome...” İsa’nın yüreği sıkışır gibi oldu birden. İyi işlerin hiçbir zaman mükâfat bekleyecek kadar alçalmayacağını ne zaman anlayacaktı şu insanlar.</p>
				<p>“Tahtına çıktığında yavrum, oğulların Yahya ile Yakup’u sağına ve soluna oturt.”</p>
				<p>Konuşmamak için dudaklarını sıkan İsa yere bakıyordu.</p>
				<p>“İşittin mi yavrum? Yahya...”</p>
				<p>İsa uzun bir adım atarak eve girdi. Lambanın yanı başında hâlâ dizleri üzerinde açık tuttuğu defteri ile Matta’yı gördü. Matta’nın gözleri kapalıydı: Okumuş olduğu şeylere dalmıştı.</p>
				<p>“Matta,” dedi İsa, “defterini buraya getir. Ne yazıyorsun?”</p>
				<p>Matta ayağa kalktı ve yazdıklarını İsa’ya verdi. Pek mutluydu.</p>
				<p>“Efendimiz,” dedi, “burada senin hayatını ve işlerini anlatıyorum gelecek kuşaklar için.”</p>
				<p>İsa lambanın önünde diz çöküp okumaya başladı. Daha ilk bakışta irkildi. Dehşet içinde sayfaları çeviriyor, yüzü kızararak, öfkelenerek hızlı hızlı okuyordu. Onu gören Matta, korku içinde bir köşeye büzülmüş, bekliyordu. İsa üstünkörü okuduktan sonra kendini tutamayarak Matta’nın İncil’ini yere çarptı.</p>
				<p>“Bu ne?” diye bağırdı. “Baştan başa yalan! Yalan! Mesihin mucizeye ihtiyacı yoktur. Kendisi mucizedir, başka mucizenin gereği yoktur! Ben Beytlehem’de değil, Nasıra’da doğdum. Beytlehem’e ayak basmadım ve hiçbir müneccim de hatırlamıyorum. Ömrümde Mısır’a gitmişliğim yok; ya güvercinin sözleri için yazdıkların: ‘Bu benim sevgili oğlum,’ diyen ben vaftiz olduğumdaki o sözler. Kim sana söyledi? Ben kendim bile doğru dürüst işitemedim. Sen nereden buldun, sen ki orada yoktun?”</p>
				<p>“Melek söyledi bana,” diye cevap verdi Matta tir tir titreyerek.</p>
				<p>“Melek mi? Hangi melek?”</p>
				<p>“Her gece geldiğinde elime kalemimi alırım. Kulağıma eğilir ve bana yazacaklarını söyler.”</p>
				<p>“Melek mi?” diye sordu İsa telaş içinde. “Demek melek yazdırıyor sana, sen de yazıyorsun?”</p>
				<p>Matta cesaretlendi. “Evet, melek. Bazen onu gördüğüm de oluyor, hep kulağımda sesi: Dudakları sağ kulağıma dokunuyor. Kanatlarının beni sardığını duyuyorum. Melek bebek gibi beni kundaklıyor ve ben yazıyorum; hayır, yazmıyorum, onun söylediklerini kopya ediyorum. Ne sanıyordun ya? Bütün bu mucizeleri kendi başıma yazabilir miydim ki?”</p>
				<p>“Melek mi?” diye mırıldanıp duruyordu İsa, düşüncelere daldı. Beytlehem, müneccimler, Mısır ve sen benim sevgili oğlumsun. Bütün bunlar en doğru gerçek idiyse... Bunlar doğruluğun en yüksek katı idiyse, sadece Tanrı’nın içinde bulunduğu doğruluğun? Hak dediğimiz şey, Tanrı yalanlara...</p>
				<p>Sustu. Eğilerek, yere atmış olduğu kâğıtları bir bir topladı ve Matta’ya verdi, Matta da onları işlemeli örtüsüne yeniden sarıp mintanı içine, derisine değecek şekilde sakladı.</p>
				<p>“Melek ne yazdırıyorsa, yaz,” dedi İsa. “Artık benim için geç...” Cümlesinin sonunu getirmedi.</p>
				<p>Bu arada, havariler avluda, Yahuda’nın çevresinde çember yapmışlardı ve Pilatus’un İsa’dan ne istediğini soruyorlardı. Ama Yahuda dönüp onlara bakmadan, gidip sokak kapısında durdu. Onları görmek de, işitmek de tiksindiriyordu onu: Şimdi sadece İsa ile konuşabilirdi artık. Müthiş bir sır bağlıyordu onları şimdi, bu da ötekilerden ayırıyordu onları... Dünyayı yutmuş olan geceye baktı Yahuda. İlk yıldızlar, parlamaya yeni başlayan küçük ikona lambaları gibiydi.</p>
				<p>“İsrail’in Tanrısı,” diye mırıldandı içinden, “yardım et bana, yoksa aklımı oynatacağım.”</p>
				<p>Magdalena tedirgin olmuştu, gidip onun yanında oturdu. O tam gitmek üzereyken, giysisinin ucuna yapıştı.</p>
				<p>“Yahuda, korkmadan bana o sırrı açıklayabilirsin. Beni tanıyorsun.”</p>
				<p>“Ne sırrı? Pilatus ona dikkatli olmasını söylemiş, o kadar. Kayfa...”</p>
				<p>“O sırrı demedim, ötekini.”</p>
				<p>“Hangisini? Yine için için yanıyorsun Magdalena. Gözlerin kor kömür.” İstemeye istemeye güldü. “Ağla, ağla sen. Gözyaşların söndürür onları.”</p>
				<p>Ama Magdalena başörtüsünü ısırdı ve dişleriyle yırttı. “Niye seni seçti acaba?” diye mırıldandı. “Seni, Yahuda İskariyot’u?”</p>
				<p>Kızılsakal öfkelenmişti. Magdalena’yı tuttuğu elini sıktı. “Kimi seçsin istiyordun Magdalena? Yel değirmeni Petrus’u mu, budala Yahya’yı mı, yoksa seni mi, seni, bir kadını? Ben çöl taşlarındanım. Kolay kolay aşınmam. Ondan seçti beni!”</p>
				<p>Magdalena’nın gözleri yaşla doldu. “Haklısın,” diye mırıldandı. “Ben bir kadınım, yaralı, sakat bir kadın...” İçeri girip ateşin başında tortop oldu.</p>
				<p>Marta akşam yemeği için, sofrayı kurmuştu. Havariler avludan gelip diz çöktüler. Lazar tavuk suyunu içmişti. İçinde kana çevrilmişti; artık yere bakıp duruyordu. Yarık yarık olan vücudu hava, ışık ve besiyle kalafatlanıyor, güç buluyordu.</p>
				<p>İç kapı açıldı, ihtiyar haham, solgun, canlı cenaze gibi içeri girdi. Dizleri artık onu çekmek istemediğinden asasına dayanıyordu. İsa’yı görünce, onunla görüşmek istediğini belirten bir işaret yaptı. İsa yerinden kalktı, ihtiyarı tutup oturttu, sonra kendi de Lazar’ın yanına oturdu.</p>
				<p>“Peder,” dedi, “ben de seninle konuşmak istiyordum.”</p>
				<p>“Bugün sana bir şikâyette bulunacağım yavrum,” dedi ihtiyar haham ciddi bir yumuşaklıkla ona bakarak. “Herkesin önünde açıkça söylüyorum. Herkes kadın erkek, duysun söyleyeceklerimizi; mezardan kalkan Lazar’ın da birçok sırları olmalı. Herkes duysun ve yargısını versin.”</p>
				<p>“İnsanlar ne bilir ki?” diye cevap verdi İsa. “Matta’ya sor bak, bu evin içinde bir melek dolaşıyor. O yargılasın. Nedir şikâyetin peder?”</p>
				<p>“Kutsal yasayı ne diye yıkmak istiyorsun? Şimdiye dek saygı göstermiştin, tıpkı bir oğulun babasına saygı göstermesi gerektiği gibi. Ama bugün tapınağın önünde, kendi sancağını dalgalandırdın. Yüreğin daha ne kadar devam edecek başkaldırmaya?”</p>
				<p>“Sevgiye kadar, peder, Tanrı’nın ayakları dibine kadar. Orada destek ve huzur bulacak.”</p>
				<p>“Kutsal yasa ile oraya erişemiyor musun peki? Kutsal yazılarımızın ne dediğini bilmiyor musun ki? Bu yasa, Tanrı dünyayı kurmadan dokuz yüz on dört kuşak önce konmuştu. Postunu verecek hayvan o sırada bulunmadığından, parşömen kâğıdı üstüne yazılmamıştı; tahta üstüne de yazılmamıştı, çünkü ağaç filan yoktu; taş üstüne de yazılmamıştı: Henüz taş da yoktu. Rabbin sol kolu üstündeki beyaz ateş üstüne kara alevlerle yazılmıştı. Tanrı’nın kutsal yasaya göre dünyayı yaratmış olduğunu bilmeni isterdim.”</p>
				<p>“Hayır! Hayır!” diye bağırdı İsa kendini artık tutamayarak. “Hayır!”</p>
				<p>Yaşlı haham, İsa’nın elini tuttu. “Niçin böyle bağırıyorsun, oğlum?”</p>
				<p>İsa utandı ve kızardı. Dizginleri elinden kaçırmıştı, ruhunu yönetemez olmuştu artık. Sanki tepeden tırnağa kadar yaralanmıştı. Ne kadar hafif dokunursanız dokunun, hep bir yeri acıyormuş gibi çığlık atıyordu.</p>
				<p>Yine bağırdıktan sonra durgunlaşmıştı. Yaşlı hahamın elinden tuttu ve sesini alçaltarak:</p>
				<p>“Kutsal yazılar, peder, yüreğimin sayfalarıdır. Öteki bütün sayfaları yırttım.”</p>
				<p>Ama konuşurken fikrini değiştirdi: “Ben değilim yırtan... ben değilim, beni gönderen Tanrı.”</p>
				<p>İsa’nın yanında dizleri birbirine değecek kadar yakın oturan yaşlı haham, İsa’nın bedeninden, dayanılması güç ateşli bir kuvvetin fışkırdığını duydu; açılan pencereden güçlü bir rüzgâr esip de lambayı söndürünce, haham karanlıkta Meryem’in oğlunun odanın ortasında dimdik, ateşten bir sütun gibi ihtişamla durduğunu gördü. Musa ile İlyas’ın yine orada olup olmadığını anlamak için sağına ve soluna baktı, ama hiçbirini göremedi. İsa ihtişamında yalnızdı, başı kamışlı tavana değiyor ve pırıl pırıl parlıyordu. Yaşlı haham çığlık atmak üzereyken, İsa kollarını iki yana açtı. Şimdi bir çarmıh halini almıştı ve alevler tarafından yalanıyordu.</p>
				<p>Marta ayağa kalkıp lambayı yeniden yaktı. Her şey birden eski düzene girdi. İsa hâlâ başı önüne eğik, düşünceli düşünceli duruyordu. Haham bakındı: Başka kimse bir şey görmemişti karanlıkta. Ötekilerin hepsi de masanın çevresine yerleşmişlerdi, sakin sakin yemeğe hazırlanıyorlardı. Tanrı beni elinde tutuyor, benimle oynuyor, diye düşündü haham. Doğruluk yedi kattır. Beni aşağı yukarı indirip çıkarıyor, sarhoş oluyorum...</p>
				<p>İsa aç değildi, yemeğe oturmadı. İhtiyar haham da bir şey yemek istemedi. Gözlerini kapamış, uykuya dalmış gibi görünen Lazar’ın yanında kaldılar. Lazar uyumuyordu ama düşünüyordu. Neydi o gördüğü düş? Ölmüş müydü yani, toprağın altına gömülmüş müydü, derken: Lazar, çık gel! diye müthiş bir ses duymuş muydu da kefeniyle birden dışarı fırlamış, uyandığında düşünde gördüğü kefene sarılı bulmuştu kendini. Yoksa gördüğü düş değil miydi? Hades’e gerçekten inmiş olabilir miydi?</p>
				<p>“Niçin onu mezardan çıkardın, yavrum?”</p>
				<p>“Ben istemedim,” diye cevap verdi İsa yavaşça, “istemedim ben peder. Mezar taşını kaldırdığını görünce korktum, kaçmak istedim, ama pek utandım. Orada kalıp titredim.”</p>
				<p>“Her şeye tahammül edebilirim,” dedi haham, “her şeye, sadece çürüyen leş kokusuna dayanamam. Başka bir korkunç ceset daha görmüştüm. Canlıyken daha çürümeye başlamıştı, bir yandan yiyor, konuşuyor ve iç çekiyordu. Kral Herodes, o cehennemlik asil... Sevdiği kadın Mariana’yı öldürmüştü; dostlarını, generallerini, oğullarını öldürmüştü. Ülkeler fethetmiş, şatolar yapmış, saraylar, şehirler kurmuş, Süleyman’ın eski tapınağından daha muhteşem bir tapınak olan Kudüs’ün kutsal tapınağını kurmuştu. Adını taşlara tunç ve altın harflerle yazdırmıştı; ölümsüzlüğe susamıştı. Derken ihtişamını en yüksek noktasında, Tanrı’nın parmağı boynuna dokunmuş, birden çürümeye başlamıştı. Her zaman açtı. Durmadan yiyor, yine de doymuyordu. Bağırsakları müzmin, çürüyen bir yaraydı; öyle açtı ki, çakallar geceleyin onun böğürmesini duyduğunda, tir tir titremişlerdi. Karnı, ayakları ve koltuk altları şişmeye başlamıştı. Hayalarından kurtlar çıkıyordu, ilkin orası olmuştu çürümeye başlayan. Pis koku öylesine keskindi ki, hiçbir insan varlığı yanına yanaşamıyordu. Köleleri baygın düşüyorlardı. Şeria’nın yakınındaki Kallirhoe’daki sıcak su pınarlarına götürülmüştü, orada durumu daha da beterleşti. Sıcak yağa batırdılar, daha kötü oldu. O sıralarda hastalıkları iyi etmek ve cinler çıkarmak konusunda ünüm etrafa yayılmıştı. Krala söylenince, beni çağırmıştı. O sırada Eriha’daki bahçelerde bulunuyordu, leş kokusu Kudüs’ten ta Şeria’ya kadar geliyordu. İlk yanına vardığımda, bayıldım. Merhemler yapıp baştan aşağı sürdüm. Gizlice başımı önüme eğdim ve kustum. Bu bir kral mı diye sordum kendi kendime. İnsan denen şey mi bu: pislik ve koku? Onu bunu düzene sokacak ruh nerde peki?”</p>
				<p>Haham pek yumuşak bir sesle konuşuyordu. Yemek yerken bu gibi sözlerin başkaları tarafından duyulması doğru olmazdı. İsa dinliyor, umutsuzluk içinde başını önüne eğiyordu. Hahamdan bu akşam rica etmek istediği şey buydu: Güç bulsun diye kendisine ölümden söz açmasını istiyordu. Alışması için, ölümü daima karşısında görmesi gerekti. Ama şimdi... Elini uzatıp hahamı susturarak bağırmak istiyordu yeter artık, diye, ama bu noktada ihtiyarı nasıl kesebilirdi ki. Haham bütün pisliği anlatmak ve hatırasından çıkarıp kendini arıtmak için sabırsızlanıyordu.</p>
				<p>“Merhemlerim işe yaramadı, kurtlar onu da yediler. Ama o pislik içinde bir şeytan hâlâ tahta kurulmuş, buyruk veriyordu. İsrail’in bütün zenginlerini ve iktidar sahiplerini birleştirmiş, avluda hapsetmişti. Ölmek üzereyken kardeşi Salome’yi çağırdı. ‘Ruhumu teslim eder etmez,’ dedi, ‘hepsini öldür ki, ölümümden sevinç duymasınlar!’ Derken yok oldu. Büyük Herodes, Yahudilerin en son kralı yok oldu. Ağaçların ardına saklandım ve dans etmeye başladım. Yahudiye’nin son kralı yok olmuştu, kutlu an gelmişti, Musa’nın ahdinde kehanette bulunduğu o kutlu an: ‘Sonunda ahlaksız, sefih bir kral gelecek, çocukları hayırsız çıkacak; ve batıdan barbar ordular ile bir kral gelip kutsal ülkeyi işgal edecek. Sonra da dünyanın sonu gelmiş olacak!’ Musa Peygamber böyle kehanette bulunmuştu. Hepsi de oldu. Dünyanın sonu geldi.”</p>
				<p>İsa irkildi. Bu kehaneti ilk olarak duyuyordu. “Nerede yazılı bu?” diye bağırdı. “Peygamber kim? İlk kez duyuyorum bunu!”</p>
				<p>“Birkaç yıl önce Yahudiye Çölü’nün bir mağarasında bir keşiş kil bir kavanoz içinde eski bir parşömen bulmuştu. Açtığında, üstte kırmızı harflerle yazılı: ‘Musa’nın Ahdi’ olduğunu görmüştü. Ölmeden önce, büyük ata, tahtını bırakacağı, Nuh’un oğlu Yeşua’yı çağırmış, gelecekte bütün olacak olanları ona yazdırmıştı. İşte! Kehanette bulunmuş olduğu yıllar geldi. Sefih Kral Herodes idi, barbar ordular Romalılardı; dünyanın sonu ise başını kaldırırsan, kapıdan geldiğini görürsün.”</p>
				<p>İsa kalktı. Ev onu sıkıyordu. Kaygısız kaygısız yemek yemekte olan yoldaşların yanından geçip avluya çıktı. Orada başını havaya kaldırdı. Kocaman, üzgün ay, o sırada Moab Dağları’nın ardından yükseliyordu. Neredeyse dolunay olacaktı ve Pesah Bayramı’nda doğacaktı.</p>
				<p>Ömründe sanki ilk kez görüyormuş gibi, şaşkın şaşkın gözünü dikmiş, bakıyordu. Nedir bu ay, diye soruyordu kendi kendine, dağlardan doğan ve korkan köpeklerin kuyruğunu bacakları arasına alıp havlatan bu ay. Dehşet dolu sessizlikte, sessiz sessiz yükseliyor ve zehir damlatıyor. İnsan yüreği zehirle dolan bir kuyu oluyor... İsa, yanakları, boynu ve kolları üstünde zehirli bir dil, yalayan yüzünü ve bedenini beyaz bir ışıkla, beyaz bir kefenle saran bir dil duydu.</p>
				<p>Efendisinin acı çektiği Yahya’ya malum olmuştu. Avluya çıkıp onu gördü, bütün vücudu ay ışığına batmıştı. Ürkütmemek için yavaşça konuştu: “Efendimiz...” diye parmaklarının ucuna basa basa yaklaştı.</p>
				<p>İsa dönüp ona baktı. İnce, tüysüz ergin bir kişi kayboldu ve ayın altında avlunun ortasında yaşlı, pek yaşlı bir adam durdu. Bir elinde açık, boş bir defter, öteki elinde bir tüy kalem; uzun, bakır uçlu bir mızrak gibi tüy bir kalem vardı. Baştan başa beyaz sakalı dizlerine akıyordu.</p>
				<p>“Gök gürültüsünün oğlu,” diye bağırdı İsa benliğinin dışına çıkarak, “yaz: ‘Ben Alfa’yım ve Omega’yım, var olmuş olan, var olan ve var olacak olan, Ordular Rabbi’yim.’ Borazan gibi yüksek bir ses işittin mi?”</p>
				<p>Yahya dehşete düşmüştü. Efendimizin zihninin dengesi bozulmaya başladı! Ayın insanı sarhoş ettiğini biliyordu, bu yüzden çıkmıştı avluya: onu alıp içeri sokmak için. Ama yazık! Geç kalmıştı. “Sakin ol efendimiz,” dedi, “ben, sevgilin Yahya. İçeri girelim. Burası Lazar’ın evi.”</p>
				<p>“Yaz!” diye buyurdu İsa. “Tanrı’nın önünde duran yedi meleği gördüm. Onlara yedi borazan verildi.” (8:2) </p>
				<p>Görüyor musun onları gök gürültüsünün oğlu! Yaz:</p>
				<p>“Yedi melek ellerindeki yedi borazanı çalmaya hazırlandı.” (8:6) “Birinci melek borazanını çaldı. Kanla karışık dolu ve ateş oluştu, yeryüzüne yağdı. Yerin üçte biri, ağaçların üçte biri ve bütün yeşil otlar yandı.” (8:7) “İkinci melek borazanını çaldı. Alev alev yanan, dağ gibi büyük bir k ütle denize atıldı. Denizin üçte biri kana dönüştü.” (8:9) “Denizdeki yaratıkların üçte biri öldü, gemilerin üçte biri yok oldu.” (8:9) “Üçüncü melek borazanını çaldı. Gökten meşale gibi yanan büyük bir yıldız ırmakların üçte biri üzerine ve su pınarlarının üzerine düştü.” (8:10) “Bu yıldızın adı Pelin’dir. Suların üçte biri pelin gibi acılaştı. Acılaşan sulardan içen birçok insan öldü.” (8:11) “Dördüncü melek borazanını çaldı. Güneşin üçte biri, ayın üçte biri, yıldızların üçte biri vuruldu. Sonuç olarak ışıkların üçte biri söndü, gündüzün ve gecenin üçte biri ışıksız kaldı.” (8:12) “Beşinci melek borazanını çaldı. Gökten yere düşmüş bir yıldız gördüm. Dipsiz derinliklere açılan kuyunun anahtarı ona verildi.” (9:1) “Dipsiz derinliklerin kuyusunu açınca kuyudan büyük bir ocağın dumanı gibi duman çıktı. Kuyunun dumanında güneş ve hava karardı.” (9:2) “Dumanın içinden yeryüzüne çekirgeler yağdı...” (9:3) “Çekirgelerin görünümü savaşa hazırlanmış atlara benziyordu...” (9:7) “Saçları kadın saçına, dişleri aslan dişine benziyordu.” (9:8) “Demir zırhlara benzer göğüs zırhları vardı. Kanatlarının sesi savaşa koşan çok sayıda atlı arabanın sesine benziyordu.” (9:9) “Altıncı melek borazanını çaldı...” (9:13)</p>
				<p>Ama Yahya dayanamaz olmuştu. Gözyaşları içinde İsa’nın ayakları dibine düşüp, “Efendim,” diye bağırdı, “sakin olun... sakin olun...”</p>
				<p>İsa ağlamayı duydu, titredi ve eğildiğinde sevgili havarisinin ayakları dibinde olduğunu gördü.</p>
				<p>“Sevgili Yahya,” dedi, “niye ağlıyorsun?”</p>
				<p>Yahya, İsa’nın ayın altında bir an için aklını yitirdiğini açıklamaya utandı. “Efendimiz,” dedi, “içeri girelim. İhtiyar, ne olduğunuzu sordu, havariler de sizi görmek istiyor.”</p>
				<p>“Onun için mi ağlıyorsun, sevgili Yahya?.. Girelim haydi.”</p>
				<p>İçeri girip yine ihtiyar hahamın yanı başına oturdu. Pek yorgundu. Elleri terliyordu, yanıyordu baştan ayağa, bir yandan da ürperiyordu. Yaşlı haham ona korku içinde baktı.</p>
				<p>“Yavrum, aya bakma,” dedi İsa’nın ter damlayan elini tutarak. “Şeytanın baş sevgilisi, gecenin meme ucu derler ve ondan akan...”</p>
				<p>Ama İsa ölümü düşünüyordu.</p>
				<p>“Peder,” dedi, “öyle geliyor ki bana, ölüm üstüne kötü konuştun. Ölüm Herodes’in görünüşünde değildir. Hayır, büyük bir efendidir. Tanrı’nın anahtarlarının bekçisidir ve kapıyı açar. Başka ölümleri hatırlamaya çalış peder, hatırla da içim yatışsın.”</p>
				<p>Havarilerin yemeği bitmişti. Söz dinlemek üzere gevezeliklerini kısa kestiler. Marta sofrayı temizledi; iki Maria İsa’nın ayakları dibine çöktüler. Ara sıra biri ötekinin kollarına, göğsüne, gözlerine, ağzına ve saçına bakıyor, hangisinin daha güzel olduğunu kaygı içinde hesaplıyorlardı.</p>
				<p>“Haklısın, yavrum,” dedi ihtiyar. “Tanrı’nın kara başmeleği için kötü söz söyledim. Hep ölenin çehresine bürünür. Herodes ise ölen, Herodes olur; ölen bir aziz ise, yedi güneş gibi parıldar. Büyük bir efendidir, savaş arabasıyla gelir ve azizi kaldırıp göğe yükseltir. Sonsuzda bürüneceğin yüzü görmek ister misin? O zaman son ânında ölümün sana nasıl geleceğine bak.”</p>
				<p>Hepsi ağzı açık, dinliyordu, her biri de zihninde kendi ruhunu tartıyordu. Uzun bir süre konuşmaz oldular, sanki her biri kendi ölümünün yüzünü görmek ister gibiydi.</p>
				<p>Sonunda İsa ağzını açarak konuştu: “Bir keresinde, peder, ben on iki yaşlarındayken, havraya gitmiş ve senin İşaya Peygamber’in şehit oluşunu Nasıralılara anlatmana kulak vermiştim. Ama çok oluyor, unuttum. Bu akşam onun sonu hakkında konuşmanı istiyorum, ruhum yatışsın, ölümle uzlaşabileyim diye, çünkü ruhumu pek kızdırdın Herodes hakkında konuştuklarınla.”</p>
				<p>“Niçin bu akşam hep ölümden söz edilmesini istiyorsun yavrum? Bu muydu benden rican?”</p>
				<p>“Evet. Daha büyük rica olamaz.” Havarilere döndü: “Ölümden korkmayın arkadaşlar. Hayırlı olsun! Ölüm olmasaydı Tanrı’ya nasıl erişir de sonsuzca onunla birlikte kalabilirdik? Doğrusu size derim ki, ölüm anahtarları tutmakta ve kapıyı açmakta.”</p>
				<p>İhtiyar haham şaşkın şaşkın ona bakıyordu. “İsa ölüm hakkında nasıl böyle sevgi ve kesinlikle konuşabilirsin? Sesini nicedir bu denli tatlı işitmemiştik.”</p>
				<p>“Bize İşaya Peygamber’in ölümünü anlat, haklı olduğumu görürsün.”</p>
				<p>Yaşlı haham Lazar’a değmemek için duruşunu değiştirdi.</p>
				<p>“Ahlaksız Kral Manasse, babasının, Tanrı’dan korkan Hezekiel’in buyruklarını unutmuştu; Şeytan girip onu ele geçirdi. Manasse Tanrı’nın sesi olan İşaya’yı dinlemez oldu. Bu yüzden onu bulup bir daha konuşmasın diye boğazlatmak üzere Yahudiye’nin dört bir yanına caniler gönderdi. Ama İşaya Beytlehem’deydi. Koca bir sedir kovuğu içine saklanmış dua ediyor, oruç tutuyor, Tanrı’ nın İsrail’e acıyıp onu kurtarması için yalvarıyordu. Bir gün Samiriyeli biri, yasa dışında olan biri, dua eden peygamberin eli ağaçtan dışarı çıkmışken gördü. Yasa düşmanı Samiriyeli onu görünce, doğru koşup krala haber verdi. Peygamber yakalanıp krala götürüldü. Ağaç kestikleri testereyi getirip ‘Onu ikiye bölün!’ diye buyurdu lanet olası herif. Adamı yere yatırdılar. İki adam testerenin başına geçip kesmeye başladı. ‘Sözlerini inkâr et!’ diye bağırdı kral. ‘Öldürmem seni!’ Ama İşaya Cennet’e girmiş bulunuyordu, yeryüzünün seslerini duymaz olmuştu. ‘Tanrı’yı inkâr et!’ diye bağırıyordu kral. ‘Tebam ayaklarına kapanıp sana tapacak!’</p>
				<p>“‘Gücüm yetmez,’ diye cevap verdi ona Peygamber, ‘ancak bedenimi öldürebilirsin. Ruhuma erişemezsin, sesimi de boğamazsın. İkisi de ölümsüzdür çünkü. Biri Tanrı’ya yükselir; öteki, sesim, sonsuzca yeryüzünde kalıp vaaz eder.’ Konuşması bitince ölüm, saçında yaldızlı sedirden bir taç, ateşten bir savaş arabası içinde gelip onu aldı.”</p>
				<p>İsa ayağa kalktı, gözleri pırıl pırıldı. Üzerinde ateşten bir savaş arabası duruyordu.</p>
				<p>“Arkadaşlar,” dedi havarilerine bir bir bakarak, “sevgili yoldaşlar: Beni seviyorsanız, bu gece size söyleyeceğim sözlere kulak verin. Her an giyimli kuşamlı ve hazır olmanız gerek. Sandalları olanlar sandallarıyla, asaları olanlar asalarıyla yolculuğa çıkmaya hazır olmalısınız. Beden nedir ki? Ruhun çadırı. ‘Çadırlarımızı alıp ayrılıyoruz!’ demeniz gerek her an. ‘Ayrılıp vatanımıza dönüyoruz!’ Hangi vatan mı? Gök!</p>
				<p>Dostlarım, bu gece size söyleyeceğim son söz şu olacak: Sevgili bir mezarın önünde bulduğunuzda kendinizi, ağlamaya başlamayın. Aklınızdan şu büyük avuntu çıkmasın: Ölüm, ölümsüzlüğün yoludur, başka yol yoktur. Sevgiliniz ölmedi, ölümsüzleşti.”</p>
				</div>
  </body>
</html>