<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter8">
<div class="html5_section">
				<h1 class="chapter-num">8</h1>
				<p>Manastır, Nasıra Gölü’nün ötesinde, yükseklere kurulmuştu, kül-kırmızısı kayalardan yapılmış, koca koca kül kırmızısı kayalar arasına sokulmuştu. Gece yarısıydı... Sular damla damla değil, sel gibi boşalıyordu gökten. Sırtlanlar, kurtlar, çakallar uluyor, daha ötelerden, birbiri ardından duyulan gök gürültüleriyle gazaba gelmiş bir çift aslan kükrüyordu. Karanlıklar içine gömülü manastır, ikide bir şimşekle yanıp sönüyordu; Sina Dağı’nın Tanrısı kırbaçlıyordu onu. Keşişler, hücrelerinde yüzükoyun yere kapanmış, toprağı yeniden batırmasın diye Adonay’a yakarıyorlardı. Nuh’a söz vermemiş miydi? Bu dostluğun belirtisi olarak da, yerden göğe uzanan bir gökkuşağı germemiş miydi?</p>
				<p>Başrahibin hücresinde ışık vardı sadece. Başrahip Yoaşim, servi ağacından yapılmış, yüksek duvara yapışık koltukta –yedi kollu şamdanın altında– oturuyordu; bir deri bir kemikti, zor soluyordu, beyaz sakalı dereyi andırıyordu, kollarını kavuşturmuştu, gözleri kapalıydı – rahlede durmuş, ona Daniel Peygamber bölümünü okuyan genç rahip adayını dinliyordu:</p>
				<p>“Bir gece şöyle bir görüntü belirdi hayalimde. Göğün dört rüzgârının Büyük Deniz’de birleştiğini gördüm. Denizden, birbirine benzemeyen, dört büyük hayvan çıktı. Birincisi kanatları olan bir aslana benziyordu. Kanatları sökülüp de insan gibi iki ayağı üstünde durduruluncaya, içine de bir insan yüreği sokuluncaya kadar ona baktım. Derken ayıya benzeyen başka bir hayvan çıktı; biri ona kalk dedi, bol bol et ye, yut. Bir de baktım bir üçüncüsü. Parsa benzeyen, sırtında da kuş gibi dört kanadı vardı. Dört başlıydı bu hayvan, egemenlik de ona verilmişti...”</p>
				<p>Rahip adayı, tedirgin oldu ve durdu. Başrahibin iç çekişini ya da heyecan içinde tırnaklarını iskemleye batırışını duymaz olmuştu; soluk alışını bile duymuyordu. Ölmüş müydü yoksa? Kaç gündür ağzına lokma koymak istememişti. Tanrı’ya darılmış, ölmek istiyordu. Ölmek istiyordu –öteki rahiplere açıkça, söylemişti bunu–, ruhu beden yükünden kurtulsun da, Tanrı’yı bulabilmek için göğe çıksın diye ölmek istiyordu.</p>
				<p>Halletmesini istediği bir şikâyeti vardı; onu görmesi, onunla konuşması gerekirdi. Ne var ki, beden kurşun gibi ağırdı, yükselmesini önlüyordu. Bu yüzden, bedenine yol vermek, onu mezarda bırakmak, gerçek Yoaşim’in göğe çıkıp Tanrı’ya derdini anlatmasını istiyordu. Ödeviydi bu onun.</p>
				<p>İsrail’in babalarından biri değil miydi ki? İsrail ulusunun sürülerle ağzı vardı, ama hiçbirinden de ses çıkmıyordu. Tanrı’nın karşısına geçip çektiklerini söyleyemiyorlardı. Yoaşim söyleyebiliyordu ama, başka çaresi kalmamıştı!</p>
				<p>Rahip adayı dönüp baktı. Yedi alev altındaki başrahibin kafası kurt yenikleriyle dolu çürük tahta gibi oyuktu, güneş ve orucun sertleştirdiği bu kafa, kervanların ara sıra çölde karşılaştıkları, yağmurla yıkanmış ilkel hayvan kafataslarına ne kadar da benziyordu! Ne görüntüler görmüştü bu kafa, gökler kaç kez açılmıştı karşısında, cehennemin dibi kaç kez açılmıştı önünde! Zihni Yakup’un merdiveni gibiydi, üstüne İsrail’in bütün kaygıları ve umutları durmadan inip çıkmıştı.</p>
				<p>Gözlerini açan başrahip adayın, önünde ölü gibi benzi atmış bir durumda ayakta dikildiğini gördü. Avizenin ışığı altında yanaklarındaki altın tüyler bütün bakirliğiyle parıldıyordu, uzaklara sürüklenmiş gözleriyse acıyla doluydu.</p>
				<p>Başrahibin sert yüz ifadesi tatlılaştı. Babası Zebedi’ nin elinden kaptığı bu yakışıklı delikanlıyı seviyordu, buraya Tanrı’ya adamak üzere getirmişti onu. Söz dinleyişini, hevesliliğini, susan dudaklarını, tatmin olmayan gözlerini, tatlılığını ve çabuk işleyen zekâsını seviyordu. Bir gün, diyordu, bu çocuk Tanrı’yla konuşacaktır, benim yapamadığımı o yapacaktır; omzundaki iki yarayı kanat haline getirecektir. Hayatım süresince ben göğe çıkmadım, o çıkacaktır.</p>
				<p>Çocuk bir keresinde ana babasıyla manastıra gelmişti. Pesah Bayramı’nı kutlamak içindi. Zebedi Baba’nın uzaktan akrabası olan başrahip onları sevinçle karşılamış, kendi masasına oturtmuştu. Yahya o sıralarda on altı yaşındaydı. Yemeği üzerine eğilmiş yerken, başrahibin gözünün, kafasının derisine değdiğini, kemikleri aralayıp kafatasının ek yerlerinden geçerek beynine işlediğini duymuştu. Dehşet içinde başını kaldırıp baktığında Pesah masası üstünde iki bakış, havanın ortasında buluşmuştu... O günden sonra balıkçı kayıkları ve Nasıra Gölü çocuk için büyük gelmemeye başlamıştı. İkide bir iç çekiyor, günden güne soluyordu, yaşlı Zebedi sonunda usanmış, şöyle bağırmıştı: “Aklın balık yakalamada değil senin, Tanrı’da. Ne yapalım, git, durma. İki oğlum vardı. Tanrı kendisiyle paylaşmamı istedi, paylaşacağız, gitsin kendi seçtiği yola!..”</p>
				<p>Başrahip karşısında dikilen çocuğa bakıyordu. Paylamaktı niyeti, ama onu görünce ifadesi tatlılaşıverdi.</p>
				<p>“Niye durdun, yavrum?” diye sordu. “Görüntümü yarıda kestin. Böyle yapmamalısın. O bir peygamberdir, peygamberlere ise saygı gerekir.”</p>
				<p>Çocuk kıpkırmızı oldu, rahle üzerindeki deri tomarını yeniden açıp tekdüze bir sesle okumaya başladı:</p>
				<p>“Derken dördüncü hayvanı gördüm gece görüntümde, korkunç, meşum son derece kuvvetli bir hayvan; koca koca demir dişleri vardı. Ötekilerin hepsini yuttu, paramparça etti, geri kalan taraflarını da ayakları altında ezdi. Bu öteki hayvanların hiçbirine benzemiyordu; on tane de boynuzu vardı...”</p>
				<p>“Yeter!” diye haykırdı başrahip. “Yeter bırak artık!”</p>
				<p>Adamın bağırışı çocuğu ürkütmüş, kutsal yazı da mozaik taşlar üstüne yuvarlanmıştı. Yere eğilerek aldı, dudaklarına götürdü ve öptü; derken gidip köşede durdu, gözlerini üstüne dikti. Tırnakları iskemlesine batmış bir halde bağırıyordu başrahip:</p>
				<p>“Daniel, bütün kehanetlerin yerine geldi. Dört hayvan geçti üzerimizden. Kartal kanatlı aslan gelip yırtarak deşti bizi; İbrani eti yiyerek yaşayan ayı, gelip yedi bizi; dört başlı pars gelip, ısırdı bizi: doğudan, batıdan, kuzeyden ve güneyden. Demir dişli ve on boynuzlu hayvan şimdi üstümüzde oturmakta: Henüz gelmedi, kaçmadı. Başımıza salacağına söz verdiğin bütün felaketleri ve korkuları gönderdin ya Rabbim, şükürler olsun sana! Ama iyi şeyler de vardı verdiğin sözler arasında. Onları niye göndermedin? Onlar söz konusu olduğunda neden elin sıkı? Bol bol felaket saldın üstümüze; şimdi de cömertçe kârlarından ver bize! Bize vaat ettiğin İnsanoğlu nerede?.. Oku Yahya!”</p>
				<p>Çocuk gömleğinin altında tomar, bulunduğu köşeden ayrıldı. Rahleye doğru giderek yeniden okumaya başladı. Ama sesi, başrahibinki gibi vahşileşmemişti:</p>
				<p>“Gece görüntümde bir de baktım İnsan’ın Oğlu’na benzer biri göklerdeki bulutlar üstüne geldi ve piri faniye yaklaştı, yanına getirildi. Hâkimiyet, ululuk, melekler, uluslar, halk toplulukları ve türlü diller konuşan insanlar ona kulluk ettiler. Onun hâkimiyeti sonsuz bir hâkimiyet, onun hâkimiyeti yıkılmayacak bir hâkimiyettir.”</p>
				<p>Kendisini artık tutamayan başrahip, iskemlesinden kalktı, bir adım attı, derken bir adım daha, rahleye vardı, düşer gibi oldu, ama koca avucunu kutsal yazı üstüne indirerek dengesini bulabildi.</p>
				<p>“Nerde vaat ettiğin o İnsan’ın Oğlu? Bize söz verdin mi, vermedin mi? İnkâr edemezsin sözünü, burada işte bu yazıda yazıyor!” Kızgın kızgın, heyecan içinde elini kehanet üstüne indirdi. “İşte burada yazılı! Oku Yahya! Oku yeniden.”</p>
				<p>Ama bekleyemedi başrahip. Aday, başlamaya vakit bulamadan, başrahip yazıyı kaptığı gibi yukarı, ışığa doğru kaldırdı ve bakmadan, muzafferane bir sesle okumaya başladı:</p>
				<p>“Hâkimiyet, ululuk, melekler, halk toplulukları, uluslar ve türlü diller konuşan insanlar ona kulluk ettiler. Onun hâkimiyeti sonsuz bir hâkimiyettir, onun hâkimiyeti yıkılmayacak bir hâkimiyettir.”</p>
				<p>Tomarı, rahle üstünde açık bırakıp pencereden dışardaki karanlığa baktı.</p>
				<p>“Hani, hani o İnsan’ın Oğlu?” diye seslendi, karanlığa gözünü dikerek. “Onu bize vaat ettiğine göre, senin değildir artık, bizimdir o! Hani, hani nerde? Senin ulusunun, İsrail ulusunun, bütün evreni yönetebilmesi için, hâkimiyeti, ululuğu ve melekleri neden vermiyorsun? Boyunlarımız göğü gözlemekten, açılmasını beklemekten kaskatı kesildi. Ne zaman? Ne zaman gelecek? Evet, niye durmadan aynı şeyi söyleyip duruyorsun, biliyoruz, pekâlâ, senin bir saniyen biz insanlara göre bin yıl. Eğer adilsen kendi ölçünle değil, bizimkiyle ölçersin, budur Adalet!”</p>
				<p>Pencereye doğru yürüdü, ama dizlerinin bağı çözülmüştü, durdu ve havada denge bulmak istermiş gibi, ellerini ileri doğru uzattı. Çocuk ona destek olmak için koştu, ama başrahip kızdı, elini sürmemesi için başıyla işaret etti. Bütün gücünü toplayarak pencereye vardı, duvara yaslandı, başını elinden geldiği kadar dışarı uzattı ve baktı. Karanlıktı her yer... Şimşek daha seyrek çakıyordu, ama sular manastırı çevreleyen kayalar üstünde gürül gürül akıyordu. Kaktüslere yıldırım çarptığı zamanlar, sanki olduğu yerde dönüp biçim değiştiriyorlardı: Cüzamlı kollarının göğe yükseldiği, bir sakatlar ulusu haline geliyorlardı.</p>
				<p>Ruhunu ve bedenini gererek dinledi başrahip. Uzaklardan çölün yaban hayvanlarının ulumaları, haykırışları geliyordu. Hayvanlar aç değildi, korkmuşlardı. Yakında, hemen hemen üstlerinde ateşe ve kasırgaya sarılı bir hayvan böğürerek karanlıkta ilerliyordu... Başrahip çölün seslerini dinledi, dinlerken birden ürperdi ve döndü. Görünmeyen bir varlık girmişti hücresine! Baktı. Şamdanın yedi noktası pır pır ediyordu, sönmek üzereydi; kullanılmadan bir köşede duran bir harpın dokuz teli vahşi sesler çıkardı, sanki görünmeyen bir el öfkeyle koparıyordu onları. Başrahip titremeye başladı.</p>
				<p>“Yahya,” dedi, bakınarak, “gel, yaklaş yanıma.”</p>
				<p>Çocuk bulunduğu köşeden fırlayarak atıldı ve yaklaştı.</p>
				<p>“Buyur, peder,” dedi, secdeye varmak üzere diz çöktü.</p>
				<p>“Yahya, git, keşişleri çağır. Göçmeden, onlara bir sözüm var.”</p>
				<p>“Göçmeden mi dediniz?”</p>
				<p>Çocuk titredi. Yaşlı adamın arkasında kanat çırpan iki kara kanat gözüne ilişmişti.</p>
				<p>“Gidiyorum artık,” dedi başrahip, sesi sanki öteki kıyıdan geliyormuş gibiydi. “Gidiyorum! Görmedin mi yedi alevin sendeleyerek, fitillerinden kaçtığını? Harpın dokuz telinin vahşi sesler çıkardığını duymadın mı, nerdeyse kopacaktılar! Ben gidiyorum Yahya. Koş çağır keşişleri, onlarla konuşmak istiyorum.”</p>
				<p>Çocuk başını eğerek kayboldu. Başrahip yedi kollu şamdanın altında hücrenin orta yerinde ayakta kaldı. İşte sonunda yapayalnız kalmıştı Tanrı’yla: İstediği gibi içini dökebilirdi ona, kimsenin duyacağından çekinmezdi: Başını hafifçe yukarı kaldırdı, Tanrı’nın karşısında olduğunu biliyordu.</p>
				<p>“Geliyorum, geliyorum,” dedi ona. “Niye hücreme giriyorsun, niçin ışığı söndürmeye kalkıyorsun, harpın tellerini koparıp beni yakalıyorsun? Geliyorum, sadece senin iradenle değil, benimkiyle de. Geliyorum. Ulusumun şikâyetlerinin yazılı olduğu tabletler de elimde. Seni görmek, seninle konuşmak istiyorum. Biliyorum dinlemediğini ya da dinlememezlikten geldiğini, ama sen açıncaya kadar vuracağım kapına, açmazsan (burada kimse yok, rahat konuşabilirim), kapını kıracağım! Ateşlisin, ateşli insanlardan hoşlanıyorsun, sadece onlara kulum diyorsun. Şimdiye dek ağladık, secdeye vardık ve iraden yerine getirilecektir dedik! Ama artık uzun süre dayanamayız Rabbim. Daha ne kadar bekleyeceğiz? Vahşisin sen, vahşi insanları seviyorsun, biz de vahşileşeceğiz. Şimdi bizim irademiz yerine getirilecek, bizimki!”</p>
				<p>Başrahip böyle konuşurken havadaki bütün sesleri duyabilmek için kulak kesilmişti. Yağmur dinmiş, gök gürültüsü uzaklara gitmişti; gürültü şimdi doğudan boğuk boğuk geliyordu, çölün ta uzaklarından. Yedi alev, yaşlı adamın beyaz başı üstünde yanmaya devam ediyordu.</p>
				<p>Başrahip susup bekledi. Alevlerin yeniden pır pır etmesi için, harpın yeniden dehşetle sesler çıkarması için uzun süre bekledi... Hiçbir ses duyulmuyordu! Başını salladı. “İnsanın vücudu lanetli,” diye mırıldandı. “Ruhun görünmeyeni görmesini ve duymasını engelleyen hep beden oluyor. Öldür beni Rabbim. Senin karşında bedenin ayırıcı duvarı olmadan durabilmek, konuştuğunda sesini duyabilmek istiyorum!”</p>
				<p>Hücrenin kapısı bu arada sessizce açılmış ve zamansız uyandırılmış keşişler, beyaz giysileri içinde sırayla içeri girmişlerdi. Hayaletler gibi duvara yaslanıp beklediler. Başrahibin son sözlerini duymuşlardı, soluk boğazlarına takılmıştı. Tanrı’yla konuşuyor, demişlerdi kendi kendilerine, Tanrı’yı azarlıyor: Yıldırım, çarptı çarpacak bizi! Duvara yaslanmış, titreşiyorlardı.</p>
				<p>Başrahip uzaklara bakıyordu. Gözleri başka bir yerdeydi; görmüyorlardı. Aday yaklaşarak secdeye vardı.</p>
				<p>“Geldiler peder,” dedi. Onu ürkütmemek için yavaşça konuşmuştu.</p>
				<p>Başrahip adayın sesini duydu. Dönüp ötekilere baktı. Hücrenin orta yerinden ayrıldı, bir düzen üzerine, ağır ağır yürüyor, ölmek üzere olan vücudunu mümkün olduğu kadar dik tutmaya çalışıyordu. İskemleye vardı, önündeki alçak tabureye çıktı ve durdu. Kolunun çevresindeki, üstünde kutsal özdeyişler yazılı muska çözüldü. Aday vaktinde yetişip üzerinde yürünülen yere sürünmesine vakit bırakmadan yeniden bağladı. Başrahip elini uzatarak, koltuğun yanındaki fildişi saplı asayı yakaladı. Yeniden güç bularak yukarı kaldırdı ve duvara yaslanmış sıra halindeki keşişler üstünde gözlerini gezdirdi.</p>
				<p>“Keşişler,” dedi. “Size birkaç sözüm var, son sözlerim olacak bunlar. Kulaklarınızı iyi açın. Aranızda uykulu olan varsa, bırakıp gitsin! Söylemek üzere olduğum şey kolay değil. Bütün umutlarınız ve korkularınız uyanırsa kulaklarınız dikilirse etkileyebilir ancak.”</p>
				<p>“Dinliyoruz, kutsal başrahip,” dedi Peder Habakkuk elini yüreği üzerine koyarak; başrahipten sonra gelen en yaşlı keşişti.</p>
				<p>“Bunlar son sözlerim, keşişler. Hepiniz de kalın kafalısınızdır, onun için meselle konuşacağım sizinle.”</p>
				<p>“Dinliyoruz, kutsal başrahip,” diye tekrarladı Peder Habakkuk.</p>
				<p>Başrahip başını eğip, sesini kıstı:</p>
				<p>“İlkin kanatlar geldi, sonra melek!”</p>
				<p>Durdu, keşişlere baktı bir bir, sonra başını salladı.</p>
				<p>“Keşişler niye öyle bakarsınız bana, açık ağızlarla? Peder Habakkuk sen elini kaldırdın ve dudaklarını kımıldattın. Bir itirazın mı var?”</p>
				<p>Keşiş elini yüreği üstüne koydu:</p>
				<p>“Dediniz ki: İlkin kanatlar geldi, sonra melek... Kutsal yazıda hiç böyle şey görmedik, kutsal başrahip.”</p>
				<p>“Nasıl görebilirdiniz ki Peder Habakkuk? Zihinleriniz hâlâ bulanık. Peygamberler kitabını açıyorsunuz, ama gözleriniz harflerden başka bir şey görmüyor hâlâ. Harfler ne ifade edebilir ki? Onlar, ruhun, kendini içinde çığlık çığlığa boğduğu hapishanenin kara demir çubuklarıdır. Harflerle satırlar arasında, boş yerlerde bu ruh serbestçe dolaşır; ben de onunla birlikte dolaştım ve size şu haberi veriyorum: Keşişler, ilkin kanatlar geldi, sonra melek!”</p>
				<p>Peder Habakkuk yeniden ağzını açtı:</p>
				<p>“Zihinlerimiz, kutsal başrahip, sönmüş birer lamba. Yak onları, yak da meselin içine girip görebilelim.”</p>
				<p>“Peder Habakkuk, başlangıçta özgürlük özlemi vardı. Özgürlük yoktu, ama birden, köleliğin ta derinlerinde biri kelepçelerini kanat gibi çabuk ve şiddetle oynattı; derken o adamı başka biri izledi, onu da bir ötekisi; böylelikle bütün topluluk kelepçelerini oynatmaya başladı.”</p>
				<p>Soru soran sesler, sevinç içinde çınladı: </p>
				<p>“İsrail ulusu mu?”</p>
				<p>“Evet, keşişler, İsrail ulusu! Şimdi geçirmekte olduğumuz büyük, dehşetli bir andır. Özgürlük özlemi şiddetlendi, kanatlar dehşetle çırpmaya başladı; kurtarıcı geliyor! Evet, keşişler, kurtarıcı geliyor, çünkü... Durun; bu özgürlük meleği neden yapılmıştır dersiniz? Tanrı’nın tenezzülünden ve acımasından mı? Sevgisinden mi? Adaletinden mi? Hayır, melek, insanlığın sabır, sebat ve mücadelesinden yapılmıştır!”</p>
				<p>“İnsan üstüne büyük bir görev, taşıyamayacağı bir yük yüklüyorsunuz kutsal başrahip,” diye karşı koymaya yeltendi Habakkuk. “Ona bu denli güveniyor musunuz?”</p>
				<p>Başrahip itirazı duymamazlıktan geldi. Aklı mesihteydi.</p>
				<p>“O oğullarımızdan biri,” diye bağırdı. “Kutsal yazıların ona İnsan’ın Oğlu demesi bundan! Binlerce İsrail erkek ve kadınının kuşaklar boyunca çiftleşmesi neden? Kıçlarını kaşımak, kasıklarına hoş duygular duyurmak için mi? Hayır! O binlerce ve binlerce öpüşler, mesihi doğurmak için gerekliydi!”</p>
				<p>Başrahip asasını şiddetle koltuğuna vurdu. “Dikkat, keşişler! Gündüzün ortasında gelebileceği gibi, gece yarısı da gelebilir. Dikkat kesilip onu bekleyin; yıkanın, oruç tutun, uyanık durun. Sizi pis, doygun ya da uyur bulursa vay halinize!”</p>
				<p>Keşişler birbirlerine sokuldular ve başrahibe bakmak için başlarını kaldırmaya cesaret edemediler. Sanki başından vahşi bir alev fışkırıyordu da onlara saldırıyordu.</p>
				<p>Koltuğundan inip kesin adımlarla, ürken pederler sürüsüne doğru yürüdü. Asasını uzatarak her birine dokundu.</p>
				<p>“Dikkatli olun keşişler,” diye bağırdı. “Özlem bir an için bile bozuldu mu, o kanatlar yeniden zincir haline geliverir. Uyanık durun, mücadele edin, ruhunuzun meşalesini gece gündüz yanar tutun. Yakın ateşinizi! Yapın kanatlarınızı! Ben gidiyorum; Tanrı’yla acele konuşmam gerek. Gidiyorum ben... son sözlerim bu: Yakın ateşinizi! Yapın kanatlarınızı!”</p>
				<p>Birden soluk alması durdu, asa elinden düştü. Ses çıkarmadan, yaşlı adam yavaşça dizleri üstüne çöktü ve mozaik taşları üstüne yuvarlanıverdi. Aday bir çığlık attı ve yardıma koştu. Keşişler duvardan ayrıldılar, çömelerek başrahibi taşların üstüne uzattılar, yedi kollu şamdanı indirip soluk, hareketsiz yüzünün yanına koydular. Sakalı pırıl pırıldı, beyaz entarisi açılmıştı, yaşlı adamın kanlı göğsünü ve böğürlerini saran, keskin demir çengelli, kaba cüppesi göründü.</p>
				<p>Peder Habakkuk elini, başrahibin yüreği üstüne koydu:</p>
				<p>“Ölmüş.”</p>
				<p>“Kurtuluşa erdi,” dedi başka biri.</p>
				<p>“İki dost ayrılıp evlerine döndüler,” dedi üçüncüsü, “beden toprağa gitti, ruhsa Tanrı’ya.”</p>
				<p>Ama onlar konuşurken ve yıkamak için su ısıtmaya başlamışken başrahip gözlerini açtı. Keşişler korku içinde geri geri çekilip baktılar. Yüzü pırıl pırıldı, ince uzun; kemikli elleri hareket ediyor, gözleri vecit içinde havaya bakıyordu.</p>
				<p>Peder Habakkuk yeniden diz çöküp elini başrahibin yüreği üstüne koydu.</p>
				<p>“Çarpıyor,” diye fısıldadı. “Ölmemiş.”</p>
				<p>Adaya döndü, yaşlı adamın ayakları dibinde secdeye varmış, öpüyordu.</p>
				<p>“Kalk, Yahya. En hızlı koşan deveye bin ve Nasıra’ya koş, haham yaşlı Simun’u al gel. O iyi eder onu. Çabuk, hava ağarıyor!”</p>
				<p>Ağarıyordu hava. Bulutlar dağılmıştı; yeni yıkanmış doygun toprak parlıyordu, şükürle göklere bakıyordu, iki küçük atmaca göğe fırladı, kurumak için manastırın üstünde daireler çizmeye başladı.</p>
				<p>Aday gözyaşlarını silerek ahıra gitti ve en hızlı deveyi seçti, alnında beyaz bir yıldız olan genç ince bir deveydi bu. Deveyi çöktürdü, üstüne binip gırtlağından acayip bir ses çıkardı. Deve temellerinden kopardı kendini, ayağa kalktı ve uzun adımlarla Nasıra’ya doğru koşmaya başladı.</p>
				<p>Sabah Nasıra Gölü üstünde pırıl pırıldı. Su ilk ışınlar altında parıldıyordu, yağmurun geceleyin sürükleyip getirdiği toprak yüzünden kıyıları çamurlu, daha ötesi mavimsi yeşil, daha da ilerisi sütbeyazdı. Balıkçı kayıklarının yelkenleri kurumak üzere gerilmişti. Göle açılan kayıklar da vardı. Pembemsi beyaz yağmur kuşları, ürperen su üstüne konmuşlardı. Karabataklar kayaların üstüne tünemişlerdi, yuvarlak gözleri göle dikilmişti, köpükte eğlenmek üzere yüzeye çıkmaya yeltenen balıkları gözlüyorlardı. Kıyının yanında, iliklerine kadar ıslak bir Kefernahum uyanıyordu: Horozlar, tüylerindeki suları atmak için silkiniyorlardı, eşekler anırıyordu, danalar tatlı tatlı böğürüyordu, bu birbirine uymayan seslere katılan insanların anlamlı konuşmaları havaya güven ve neşe veriyordu.</p>
				<p>Yalnız başına duran bir mağarada, koca ayakları çakıl taşlarına batmış on kadar balıkçı, bir yandan ustaca ağlarını çekerken, bir yandan yavaş yavaş türkü söylüyorlardı. Konuşkan ve yedi kere kurnaz Zebedi Baba başlarında duruyordu. Her birini kendi oğlu gibi sevdiğini, onlara acıdığını söylerdi, ama bir an için dinlenmelerine izin vermezdi. Gündelikle çalışıyorlardı, açgözlü, doymak bilmeyen ihtiyar, bir saniye bile dinlensinler istemezdi.</p>
				<p>Çıngırak sesleri duyuldu. Bir koyun ve keçi sürüsü kıyıya doğru sıçrayarak inmeye başladı. Köpekler havlıyordu, biri ıslık çalıyordu... Balıkçılar bakmak için yüzlerini çevirdiler, ama Zebedi Baba ileri atıldı, “Filipus’la avanesi,” dedi öfkeyle. “Haydi şimdi işbaşına!”</p>
				<p>Onlara yardım ediyormuş gibi kendi de asıldı ipe.</p>
				<p>Sırtlarında ağlar, arkalarında, günün rızkını taşıyan kadınlarla birlikte balıkçılar geliyordu. Güneşte yanmış oğlanlar, küreklere yapışıp çekmek için vakit kaybetmiyorlardı. Ellerinde tuttukları kuru kabukları ısırmak için her üç kürekte bir duruyorlardı. Filipus görülebilecek şekilde bir kayaya çıktı ve ıslık çaldı. Çene çalmak istiyordu, ama Zebedi Baba kaşlarını çattı. Elini ağzında huni gibi yaparak bağırdı, “Bizi rahat bırak Filipus. İşimiz var. Çek git başka bir yere!” deyip sırtını çevirdi.</p>
				<p>“Gitsin de Yunus’la gevezelik etsin, işte orada ağ atıyor,” diye homurdandı. “Bize gelince, bizim işimiz var çocuklar!” Yeniden ipe yapıştı ve çekmeye başladı.</p>
				<p>Balıkçılar, acıklı, değişmeyen iş türküsüne yeniden başladılar, bütün gözler, gittikçe yaklaşan kırmızı balkabağı şamandıralarına yapışmıştı.</p>
				<p>Ama balık yüklü ağın göbeğini kıyıya tam çekmek üzereyken uzaktan hüzünlü bir uğultu duyuldu, ağıt çığlıkları gibi çığlıklar da geliyordu arada. Zebedi Baba, iyi duyabilmek için koca, kıllı kulağını dikti; adamları da bunu fırsat bilip işi bıraktılar.</p>
				<p>“Ne oldu çocuklar?” diye sordu Zebedi. “Ağıt okuyorlar, kadınlar inliyor.”</p>
				<p>“Büyük bir adam ölmüş olmalı,” dedi yaşlı bir balıkçı. “Tanrı sana uzun ömür versin, patron.”</p>
				<p>Ama Zebedi Baba kayanın üstüne çıkmıştı bile. Yırtıcı gözleri ovayı tarıyordu, erkekler kadınlar tarlalara koşuşuyor, düşüp kalkıyorlar, ağıta devam ediyorlardı. Bütün köy altüst olmaya başlamıştı. Kadınlar saçlarını başlarını yolarak geçiyorlardı, arkalarında erkekler, yere kadar eğilmiş bir halde, ses etmeden yürüyorlardı.</p>
				<p>“Ne var, ne oldu?” diye seslendi Zebedi. “Hey, nereye gidiyorsunuz? Kadınlar niçin ağlıyor?”</p>
				<p>Kalabalık cevap vermeden harman yerine doğru acele acele uzaklaştı.</p>
				<p>“Hey, nereye gidiyorsunuz? Kim öldü?” diye bağırdı Zebedi ellerini sallayarak. “Kim öldü?”</p>
				<p>Bodur biri soluk soluğa durdu.</p>
				<p>“Buğday!” dedi.</p>
				<p>“Saçmalama. Bana Zebedi derler, alaya gelemem. Kim öldü söyle?”</p>
				<p>Her yönden gelen çığlıklar cevap veriyordu:</p>
				<p>“Buğday, arpa, ekmek!”</p>
				<p>Zebedi Baba ağzı bir karış açık, kalakalmıştı yerinde. Ama birden kıçına bir tokat indirdi; anlamıştı. “Sel olacak,” diye mırıldandı, “harman yerlerinden hasatı silip süpürdü... Bana ne, yoksullar düşünsün.”</p>
				<p>Ova çığlıklarla dolmuştu. Köyde kul kalmamıştı dışarı uğramayan. Kadınlar harman yerlerine atılıyor, çamurlar içinde debeleniyor, köşe bucakta kalmış tek tük buğday ve arpa tanesini toplamaya çalışıyordu. Zebedi’ nin adamlarının kolları bitkin bir halde iki yanlarına düşmüştü, ağları çekecek güçleri kalmamıştı. Hepsinin de elleri boş, ovaya daldıklarını görünce, Zebedi kudurdu, “İşe!” diye bağırdı kayadan aşağı inip. “Çekin haydi!” Bir kez daha ipe yapıştı, çekiyormuş gibi yaptı. “İyi ki balıkçıyız biz. Tanrı’ya şükürler olsun, çiftçi değiliz. Varsın gelsin sel. Balıklar usta yüzücüdürler, boğulmazlar. İki kere iki dört eder!”</p>
				<p>Filipus sürüsünü başıboş bırakıp kayalar üstünde seke seke geldi. Konuşmak istiyordu.</p>
				<p>“Yeni bir tufan çocuklar!” diye bağırarak karşılarında durdu. “Tanrı adına, bırakın elinizdeki işi de konuşalım. Dünyanın sonu geldi. Uğradığımız felaketleri sayın hele! Evvelsi gün, büyük ümidimiz Partizan’ı çarmıha gerdiler. Dün, Tanrı, göğün sel kapılarını açtı ve harman yerini doldurarak ekmeğimizi alıp götürdü. Geçenlerde de koyunlarımdan biri iki başlı bir kuzu doğurdu... Dünyanın sonu geldi diyorum size! Tanrı aşkına, çalışmayı bırakın da konuşalım.”</p>
				<p>Zebedi’nin beyni atmıştı.</p>
				<p>“Bas git buradan Filipus, cehennem ol!” diye uludu, kanı tepesine çıkmıştı. “Görmüyor musun, işimiz var. Biz balıkçıyız, sen de çobansın. Bırak çiftçiler yakınsın dursun, ne halleri varsa görsünler, bize ne?.. Haydin çocuklar, işbaşına!”</p>
				<p>“Açlıktan ölecek çiftçilere acımıyor musun Zebedi?” diye karşı çıktı çoban. “Onlar da İsrailli ne de olsa, kardeşlerimiz bizim; tek bir ağacız biz, toprağı sürenlerse kökümüz, onlar kurursa, biz de kuruduk demektir... Bir şey daha var Zebedi: Mesih geldiğinde bizleri ölü bulursa, kimi kurtarır sonra? Ha? Buna cevap ver bakalım!”</p>
				<p>Zebedi Baba oflayıp pofluyordu. Biri burun deliklerini sıkacak olsa, patlayıverecekti.</p>
				<p>“Bas git Tanrını seviyorsan, hayvanlarına git. Mesih sözlerinden usandım bıktım artık. Biri çıkıyor, tutup çarmıha geriyorlar, derken bir başkası, onu da geriyorlar: Andreas, babası Yunus’a ne haber getirdi biliyor musun? Nereye gitse, nerede dursa, çarmıhla karşılaşıyormuş. Zindanlar mesihlerle dolup taşmakta... yeter be, yeter artık! Mesihsiz işimiz tıkırında gidiyor pekâlâ, baş belasından başka bir şey değil. Haydi git, bana biraz peynir getir de, sana bir tava dolusu balık vereyim. Sen bana verirsin, ben sana, işte budur mesih!”</p>
				<p>Güldü ve evlatlıklarına döndü:</p>
				<p>“Canlanın yavrularım, ateşi yakalım, balıkları kızartıp yiyelim. Bakın güneş bir arşın yükseldi, daha hiçbir iş yapmadık.”</p>
				<p>Ama Filipus sürüsüne gitmek üzere ayağını kaldırmışken durdu. Gölün kıyısını dolaşan dar yolda, nerdeyse kulaklarına varan bir yük altında can çekişen bir eşek belirdi; eşeğin arkasında da çıplak ayaklı, göğsü bağrı açık, kırmızı sakallı bir ızbandut yürüyordu.</p>
				<p>Elinde bir çatal değnek vardı, hayvanı dürtüp duruyordu; telaş içindeydi.</p>
				<p>“Bakın! Bakın hele! Yahuda İskariyot değil mi şu, şu şeytan tüyü,” dedi çoban, yerinden kıpırdamadan. “Katırlara nal çakmak, kazma yapmak üzere köy gezisine çıkmış. Gelin bakalım, o ne diyecek.”</p>
				<p>“Yere batasıca!” diye mırıldandı Zebedi Baba. “Sakalı hiç de hoşuma gitmiyor. Söylendiğine bakılırsa, atası Kabil’in de böyleymiş sakalı.”</p>
				<p>“Zavallıcık, Edom Çölü’nde doğmuş,” dedi Filipus. “Hâlâ aslanlar dolaşır orada, kavga etmesen daha iyi.” Ağzına iki parmağını sokup ıslık çaldı eşekçiye.</p>
				<p>“Hey, Yahuda!” diye seslendi, “Ne haber yahu? Buraya gel de yüzünü görelim hele.”</p>
				<p>Kızılsakal yere tükürüp küfretti. Ne çobandan hazzediyordu, ne de şu Zebedi asalağından, hiç mi hiç sevmiyordu. Ama demirciydi, muhtaçtı ona, yaklaştı.</p>
				<p>“Geçtiğin köylerden ne haberler getirdin bakalım?” diye sordu Filipus. “Ovadan ne haber?”</p>
				<p>Kızılsakal eşeği kuyruğundan çekip durdu.</p>
				<p>“Her şey tıkırında,” diye cevap verdi kuru kuru gülerek. “Tanrı’nın esirgeyiciliğine diyecek yok doğrusu, şükürler olsun. Kullarını seviyor. Nasıra’da peygamberleri çarmıha geriyor, burada, ovada da bir tufan salıyor, halkı ekmeğinden ediyor. İniltileri duymuyor musunuz? Kadınlar buğday için ah vah ediyorlar, buğday sanki çocukları onların.”</p>
				<p>“Tanrı’nın her yaptığı doğrudur,” diye karşı çıktı Zebedi, bütün bu konuşmalar gündelik işi engellediğinden, canı sıkılmıştı. “Ne yaparsa yapsın, ona güvenim var. Herkes boğulurken ve bir ben kaçıp kurtulduğum zaman, Tanrı beni korumuştur. Herkes kurtulduğunda ve bir ben boğulurken Tanrı yine beni korumuştur. Ona güveniyorum dedim ya. İki kere iki dört eder.”</p>
				<p>Kızılsakal bu sözleri duyunca, kazandığını yiyen gündelikçi biri olup geçiminin bütün halka, herkese bir bir bağlı olduğunu unuttu. Kötü huyuyla alevlenip sözünü esirgemeden konuştu:</p>
				<p>“Elbette güvenirsin, Zebedi, Tanrı karnını tok, sırtını pek yapmış, işlerini de tıkırında yürütüyor; elli balıkçı kölen var, işleri için yeterince kuvvet sağlayacak, açlıktan ölmelerini engelleyecek kadar besliyor onları, bu arada zatıaliniz sandığınızı, kilerinizi ve karnınızı tıkabasa dolduruyorsunuz. Böyleyken, elini göğe kaldırıp: ‘Tanrı adildir, ona güveniyorum,’ diyorsun! Dünya güzel, dilerim hiç değişmesin!.. Geçen gün çarmıha gerilen Partizan’ın, bizi özgürlüğe kavuşturmak için niye mücadele ettiğini neden sormuyorsun; bir yıllık buğday ikmalini Tanrı’nın bir gecede ellerinden aldığı köylülere niçin sormuyorsun, sorsana onlara. Şimdi çamur içinde debelenerek bir yandan tohumları tek tek topluyor, bir yandan da ağlıyorlar. Ya da gel bana sor: Köy köy dolaşıyorum ve İsrail’in çektiklerini görüyor ve duyuyorum. Daha ne kadar sürecek bu? Ne kadar? Bunu hiç sordun mu kendine Zebedi?” Çoban bu gibi sözleri yaşlı doymak bilmezin çirkin yüzüne kaç kere fırlatıp atmak, kafasına dank ettirmek istemişti, ama bir türlü göze alamamıştı. Bu soysuz, güçlü bir mal sahibiydi, karada denizde korku yoktu onun için. Filipus’un keçilerini ve koyunlarını otlattığı bütün çayırlara sahipti, çoban bu durumda nasıl ona saldırabilirdi ki? İnsan, ya deli ya da bir kahraman olmalıydı. Filipus ne deliydi ne de kahraman. Sadece büyük konuşurdu, ağzı kalabalıktı; durduğu yerde tehlikeye atılmak istemezdi.</p>
				<p>Bu yüzden ikisi cebelleşirken susmuştu, hâlâ da çekingen ve kararsız, ayakta dikiliyordu. Balıkçılar ağlarını çekmişlerdi. Onlarla birlikte eğilip sepetlerin doldurulmasına yardım etti. Zebedi bile yarı beline kadar suya girmiş, sepetleri dolduruyordu.</p>
				<p>Ama hepsi de taşan sepetleri sevinçten sarhoş olmuş seyrederken, Kızılsakal’ın boğuk sesi karşıki kayadan birden yankılandı:</p>
				<p>“Hey Zebedi!”</p>
				<p>Yaşlı Zebedi duymamazlığa geldi. Ses bir kez daha gürledi:</p>
				<p>“Hey, Zebedi, benden sana söylemesi, git oğlun Yakup’u yakala getir!”</p>
				<p>“Yakup’u mu?” diye bağırdı yaşlı adam köpürerek. Küçük oğlu çığrından çıkmıştı, yapılacak bir şey yoktu, olanlar olmuştu ona; elinden kaçmıştı bir kez.</p>
				<p>Bu oğlunu da kaybetmek istemiyordu. Başka oğlu yoktu, işi için gerekliydi... “Yakup’u,” diye seslendi Yahuda telaşlı bir sesle. “Ne olmuş Yakup’a, kahrolası Kızılsakal!”</p>
				<p>“Yolda çarmıhçıyla ahbaplık ettiğini gördüm. Sohbet ediyorlardı!”</p>
				<p>“Ne çarmıhçısı kâfir! Açık konuş!”</p>
				<p>“Marangozun oğluyla, Nasıra’da çarmıh yapıp peygamberleri üstüne geren var ya... Ama geç kaldın! Zavallı Zebedicik, Yakup da gitti elden. İki oğlun vardı. Birini Tanrı aldı, ötekini de şeytan.”</p>
				<p>Zebedi Baba’nın ağzı açık kalmıştı. Bir uçan balık sıçradı sudan, başında kanat çırptı, derken yeniden göle dalıp kayboldu.</p>
				<p>“Kötü bir belirti bu, kötü bir belirti!” diye mırıldandı yaşlı adam, paniğe kapılmış gibi. “Oğlum beni böyle mi bırakacak, uçan balık gibi, bırakıp da derin sular altında böyle mi kaybolacak?”</p>
				<p>Filipus’a döndü.</p>
				<p>“Uçan balığı gördün mü? Dünyada her yer alan şeyin bir anlamı vardır. De bana bakayım. Bu balık ne demek istiyordu? Siz çobanlar...”</p>
				<p>“Kuzu olaydı, sadece sırtını bile görmüş olsam, nedenini söyleyebilirdim Zebedi Baba. Ama balık benim işim değil.” Kızmıştı, çünkü erkek gibi konuşacak yürek yoktu kendisinde. “Gidip hayvanlarıma bakayım,” dedi. Değneğini omzuna dayayarak, kayalar üstünde seke seke Yahuda’ya yetişti.</p>
				<p>“Bekle kardeş,” diye seslendi arkasından. “Seninle konuşmak istiyorum.”</p>
				<p>“Bas git sen hayvanlarına, korkak,” diye cevap verdi Kızılsakal arkasına dönmeden, “Git koyunlarına; burnunu insan işlerine sokma... Bana da ‘kardeş’ deme. Senin kardeşin filan değilim ben!”</p>
				<p>“Dur diyorum sana. Bir diyeceğim var, kızma hele.”</p>
				<p>Yahuda durdu, yukardan bakarak, “Ağzını niye açmadın?” dedi. “Neden korkuyorsun ondan? Kimin gelmekte olduğunu, nereye yöneldiğimizi bilip de nasıl hâlâ korkarsın ondan? Daha farkında değil misin yoksa? Zaman geldi dostum, Yahudilerin kralı bütün ihtişamıyla yaklaşıyor, korkakların vay haline!”</p>
				<p>“Konuş Yahuda, konuş,” diye yakardı Filipus. “Azarla beni, elindeki çatal değneği kaldır, beni döv, biraz onur aşıla bana. Korkaklıktan bıktım artık.”</p>
				<p>Yahuda yavaşça yaklaşıp kolundan tuttu: “İçinden mi geliyor bu sözler. Yoksa boş mu konuşuyorsun?”</p>
				<p>“Bıktım diyorum sana. Bugün kendimden iğrendim. Düş önüme Yahuda, düş de, göster yolu. Hazırım.”</p>
				<p>Kızılsakal bakındı, sesini alçaltarak, “Filipus,” dedi, “öldürebilir misin?”</p>
				<p>“İnsan mı?”</p>
				<p>“Elbette. Ne o, koyun mu sandındı?”</p>
				<p>“Şimdiye dek insan öldürmüş değilim, ama öldürürüm, bal gibi de öldürürüm. Geçen ay tek başıma koca bir boğayı yıktım, öldürdüm.”</p>
				<p>“İnsan öldürmek daha kolaydır. Gel bizimle.”</p>
				<p>Filipus ürperdi. Anlamıştı.</p>
				<p>“Onlardan mısın yoksa, o Yahudi partizanlar topluluğundan?” diye sordu, yüzü dehşet içinde. Bu korkunç kardeşlik derneği konusunda epey şey duymuştu, Kutsal Caniler diyorlardı onlara. Hermon Tepesi’nden Lût Gölü’ne kadar herkese dehşet salıyorlardı, hatta daha güneye, Edom Çölü’ne dek iniyorlardı. Ellerinde demir kancalar, urganlar ve bıçaklar, dolaşıyorlar, kâfirlere haraç vermeyin, diye bağırıp duruyorlardı. Tek bir efendimiz var bizim, o da Adonay! Kutsal yasaya karşı gelen herkesi, Tanrımızın düşmanlarıyla konuşup gülüşenleri veya çalışanları, Romalıları öldürün. Vurun kırın, öldürün, açın yolu, açın ki, mesih geçebilsin! Temizleyin dünyayı, caddeler hazır olsun, mesih geliyor!</p>
				<p>Güpegündüz köylere şehirlere dolarlar, kimseye sorgu sual etmeden kendi kafalarından ya bir hain Saduki’yi ya da kana susamış bir Romalıyı öldürürlerdi. Mal sahipleri, rahipler ve yüksek rütbeli rahipler karşılarında tir tir titrer, lanet okurlardı. Başkaldırmalara sebep olan, Romalı askerlerin ikide bir katliama başlayıp oluk oluk Yahudi kanı akıtmasına meydan veren onlardı.</p>
				<p>“Onlardan, yani partizanlardan biri misin?” diye sordu Filipus alçak bir sesle.</p>
				<p>“Korkuyor musun, dostum?” diye sordu Kızılsakal, alaylı bir kahkahayla. “Kaygılanma, cani değiliz biz. Biz özgürlük için savaşıyoruz Filipus, Tanrımızı, ruhlarımızı, özgürlüğe kavuşturmak için. Kalk, senin de bir erkek olduğunu dünyaya göstermek zamanı geldi. Katıl bize.”</p>
				<p>Ama yere bakıyordu Filipus. Yahuda ile bu konuda böyle tutkulu konuştuğuna pişman olmuştu. Kahramanca konuşmak hoş şey, diye düşünüyordu. Bir dostla oturup yemek yemek, içmek ve önemli tartışmalarda bulunmak, ‘yapacağım’ ‘edeceğim’ demek hoş şey. Ama dikkat et Filipus, ileri gitme, yoksa başın belaya girer.</p>
				<p>Yahuda üzerine eğilerek, değişik bir sesle konuşmaya başladı onunla. Ağır pençesini hafifçe Filipus’un omzuna koyup okşamaya koyulmuştu.</p>
				<p>“İnsan hayatı nedir ki? Ne değeri vardır ki? Hele özgür değilse. Sana özgürlük için savaşıyoruz diyorum. Katıl bize.”</p>
				<p>Filipus susuyordu. Kaçabilseydi bir! Ama Yahuda sıkı sıkı yapışmıştı omzuna.</p>
				<p>“Katıl bize! Erkek değil misin sen! Ver kararını! Bıçağın var mı?”</p>
				<p>“Var.”</p>
				<p>“Ayırma yanından, gömleğinin altında sakla. Her an gerekebilir. Çetin günler yaşıyoruz kardeşim. Sevinçli adımların gittikçe yaklaştığını duymuyor musun? Mesih geliyor, yolu kapalı bulmamalı. Bıçak, ekmekten daha önemli şimdi. Bak bana!”</p>
				<p>Gömleğini açtı. Çıplak göğsünün parıldayan yanık tenine kısa, çift yüzlü bir Bedevi kaması yapışık duruyordu.</p>
				<p>“Zebedi’nin kuş beyinli oğlu Yakup olmasaydı, bugün hainin yüreğine saplayıverecektim. Dün Nasıra’dan ayrılmadan önce, Kardeşlik onu ölüme mahkûm etti...”</p>
				<p>“Kimi?”</p>
				<p>“...onu öldürmek de bana düştü.”</p>
				<p>“Kimi?” diye sordu Filipus. Korkmuştu.</p>
				<p>“O benim bileceğim iş,” diye cevap verdi Kızılsakal terslermiş gibi. “İşlerimize burnunu sokma.”</p>
				<p>“Bana güvenmiyor musun?”</p>
				<p>Yahuda şöyle bir bakındı, derken üzerine eğilip Filipus’un kolundan tuttu.</p>
				<p>“Söyleyeceklerimi iyi dinle Filipus, ağzını da kimseye açayım deme yoksa hapı yutarsın! Şimdi ben çöle, manastıra gidiyorum. Keşişler bazı aletler yapmam için çağırdılar. Birkaç gün sonra yine buradan geçerim. Aramızdaki sözleri kafanda evir çevir. Dilini tut, kimseye bir şey çıtlatayım deme. Kararını kendin ver. Erkeksen, doğru karar verirsen, sana kimi öldürmeyi düşündüğümüzü açıklarım.”</p>
				<p>“Kimi? Ben tanıyor muyum?”</p>
				<p>“Acele etme. Kardeşlik’e katılmadın henüz.” Koca elini uzattı. “Allahaısmarladık Filipus. Şimdiye dek ciğeri beş para etmez biriydin. Ölü ya da canlı olman kimsenin umurunda değildi. Ben de, Kardeşlik’e girinceye kadar hiçbir şey değildim, ama o gün bugün değiştim, bambaşka bir insan oldum çıktım: Erkek oldum. Sırf, şu ayakları, karnı ve çirkin suratı beslemek için öküz gibi kölelik eden o Demirci Kızılsakal Yahuda yok artık. Şimdi büyük bir amaç peşindeyim anlıyor musun? Büyük bir amaç; büyük amaç için çalışan herkes, en aşağılık biri de olsa büyük olur. Anladın mı? Sana bütün söyleyeceklerim bu kadar. Hoşça kal!”</p>
				<p>Eşeğini dürtüp çöle doğru dörtnala uzaklaştı.</p>
				<p>Filipus yalnız kalmıştı. Çenesini değneğine dayayıp kayaların öte yanına geçerek kayboluncaya kadar Yahuda’nın arkasından baktı, baktı.</p>
				<p>Şu Kızılsakal güzel konuşuyor diye düşünüyordu, hem güzel konuşuyor, hem de bir aziz gibi. Biraz övünür ama, kime ne! İnsan sözlerine bağlı kaldı mı, her şey tıkırında gider; ama öte yana geçti mi bir kez... Eyleme atıldı mı... Aman dikkat Filipus, koyunlarını düşün. Üstünde kafa yormak gerek bunun. En iyisi işi oluruna bırakmak, bekleyelim biraz, bakalım neler olacak.</p>
				<p>Değneğini omzuna vurup –keçi ve koyunlarının çıngıraklarını duymuştu– ıslık çala çala uzaklaştı.</p>
				<p>Bu arada Zebedi’nin evlatlıkları ateş yakmış, balık haşlamak üzere, üstüne su koymuşlardı. Su kaynayınca, iki sinarit, bir de deniz koksun diye yeşil yosunlu taş attılar içine. Az sonra altınbaşları ve barbunyaları da atacaklardı; sadece kayabalığı ile deniz böcekleri yetmezdi ki onlara. Aç balıkçılar tencerenin çevresinde fırdolayı çömelmiş, alçak sesle konuşarak bekleşiyorlardı. En yaşlısı yanındakilere doğru eğildi.</p>
				<p>“Demircinin yüzüne vurması ne iyi oldu. Sabredin. Gün gelecek yoksul yükselecek, zengin batacak. Budur adalet dediğin!”</p>
				<p>“Olur mu dersin, o gün gelir mi?” diye sordu, gençliğinden beri açlıktan kıvranan öteki. “Yeryüzünde olur mu böyle şey?”</p>
				<p>“Tanrı var ya,” diye cevap verdi yaşlısı. “Yok mu yani? Üstelik adil değil mi? Tanrı’ysa adil olması gerekmez mi? Adildir! İşte böyle; o gün gelecektir. Yapacağımız şey sabretmektir oğlum, sabretmek.”</p>
				<p>“Hey, ne dırdır edip duruyorsunuz orada!” dedi Zebedi. Kulağına çalınan birkaç söz kuşkulandırmıştı onu. “Siz işinize bakın, bırakın Tanrı’yı kendi haline. Ne yaptığını sizden iyi bilir herhalde. Hey ya Rabbim! Daha neler duyacağım!”</p>
				<p>Hepsi birden sustular. Yaşlı balıkçı kalktı, tahta kaşığı alıp çorbayı karıştırdı.</p>
				</div>
  </body>
</html>