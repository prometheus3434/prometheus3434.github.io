<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter15">
<div class="html5_section">
				<h1 class="chapter-num">15</h1>
				<p>İlkin köy köpekleri koku almış, havlamaya başlamıştı. Çok geçmeden çocuklar, “Geliyor! Geliyor!” diye bağırarak Mecdel’e koştular.</p>
				<p>“Kim geliyor, çocuklar, kim geliyor?” diye soruyordu köylüler kapılarını açarak.</p>
				<p>“Yeni peygamber!”</p>
				<p>Eşikler, yaşlı, genç kadınlarla doluyordu; erkekler işlerini bırakıyorlardı, hastalar zevkten yerlerinden sıçrıyor, ona dokunmak için, sürüklenerek gitmeye hazırlanıyorlardı. Nasıra Gölü dolaylarında epey ün salmıştı. Hüneri ve gücü, iyileştirdiği saralılar, körler ve inmeliler tarafından köyden köye yayılıyordu.</p>
				<p>“Karanlık gözlerime değer değmez, ışığı gördüm.”</p>
				<p>“Koltuk değneklerini yere at, der demez, yürümeye, dans etmeye başladım.”</p>
				<p>“İçimi cin sürüleri kemirip bitiriyordu. Elini kaldırarak onlara buyurdu: Defolun, domuzlara gidin! Birden içimden tekmeler atarak sıvıştılar ve kıyıda otlayan domuzlara girdiler. Hayvanlar çılgına döndü. Birbirlerinin üstüne çıktılar ve hep birlikte suya doğru atılıp boğuldular.”</p>
				<p>Magdalena, müjdeyi duyunca, köy evinden çıktı. Meryem’in oğlu, kendisine evine dön ve bir daha günah işleme dediği günden beri kapıya çıkmamıştı. Ağlaya ağlaya ruhunu arıtmıştı, zihninden geçmişini silmeye, her şeyi, utancı, zevkleri, bütün gece süren nöbetleri unutmaya ve yeniden bakire bir vücut olarak doğmaya çalışmıştı. İlk birkaç gün başını yerden yere vurmuş, inildemişti, ama zamanla durgunlaşmış, acısı dinmiş, ona musallat olan kâbuslar bırakıp gitmişti; şimdiyse her gece düşünde, İsa’nın geldiğini, evindeki erkeklerden biri gibi kapısını açtığını ve çiçek açan nar ağacı altında avluda oturduğunu görüyordu. Uzun yollar aşmıştı, yorulmuştu, üstü başı tozla kaplıydı, insanlar ona çok acı vermişti. Her akşam Magdalena su ısıtırdı, kutsal ayaklarını yıkar, sonra da kurulamak için saçlarını çözerdi. İsa dinlenir, gülümser ve onunla sohbet ederdi. Ne dediğini hatırlamıyordu, ama sabahleyin uyandığında zinde ve kıvanç içinde oluyordu; son birkaç gün içindeyse altınbaş gibi tatlı ses çıkarmaya başlamıştı, ama komşular duymasın diye alçak sesle söylüyordu türküsünü... Çocukların seslerinden onun geldiğini anlamıştı, ayağa sıçradı, çok öpülmüş olan yüzünü örtmek, sadece kapkara gözlerini dışarda bırakmak üzere başörtüsünü indirdi, kapının sürgüsünü açıp onu karşılamak üzere gitti.</p>
				<p>Bu akşam köyde yer yerinden oynamıştı. Genç kızlar mücevherlerini takıp takıştırmaya ve düğün için lambalarını hazırlamaya başlamışlardı. Natanael’in yeğeni evleniyordu. O da amcası gibi bir ayakkabı tamircisiydi, tombul, iriyarı, çomak burunlu bir çocuktu. Sadece delercesine bakan gözlerinin ve kulaklarındaki koca koca gümüş küpelerin görünmesine izin veren bir duvakla örtülü olan gelin, evinin ortasında yüksek bir yere konmuş bir koltukta oturuyor, konuk beyler, lambalı köy kızlarını bekliyordu; derken haham gelecek, tomarı açacak, dua okuyacaktı; sonunda herkes bırakıp gittikten sonra çomak burunluyla bir başına kalacaktı.</p>
				<p>Natanael çocukların “Geliyor! Geliyor!” diye bağırışlarını duymuştu, dostlarını düğüne çağırmaya koştu. Köyün giriş yerinde kuyu kenarına oturmuşlar, susuzluklarını gidermek için su içiyorlardı. Magdalena İsa’nın önünde diz çökmüştü. Ayaklarını yıkamış, şimdi de saçlarıyla onları kuruluyordu.</p>
				<p>“Bu gece yeğenim evleniyor,” dedi. “Lütfen siz de gelin düğüne. Bu yaz Zebedi’nin avlusunda çiğnediğim üzümlerden yapılmış şaraptan içeceğiz.”</p>
				<p>İsa’ya döndü. “Senin kutsallığın hakkında epey şeyler duyduk, Meryem’in oğlu. Ne olur gel de yeni evliler için dua et, oğlan doğursunlar İsrail için.”</p>
				<p>İsa ayağa kalktı. “İnsanların sevinmeleri bizleri memnun eder,” diye cevap verdi. “Arkadaşlar, haydi gidelim.”</p>
				<p>Magdalena’nın elini tutup ayağa kaldırdı. “Sen de gel Maria,” dedi.</p>
				<p>Keyfi yerindeydi, öne geçti. Şenliklerden hoşlanıyordu. İnsanların parıl parıl parlayan yüzlerini seviyordu; gençlerin evlenmesini ve ocakta ateşin sönmemesini seviyordu. Bitkiler, böcekler, kuşlar, hayvanlar hepsi de kutsal diye düşünüyordu düğüne giderken, hepsi de Tanrı’nın yaratıkları. Niçin mi yaşıyorlar? Tanrı’yı övmek için. Dilerim sonsuzca yaşasınlar, sonsuzca!</p>
				<p>Yeni hamamdan çıkmış kızlar kapalı, süslü kapının dışında beyaz entariler içinde beklemeye başlamışlardı. Ellerinde yanan lambalar, gelini öven eski şarkılar söylüyorlar ve Tanrı’ya tenezzül buyurup gelmesi, insanlara katılması için sesleniyorlardı. Bir düğün yer alıyor, bir İsrailli evleniyordu ve o gece birleşecek olan iki vücut mesihi doğurabilirdi... Kızlar vakit geçirmek için türkü söylüyorlardı, damat gecikmişti çünkü. Damat gelecek, kapıyı açacak, tören de başlayacaktı.</p>
				<p>Ama onlar türkü söylerken, İsa arkadaşlarıyla birlikte geldi. Bakireler döndüler. Magdalena’yı görür görmez, kızlar birden sustu, öfkeli bakışlarla geri geri gittiler. Bu orospunun ne işi vardı bakireler arasında? Köyün ihtiyarı neredeydi, niye önüne geçmiyordu? Düğün kirletilmişti! Evli kadınlar da dönüp vahşi vahşi ona baktılar; davetliler, namuslu ev sahipleri –onlar da kapı dışında bekliyorlardı– arasında bir hareket dalgası dolaşıyordu. Bununla birlikte Magdalena yanan bir meşale gibi pırıl pırıldı. Bu şekilde İsa’nın yanında durdukça, ruhu yeni bakireleşmiş, dudakları öpülmemiş gibi oluyordu. Birden kalabalık açıldı, burnundan zehir damlayan, kuru, minik, ufak tefek bir ihtiyar Magdalena’ya doğru ilerledi, asasının ucuyla dokunarak gitmesini söyledi.</p>
				<p>İsa ellerinde, yüzünde ve çıplak duran göğsünde halkın zehirli bakışlarını duydu. Vücudu sanki sayısız görünmeyen dikenler batmış gibi kızıştı. İhtiyara, namuslu ev kadınlarına, kaş çatan erkeklere ve şaşırmış bakirelere bakarak içini çekti. İnsanların gözleri daha ne kadar kör kalmakta devam edecekti, hepimizin kardeş olduğumuzu ne zaman göreceklerdi?</p>
				<p>Fısıltılar artmaya, ilk tehditler karanlıkta belirmeye başlamıştı. Natanael İsa’yla konuşmak üzere ilerledi, ama hoca onu hafifçe bir kenara iterek, kalabalıkta kendine yol açıp bakirelere doğru ilerledi. Lambalar sallanmaya başlamıştı; onun geçmesi için herkes yol açıyordu. Ortalarında durup ellerini yukarı kaldırdı:</p>
				<p>“Bakireler, kız kardeşlerim, Tanrı ağzıma değdi ve bu kutsal düğün gecesinde sizlere söz söylememi istedi. Bakireler, bacılarım, kulaklarınızı açın, yüreklerinizi açın; ve siz kardeşlerim, susun, konuşacağım!”</p>
				<p>Hepsi de tedirginlik içinde döndüler. Sesinden, erkekler kızmış, kadınlarsa, üzülmüş olduğunu düşündüler. Kimse konuşmuyordu. Evin avlusundaki iki kör müzisyen udlarını akort ediyorlardı. İsa elini kaldırdı:</p>
				<p>“Bakireler, bacılarım, Tanrı’nın ülkesi neye benzer dersiniz? Bir düğün gibidir. Tanrı damattır, insanın ruhuysa gelin. Gökte bir düğün yer almakta; bütün insanlık buna çağrılmıştır. Kusura bakmayın ama kardeşlerim, Tanrı bana böyle mesellerle konuşuyor, ben de sizlere mesel ile hitap edeceğim:</p>
				<p>Köyün birinde düğün varmış. On bakire lambalarını alarak, güveyi getirmek üzere dışarı çıkmışlar. Bunların beşi akıllıymış, yanlarına içi yağ dolu şişeler almışlar. Öteki beşiyse aptalmış, yanlarına yedek yağ almamışlar. Gelinin evi önünde beklemişler, beklemişler, ama güvey gecikmiş, onlar da yorgunluktan uyuyakalmışlar. Gece yarısı bir haykırış duyulmuş: ‘Güvey geliyor! Koşun karşılamaya!’ On bakire sönmek üzere olan lambalarını doldurmak üzere ayağa sıçramışlar. Ama aptal bakirelerin yağı kalmamışmış. ‘Bize biraz yağ verin kardeşler,’ demişler akıllı bakirelere, ‘lambalarımız nerdeyse sönecek.’ Akıllılar cevap vermişler: ‘Verecek fazla yağımız yok. Gidin alın gelin.’ Aptal bakireler yağ almaya koşarken güvey gelmiş, akıllı bakireler içeri girmişler, kapı da kapanmış.</p>
				<p>Biraz sonra aptal bakireler dönüp gelmişler, ellerinde yanan lambalar, kapıya vurmaya başlamışlar, ‘Kapıyı açın!’ diye bağırıp yalvarmışlar. Ama içerde, akıllı bakireler gülmüşler. ‘Oh olsun,’ demişler. ‘Kapı kapandı artık. Gidin!’ Ama onlar ağlayıp yalvarmışlar: ‘Kapıyı açın! Kapıyı açın!’ Derken...”</p>
				<p>İsa sustu. Bir kez daha ihtiyar başkanı, konukları, namuslu ev kadınlarını, ellerinde yanan lambalar olan bakireleri gözden geçirdi. Gülümsedi.</p>
				<p>“Derken...” dedi Natanael, ağzı açık dinliyordu. Basit, tembel zihni kıpırdamaya başlamıştı. “Sonra ne olmuş efendimiz?”</p>
				<p>“Sen ne yapardın, Natanael?” diye sordu İsa, iri, büyüleyici gözlerini ona dikerek. “Güvey olaydın ne yapardın?”</p>
				<p>Natanael bir şey söylemedi. Ne yapacağını kesinlikle bilmiyordu henüz. Bir ara hepsini kovmayı düşündü. Kapı kesinlikle kapanmıştı. Yasa da böyle buyuruyordu. Ama sonra onlara acıyıp içeri almayı geçirdi aklından...</p>
				<p>“Güvey olaydın ne yapardın Natanael?” diye yeniden sordu İsa ve yavaş yavaş, ısrarla, yalvaran gözleri ayakkabı tamircisinin basit ve bön yüzünü okşadı.</p>
				<p>“Kapıyı açardım...” dedi öteki; ihtiyar duymasın diye alçak sesle söylemişti. Meryem’in oğlunun gözlerine karşı gelemiyordu artık.</p>
				<p>“Aferin, dostum Natanael,” dedi İsa sevinerek, kutsar gibi elini uzattı. “Şimdi her ne kadar canlıysan da, Cennet’e giriyorsun. Güvey de tam senin dediğin gibi yapmış; uşaklarına kapıyı açmalarını söylemiş. ‘Bu bir düğün,’ diye bağırmış. ‘Herkes yesin içsin, neşelensin. Aptal bakireler için açın kapıyı, ayaklarını yıkayın, ferahlatın, çok koştular çünkü.’”</p>
				<p>Magdalena’nın uzun kirpikleri arasında yaşlar birikmişti. Bu sözleri söyleyen dudakları öpebileydi ah! Basit Natanael sanki gerçekten Cennet’teymiş gibi tepeden tırnağa kadar parıl parıl parlıyordu. Ama yaşlı zehir-burun, köyün ihtiyarı, asasını kaldırdı, “Yasaya karşı geliyorsun, Meryem’in oğlu,” diye bağırdı.</p>
				<p>“Yasa, gönlüme karşı geliyor,” diye cevap verdi İsa yavaşça.</p>
				<p>Güvey göründüğünde hâlâ konuşmaktaydı, yıkanmış, kokular sürmüştü, gür kıvırcık saçlı başında yeşil bir çelenk vardı. Birkaç kadeh keyfini yerine getirmişti, burnu kamaşıyordu. Bir itişte kapıyı açtı. Konuklar ardından içeri daldılar, İsa da Magdalena’nın elinden tutarak girdi.</p>
				<p>“Aptal bakireler hangisi, akıllılar hangisi?” diye Petrus alçak sesle Yahya’ya sordu. “Sen ne anladın?”</p>
				<p>“...Tanrımızın Babamız olduğunu,” diye cevap verdi Zebedi’nin oğlu.</p>
				<p>Haham gelip töreni yaptı. Sonra, gelinle güvey evin ortasında durdular, konuklar da sırayla dizilerek birer birer onları öptüler ve İsrail’i kölelikten kurtaracak bir oğul yapmaları için dileklerde bulundular. Derken udlar çalmaya başladı, konuklar dans ettiler ve içtiler; İsa ile arkadaşları da onlarla dans edip içti. Saatler geçti, ay yükselince yolculuklarına devam ettiler. Sonbahardı, ama günün sıcağı henüz yatışmamıştı, gecenin ıslak serinliğinde yol almak hoştu.</p>
				<p>Yüzleri Kudüs’e doğru çevrilmişti, ilerliyorlardı. İçmişlerdi, her şey biçim değiştirmiş gibi görünüyordu. Bedenleri de, ruhları gibi taşkın bir haldeydi. Kanatlı ayaklarla yürüyorlardı, sollarında Şeria vardı, sağlarında Tanrı’nın yüzyıllardır verdiği görevi bu yıl da bir kez daha yerine getirmiş olmaktan yorgun ve tatmin olmuş Zabulon Ovası, ay ışığı altında uslu uslu, verimli, uzanıyordu; bu görev, tohumu insan boyuna yükseltmek, asmaları üzümlerle eğmek, zeytin ağaçlarını zeytinlerle doldurmaktı. Yeni doğum yapmış bir loğusa gibi yorgun ve mutlu uzanıyordu şimdi.</p>
				<p>“Ne büyük sevinç, kardeşler!” deyip duruyordu Petrus. Gece yürüyüşünden aldığı zevk ve arkadaşlığın verdiği tadın sonu yoktu. “Gerçek mi bu? Düş mü? Büyülendik mi nedir? İçimden türkü söyleyesim geliyor, yoksa patlayacağım!”</p>
				<p>“Hep birlikte söyleyelim!” diye bağırdı İsa. Öne geçti, başını yukarı kaldırdı ve türküye başladı. Sesi zayıftı, ama hoştu, tutku doluydu. Sağında solunda, ahenkli ve yumuşak Yahya ile Andreas’ın sesi de duyulmaya başladı. Bir süre bu üç tiz ses yalnız başlarına şakıdılar. O kadar tatlı sesler çıkıyordu ki, insanın yüreği duracak gibi oluyordu, böyle devam edemezler diyordu insan. Bu kadar bal, sarhoş eder, baş döndürür diye düşünüyordunuz. Ama sesler çok derin bir kaynaktan fışkırıyordu, tam bozulmak üzereyken yeniden düzeliyordu. Bu ne kadar büyük bir zevkti! Ne kudret! Petrus, Yakup ve Yahuda’nın ağır, muzaffer ve erkeklik dolu bariton sesleri havayı sarstı, herkes ayrı bir tatlılıkla ve güçle, hep bir ağızdan neşeli kutsal yolculuk mezmurunu göklere yükselttiler:</p>
				
				<blockquote>
					<div>
				<span>Yoktur daha iyi, daha tatlı şey</span>
				<span>kardeşlerle yürümekten.</span>
				<span>Akan kutsal yağ gibidir</span>
				<span>Harun’un sakalından;</span>
				<span>Hermon’un içtiğidir sanki</span>
				<span>Sion dağlarından inen.</span>
				<span>Orada Tanrı kutsar</span>
				<span>Sonsuz ömür sağlar kişiye.</span>
					</div>
				</blockquote>
				
				<p class="after-bq">Saatler geçiyordu, yıldızlar sönüyordu, güneş yükselmeye başlamıştı. Arkalarında Celile’nin kızıl toprağını bırakıp Samiriye’nin kara toprağına ayak bastılar.</p>
				<p>Yahuda durdu. “Yolumuzu değiştirelim,” dedi. “Burası zındık, lanetli bir ülkedir. Şeria Köprüsü’nden geçelim ve öteki kıyı boyunca ilerleyelim. Yasaya karşı gelenlere el değmek günahtır. Tanrıları mikropludur, suları, ekmekleri de mikropludur. Ha bir lokma Samiriye ekmeği ha bir lokma domuz, aynı şeydir derdi anam. Başka yoldan gidelim!”</p>
				<p>Ama İsa sakince Yahuda’nın elini tuttu. “Yahuda, kardeşim,” dedi ona “temiz insan, kirli insana değerse, kirli olan arınır. Onlar için geldik biz, günahkârlar için. Doğru yoldan gidenler bizi ne yapsınlar? Burada Samiriye’de söyleyeceğimiz güzel bir söz bir ruhu kurtarabilir, güzel bir söz Yahuda, güzel bir iş, yanından geçen bir Samiriyeliye bir gülümseme. Anlıyor musun?”</p>
				<p>Yahuda kaçamak bakışlarla bakındı, ötekilerin işitmeyeceğinden emin olmak istiyordu. “Bu yoldan gidemeyiz,” dedi yavaş bir sesle, “hayır gidemeyiz. Ama dervişe varıncaya kadar sabırlı olacağım. O yargılar seni. Ona varıncaya kadar, ne yaparsan yap. Senin peşini bırakmayacağım.”</p>
				<p>Eğri asasını omzuna atıp yalnız başına önde ilerlemeye başladı.</p>
				<p>Ötekiler konuşarak yürüyorlardı. İsa onlara sevgiden, Baba’dan, Tanrı ülkesinden söz açıyordu. Hangi ruhların aptal bakireler, hangilerinin akıllı olduğunu, lambaların ve yağın ne ifade ettiğini, güveyin kim olduğunu ve akıllılar gibi aptal bakirelerin sadece içeri girmekle kalmayıp niçin uşaklara yorgun ayaklarını yıkatan biricik kimseler olduğunu anlattı. Dört yoldaş bu sözleri dinlerken, zihinleri genişliyor, kendilerine söylenen her şeyi alıyor ve yürekleri pekleşiyordu. Günah şimdi onlara sönmüş lambanın yanında duran ve Rabbin kapısı önüne ağlayıp yakaran aptal bir bakire gibi geliyordu..</p>
				<p>Yürüdüler, yürüdüler. Üzerlerindeki gök bulutlarla kaplandı, toprağın yüzü karardı. Hava yağmur kokuyordu.</p>
				<p>Atalarının kutsal dağı Gerizim’in eteğinde ilk köye vardılar. Köyün girişinde, çevresi hurma ağaçları ve kamışlarla çevrili eski çağlardan kalma Yakup’un kuyusu vardı. Ataları koyunlarıyla birlikte su içmek için buraya gelmişti. Kuyunun kenarı, kuşaklar boyunca ipin sürtünmesiyle aşınmıştı.</p>
				<p>İsa yorulmuştu. Taşlar ayaklarını zedelemişti; kanıyordu. “Burada kalacağım ben,” dedi. “Siz köye gidip kapıları çalın. Sadaka olarak bir somun ekmek verecek iyi bir ruh bulursunuz; kadının biri de gelip bizim için kuyudan su çekiverir. Tanrı’ya olan inancınızı yitirmeyin arkadaşlar.”</p>
				<p>Beşi de yola düzüldü, ama yolda Yahuda fikrini değiştirdi. “Ben mikroplu bir köye gitmem,” dedi, “mikroplu ekmekten de yemem. Şu incir ağacı altında oturup sizi bekleyeceğim.”</p>
				<p>Bu arada İsa kamışların gölgesine uzanmıştı. Susamıştı, ama kuyu derindi, nasıl içebilirdi? Başını yere yaslayıp düşüncelere daldı. Güç bir yoldu seçtiği yol. Vücudu zayıftı, yoruluyordu, dizlerinin bağı çözülüyordu, ruhunu desteklemeye güç bulamıyordu. Birden Tanrı serin bir meltem estirdi üzerinden, hemen kalktı, yeniden güç bulmuştu, yoluna devam etti... Daha ne kadar sürecekti bu? Ölüme dek mi? Ölümden sonraya kadar mı?</p>
				<p>Tanrı, insan ve ölüm üstüne düşünürken, sazlar kıpırdadı ve bilezikli, küpeli bir kadın, başı üstünde bir testi kuyuya yaklaştı, testiyi indirip kuyunun kenarına bıraktı. İsa, sazlar arasından ipi kovaya bağlayıp kuyuya indirdiğini ve su çekip testisini doldurduğunu gördü.</p>
				<p>Sazlar arasından çıkarak; “Hanım,” dedi. “Bana biraz su ver.”</p>
				<p>Kadın bu ani görüntü karşısında ürkmüştü.</p>
				<p>“Korkma,” dedi. “Namuslu bir insanım ben. Susadım, su ver bana.”</p>
				<p>“Nasıl oluyor da,” diye cevap verdi kadın, “sen ki bir Celilelisin –giyinişinden belli Celileli olduğun– benden, bir Samiriyeliden su isteyebiliyorsun?”</p>
				<p>“Sana, hanım biraz su ver diyenin kim olduğunu bileydin, ayaklarına kapanır da, içmek için ölümsüz su dilerdin.”</p>
				<p>Kadın şaşırmıştı. “Ne ipin var, ne kovan, kuyu da derin. Bana içirmek için nasıl su çekersin?”</p>
				<p>“Bu kuyunun suyundan içen yeniden susayacaktır,” diye cevap verdi İsa, “ama benim vereceğim sudan içenin sonsuzca yatışacaktır susuzluğu.”</p>
				<p>“Bey,” dedi kadın bu kez, “ne olur bana o dediğin sudan ver de, sonsuzca susamayayım, her gün gelip bu kuyudan su çekmeyeyim.”</p>
				<p>“Git kocanı çağır,” dedi İsa ona.</p>
				<p>“Kocam yok efendim.”</p>
				<p>“Kocam yok, demekte haklısın, çünkü bugüne dek beş yüz kocan oldu, şimdiki de kocan değil.”</p>
				<p>“Siz bir peygamber misiniz?” diye sordu kadın, hayran hayran. “Her şeyi bilir misiniz siz?”</p>
				<p>İsa gülümsedi. “Bana sormak istediğin bir şey varsa, açıkça söyle.”</p>
				<p>“Evet efendim, bir tek şey var cevabını vermenizi istediğim. Şimdiye dek babalarımız bu kutsal Gerizim Dağı’nda Tanrı’ya tapındılar. Şimdi siz peygamberler sadece Kudüs’teki Tanrı’ya tapmamızı istiyorsunuz. Hangisi doğrudur? Tanrı nerededir? Aydınlatır mısınız beni?”</p>
				<p>İsa başını eğip sustu. Tanrı’yı acı çekerek arayan bu günahkâr kadın, yüreğini bayağı tedirgin etmişti. Kadını yatıştıracak doğru sözleri bulmak için çabalamaya başladı. Birden başını kaldırdı. Yüzü pırıl pırıldı.</p>
				<p>“Hanım, sana söyleyeceğimi yüreğinin derinlerinde sakla. Gün gelecek –ki geldi bile– insanlar ne bu dağdaki ne de Kudüs’teki Tanrı’ya tapacaklar. Tanrı ruhtur, ruha ise ancak ruhun içinde tapınmak gerekir.”</p>
				<p>Kadın şaşkına dönmüştü. Eğilerek, kaygı içinde İsa’ya baktı. “Yoksa siz...” diye sordu alçak titrek bir sesle, “beklediğimiz o kimse olmayasınız?”</p>
				<p>“Kimi bekliyorsunuz?”</p>
				<p>“Biliyorsunuz. Ne diye adını söyleyeyim? Biliyorsunuz ya. Dudaklarım günahkâr benim.”</p>
				<p>İsa başını önüne eğdi. Yüreğini dinler gibiydi, sanki bir cevap bekliyordu ondan. Kadın üstüne doğru eğilmiş, ateşler içinde bekliyordu.</p>
				<p>İkisi de tedirgin bir durumda, susmuş dururken, mutlu sesler işitildi, havariler de ellerindeki ekmek somununu sallayarak göründüler. Efendilerini tanımadıkları bir kadınla görünce durdular. İsa onları gördüğüne sevinmişti, çünkü bu kadının o müthiş sorusuna cevap vermekten kurtulmuştu. Yaklaşsınlar diye arkadaşlarına el etti.</p>
				<p>“Gelin,” diye seslendi. “Bu kadıncağızı Tanrı gönderdi bize, içmemiz için bize su çekecek.”</p>
				<p>Arkadaşlar yaklaştı, bir Yahuda geride kaldı, Samiriye suyuna bulaşmamak için kenarda durdu.</p>
				<p>Kadın testisini eğdi, susayanlar içtiler. Testiyi yeniden doldurdu, ustaca başının üstüne yerleştirdi, düşünceler içinde köye doğru sessizce ilerlemeye başladı.</p>
				<p>“Efendimiz, kimdi o kadın?” diye sordu Petrus. “Sanki yıllardır tanışıyormuşsunuz gibi konuşuyordunuz.”</p>
				<p>“Bacılarımdan biri,” diye cevap verdi İsa. “Ondan su istedim, susamıştım da, ama yatışan onun susuzluğu oldu.”</p>
				<p>Petrus kalın kafasını kaşıdı. “Anlamıyorum,” dedi.</p>
				<p>“Aldırma,” dedi İsa, arkadaşının koca kafasını okşayarak. “Sabırsız olma. Zamanı gelince anlarsın, yavaş yavaş... Şimdilik hepimiz açız, yiyelim bakalım!”</p>
				<p>Hurma ağaçları altına uzandılar. Andreas şehre nasıl girip de sadaka istemeye başladıklarını anlattı.</p>
				<p>“Evlerin kapılarını çaldık, yuhalandık, kovulduk. Sonunda, köyün ta öteki ucunda, yaşlı ufak tefek bir kadın kapısını araladı ve sokağı, bir ucundan bir ucuna kadar dikkatle gözden geçirdi. Görünürde kimsecikler yoktu... Gizlice, bize ekmek somunu verdi, arkasından da kapıyı kapadı. Ekmeği ele geçirdiğimiz gibi, öldürülmeyelim diye tabanları yağladık.”</p>
				<p>“Adını bile bilmiyoruz kadının, ayıp oldu,” dedi Petrus. “Tanrı’ya onu unutmaması için yalvarırdık.”</p>
				<p>İsa güldü. “O yönden kaygın olmasın, Petrus,” dedi “Tanrı bilir onun adını.”</p>
				<p>İsa ekmeği aldı, kutsadı, ekmeği veren kadını yarattığı için Tanrı’ya şükretti ve altı parçaya ayırdı. Ama Yahuda kendi payını değneğiyle itip yüzünü çevirdi. “Samiriye ekmeği yemem ben,” dedi “domuz yemem.”</p>
				<p>İsa tartışmadı onunla. Yahuda’nın yüreğinin sert olduğunu biliyordu, yumuşatmak için zamana ihtiyaç vardı, hem zamana, hem ustalığa, hem de büyük sevgiye.</p>
				<p>“Biz yiyelim,” dedi ötekilere. “Samiriye ekmeği, Celileliler tarafından yenirse, Celile ekmeği olur, domuz da insanlar tarafından yenirse insan eti olur. Tanrı adına, başlayın!”</p>
				<p>Dört arkadaş gülerek, afiyetle yediler, Samarya ekmeğinin tadı pek hoştu, öteki ekmeklere benziyordu, canlanmışlardı. Yedikten sonra ellerini kavuşturdular, dua ettiler. Yorulmuşlardı, uykuya yattılar; sadece Yahuda uyumuyor, dövermiş gibi değneğiyle yere vurup duruyordu. Açlık, utançtan daha iyidir, diye düşünüyor, kendini avutuyordu.</p>
				<p>Yağmur taneleri sazlara düşmeye başlamıştı. Uyuyanlar ayağa sıçradılar.</p>
				<p>“İlk yağmur,” dedi Yakup. “Toprak, susuzluğunu giderecek.”</p>
				<p>Barınacak bir yer ararken, kuzeyden bir rüzgâr çıkıp, bulutları dağıttı. Gök açıldı. Onlar da yürümelerine devam ettiler.</p>
				<p>İncir ağaçları üstünde kalmış olan incirler ıslak havada parıldıyorlardı. Nar ağaçları meyve yüklüydü. Arkadaşlar uzanıp nar kopardılar, yediler. Çiftçiler başlarını topraktan kaldırıyorlar, acayip acayip Celilelilere bakıyorlardı. Samiriye’de işleri neydi bunların? Niçin Samiriyelilere katılıyorlar, ekmeklerini yiyip ağaçlarından meyve koparıyorlardı? Defolmaları gerekti, hemen defolup gitmeliydiler! İhtiyarın biri dayanamadı. Bağından çıkıp karşılarına dikildi.</p>
				<p>“Hey, Celileliler!” diye seslendi. “Çiğnemekte olduğunuz kutsal toprak üstüne küfür yağdırıyorsunuz. Bizim toprağımızda işiniz nedir sizin? Defolun, görünmeyin gözümüze!”</p>
				<p>“Kudüs’e tapınmaya gidiyoruz,” diye cevap verdi Petrus, ihtiyarın önünde durup göğsünü kabartarak.</p>
				<p>“Burada, Tanrı’nın bulunduğu Gerizim Dağı’nda, tapınsanıza zındıklar,” diye gürledi ihtiyar. “Kutsal yazıları okumadınız mı hiç? Burada, Gerizim’in eteğinde, meşe ağaçlarının altında görünmüştü Tanrı, Hazreti İbrahim’e. Dağları, ovaları, bir uçtan, bir uca, Hebron Dağı’ndan Edom’ya ve midye ülkesine dek göstermiş ve demişti: ‘İşte Vaat Edilmiş Topraklar, süt ve bal akan ülke. Size söz vermiştim, bu ülkeyi size vereceğim diye, işte sizindir.’ Başlarını sallayarak antlaşmayı onaylamışlardı... İşitiyor musunuz, Celileliler? Kutsal Kitap böyle der. Bu yüzden, tapınmak isteyen, burada, bu kutsal toprakta tapınır, peygamberleri öldüren Kudüs’te değil!”</p>
				<p>“Her toprak kutsaldır ihtiyar,” dedi İsa, sakin bir sesle. “Tanrı her yerdedir ihtiyar ve bizler hepimiz kardeşiz.”</p>
				<p>Adam şaşkın döndü. “Samiriyelilerle Celileliler de mi kardeş?”</p>
				<p>“Samiriyeliler ile Celileliler de ihtiyar, Şerialiler de... Herkes kardeş!”</p>
				<p>Sakalını sıvazlayarak, derin düşüncelere daldı ihtiyar. İsa’yı tepeden tırnağa kadar süzdü.</p>
				<p>“Tanrı’yla Şeytan da mı?” diye sordu sonunda. Görünmeyen güçler duymasın diye sesini alçaltmıştı.</p>
				<p>İsa dehşete düşmüştü. Günün birinde İblis’i bağışlayıp onu ülkesine yeniden kabul edecek kadar Tanrı’nın rahmetinin büyük olup olmadığını hiç sormamıştı kendi kendine.</p>
				<p>“Bilmiyorum, ihtiyar,” diye cevap verdi. “Bilmiyorum. Ben bir insanım, benim kaygım sadece insanlar için. Bizim ötemizde olan şey, Tanrı’nın işidir!”</p>
				<p>İhtiyar susuyordu. Hâlâ sakalını sıvazlamakta devam ediyor, derin düşüncelerinden ayrılmıyordu; tuhaf yabancıların ilerleyişine ve ağaçlar altında ikişer ikişer gözden kayboluşlarına baktı.</p>
				<p>Gece inmiş, soğuk bir rüzgâr çıkmıştı. Bir mağara bulup üşümemek için tortop oldular. Her birine bir lokma ekmek kalmıştı, yediler. Kızılsakal dışarı çıkıp çalı çırpı topladı ve ateş yaktı. Arkadaşlara canlılık verdi bu, fırdolayı dizilip sessizce alevlere bakmaya başladılar. Rüzgârın ıslık çalışını, çakalların uluyuşunu, Gerizim Dağı’ndan aşağı yuvarlanan boğuk gök gürültülerini duyuyorlardı. Mağaranın ağzından, insana avuntu veren koca bir yıldız görünüyordu gökte, ama çok geçmeden bulutlar gelip onu da örttü. Arkadaşlar gözlerini kapadılar ve başlarını birbirlerinin omuzlarına koydular. Yahya gizlice, kendi üstündeki yün hırkayı İsa’nın üstüne örttü, yarasalar gibi birbirlerine sokularak uyudular.</p>
				<p>Ertesi gün Şeria’ya girdiler. Ağaçların yavaş yavaş değişmeye başladığını gördüler. Yol, sarı yapraklı kavaklarla, akasyalarla ve koca sedir ağaçlarıyla çizilmişti. Bölge taşlık ve kuraktı; toprak sertti; alçak, karanlık kapı aralıklarında görünen köylüler bile taştandı sanki. Ara sıra mavi bir yabani çiçek ya da alçakgönüllü, nazik bir çiçek kayaların arasından görünüyordu, bazen de dilsiz ıssızlıkta uçurumların derinliklerinde bir keklik gaklıyordu. İçecek bir yudum su bulmuştur, diye düşündü İsa gaklamayı duyunca, kuşun sıcak göğsünü avucu içinde duyarak sevindi.</p>
				<p>Kudüs’e yaklaştıkça toprak gittikçe vahşileşiyordu. Tanrı da değişiyordu. Buradaki toprak gülmüyordu Celile’deki gibi, köyler ve halk gibi Tanrı da taştan yapılmıştı. Samiriye’de, bir an için bile olsa, yağmaya başlayan, toprağı ferahlatan gökler, burada kızgın demirdendi. Havariler kan ter içinde, bu derin fırında soluk soluğa ilerliyorlardı. Akşam olunca, kayalara oyulmuş, kayalıkları pırıl pırıl yanan bir sürü mezar gördüler. Binlerce ataları toprağın içinde dağıldıktan sonra, yeniden taşlaşmışlardı. Boş mezarlar içine sığındılar, erkenden yatıp uyudular. Ertesi gün kutsal ülkeye zinde olarak girmek istiyordu.</p>
				<p>Tek uyumayan İsa oldu. Mezarlar arasında gezindi, dikkatle geceyi dinledi. Yüreği tedirgindi. İçinde karanlık sesler duyuyordu, sanki binlerce acı çeken insan bağırıyormuş gibi büyük bir inilti vardı... Gece yarısına doğru rüzgâr dindi ve gece sustu. Ve bu sessizlik içinde yürek parçalayıcı bir çığlık havayı yırttı. İlkin aç bir çakal olabileceği geldi aklına, derken dehşet içinde bu çığlığın kendi yüreğinden çıktığının farkına vardı.</p>
				<p>“Ya Rabbim!” diye mırıldandı. “Kim o çığlık atan mezarlığın içinde? Kim ağlıyor?”</p>
				<p>Yorgun argın, o da bir mezarın içine girdi, ellerini kavuşturup kendini Tanrı’nın rahmetine bıraktı. Tan ağarırken bir düş gördü. Maria Magdalena ile beraberdi sanki, ikisi de büyük bir şehrin üstünde, damlara sürtüne sürtüne sakin ve sessiz uçuyorlardı. Şehrin kenarına varınca, en son kapı açıldı ve koca bir ihtiyar çıktı karşılarına. Sakalı dere gibi akıyordu, yıldız gibi pırıldayan mavi gözleri vardı. Kolları sıvalıydı, elleri, kolları çamur içindeydi. Başını kaldırıp da onları görünce, bağırdı: “Durun, size söyleyecek sözüm var.” Durdular.</p>
				<p>“Söyle ihtiyar, dinliyoruz.”</p>
				<p>“Mesih bütün dünyayı sevendir. Mesih dünyayı sevdiği için ölendir.”</p>
				<p>“Başka?” diye sordu Magdalena.</p>
				<p>“Yetmez mi bu?” diye bağırdı ihtiyar öfkelenerek.</p>
				<p>“Atölyene girebilir miyiz?” diye sordu Magdalena.</p>
				<p>“Hayır. Ellerimin çamur içinde olduğunu görmüyor musunuz? İçerde mesihi yapıyorum.”</p>
				<p>İsa korku içinde uyandı. Vücudu gerçekten hafiflemişti; uçuyor gibiydi. Gün ağarmıştı. Arkadaşları uyandılar, gözleri, kayalardan tepelerden sekerek Kudüs’e doğru yöneldi.</p>
				<p>Bir an önce varmak için yola çıktılar. Yürüdüler, yürüdüler, ama önlerindeki dağlar hep geri geri çekiliyordu, yol da gittikçe uzuyordu.</p>
				<p>“Kudüs’e varabileceğimi hiç sanmıyorum, kardeşlerim,” dedi Petrus umutsuzluk içinde. “Ne oluyor böyle bize? Görmüyor musunuz Kudüs durmadan kaçıyor önümüzden.”</p>
				<p>“Gittikçe yaklaşıyor,” diye cevap verdi İsa. “Cesaret Petrus. Biz Kudüs’e doğru bir adım atarken, o da bize doğru bir adım atmakta. Mesih gibi.”</p>
				<p>“Mesih mi,” diye sordu Yahuda birden dönüp.</p>
				<p>“Mesih geliyor,” dedi İsa derinden gelen bir sesle. “Onu bulmak için doğru yolda gidip gitmediğimizi pekâlâ biliyorsun kardeşim Yahuda. İyi, asil bir iş yaparsak, güzel bir söz söylersek, mesih adımlarını sıklaştırır ve yaklaşır. Namussuzluk, içimizde kötülük varsa, her şeyden korkarsak, mesih bize sırtını çevirir ve bizden kaçar. Mesih, hareket eden bir Kudüs’tür kardeşlerim. Kudüs’ün acelesi var, bizim de. Daha hızlanalım, bulalım onu! Tanrı’ya ve insandaki ölümsüz ruha inanın!”</p>
				<p>Cesaret bulmuşlar, hep birlikte adımlarını sıklaştırmışlardı. Yahuda yine başta gidiyordu, yüzü baştan başa mutluluk doluydu artık. Yürürken, iyi konuşuyor, diyordu İsa için. Evet, Meryem’in oğlu haklı. Yaşlı haham da aynı şeyleri söyleyip duruyor bağıra bağıra: Kurtuluş elimizdedir. Ellerimizi bağlar durursak, İsrail ülkesi hiçbir zaman kurtulamaz. Hepimiz ayaklanırsak, özgürlüğe kavuşuruz...</p>
				<p>Yahuda kendi kendine konuşmaya devam ediyordu. Ama birden sustu, şaşırmıştı. “Mesih kim?” diye fısıldadı. “Kim? Sakın bütün insanlar birden olmasın?”</p>
				<p>Ter taneleri düşmeye başlamıştı ateş gibi yanan alnından. Bu düşünce ilk kez gelmişti aklına, tedirgin olmaya başlamıştı. Mesih bütün insanlar yığını olabilir mi diye kendisine sorup duruyordu. O zaman şu peygamberlere, sahte peygamberlere ne ihtiyacımız var? Mesihin kim olduğunu anlamak için, ne diye karanlıkta el yordamıyla ilerleyip duruyoruz o halde? Tamam, halkın kendi mesih olacak. Ben, sen, her birimiz. Sadece ayaklanmamız gerekiyor, o kadar!</p>
				<p>Değneğini havada sallayarak yeniden yürümeye başladı, ilerlerken bu yeni düşüncesiyle, değneğiyle oynar gibi oynuyordu, birden bir çığlık attı. Önünde iki doruklu bir dağ üstünde kutsal Kudüs, güzel, bembeyaz, ihtişamla parıldıyordu. Ardından yetişenlere seslenmedi. Elinden geldiği kadar bu görüntüye kendi başına bakmaya çalışıyordu. Saraylar, kuleler, mavi gözbebeklerinde parıldıyordu; tam orta yerinde de Tanrı’nın koruduğu altın, sedir ve mermerden yapılmış tapınak vardı.</p>
				<p>Geride kalan yoldaşlar da ona yetiştiler, onlar da sevinç çığlıkları attılar.</p>
				<p>“Haydi, kraliçemizin güzelliğini terennüm edelim,” diye ileri sürdü güzel sesli Petrus. “Hazır mısınız çocuklar, haydi hep birlikte.”</p>
				<p>Beşi de İsa’nın çevresinde halka olup dans etmeye başladılar. İsa ortalarında kıpırdamadan durup kutsal ilahiyi okumaya başladı:</p>
				
				<blockquote>
					<div>
				<span>Sevindim bana dediklerinde,</span>
				<span>“Kalk da, Rabbin evine gidelim!”</span>
				<span>Ayaklarım daha evvel de değdi</span>
				<span>bahçelerine ey Kudüs.</span>
				<span>Sağlam yapılı kale, Kudüs,</span>
				<span>güçlü kulelerinde barış</span>
				<span>saraylarında mutluluk sürsün.</span>
				<span>Kardeşlerim ve yoldaşlarım uğruna</span>
				<span>huzur ve barış olsun kaderin!</span>
					</div>
				</blockquote>

				</div>
  </body>
</html>