<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter32">
<div class="html5_section">
				<h1 class="chapter-num">32</h1>
				<p>Aradan aylar, yıllar geçti. Lazar’ın evinde oğlanlar kızlar çoğaldı, Marta ile Maria hangisi daha çok doğuracak diye yarışıyorlardı. Adam çalışıp duruyordu. Bazen atölyesinde çam, meşe ve servi ağacıyla cebelleşiyor, yere devirerek, zorlayarak insanlar için alet yapıyor; bazen tarlalarda, rüzgârlarla, köstebeklerle ve ısırganlarla boğuşuyordu. Akşam olunca yorgun argın eve dönüyor, avlusunda oturuyor, karıları ayaklarını, baldırlarını yoklamaya geliyorlar, ocağı yakıyorlar, sofrasını kurup kucaklarını ona açıyorlardı. Derken odunu işlerken, içindeki beşikleri özgürlüğe kavuştururken, toprağı işleyerek içindeki üzümleri ve buğday başaklarını ortaya çıkarırken, kadınları da işliyor, içlerindeki Tanrı’yı açığa çıkarıyordu.</p>
				<p>Ne büyük mutluluktur bu, diye düşünüyordu İsa, bedenle ruh arasında, toprakla insan arasında ne büyük söyleşidir... Marta ile Maria ellerini uzatıp sevdikleri adama değdiriyorlardı, rahimlerinden çıkan ona benzeyen çocuklara dokunuyor, onların ve bütün bu sevincin gerçek olup olmadığını anlamak istiyorlardı. Bu kadar mutluluk onlar için aşırı geliyordu, titriyorlardı... Bir gece Maria korkunç bir düş görmüştü. Kalkmış avluya çıkmış, yıkanmış ve kıvanç içinde yerde oturmakta olan, avuçlarını toprağa bastırmış duran İsa’yı görmüştü. Yanına varmış, oturmuştu. “Düş denen şey nedir efendimiz?” diye sormuştu. “Neden yapılır? Kim gönderir?”</p>
				<p>“Ne melektir onlar, ne şeytan,” diye cevap vermişti İsa. “İblis, Tanrı’ya başkaldırmaya başladığında düşler hangi tarafı tutacağını bilememiş. Şeytanlarla melekler arasında kalmış. Tanrı da onları uyku cehennemine fırlatıp atmış... Niçin sordun? Ne gördün düşünde Maria?”</p>
				<p>Maria katıla katıla ağlamaya başlamıştı, cevap vermedi. İsa elini okşuyordu. “İçinde tuttuğun süre onu Maria, içini kemirir bitirir. Açığa çıkar ki ondan kurtulasın.”</p>
				<p>Maria anlatmaya başlamak istiyordu, ama öyle korkuyordu ki soluk alamıyordu bile. İsa onu okşuyor, ona cesaret veriyordu.</p>
				<p>“Ay bütün gece öylesine parlamıştı ki, uyuyamamıştım. Ama tan ağarırken uyumuş olacağım, çünkü bir kuş gördüm. Hayır, kuş değildi gördüğüm: Altı ateşli kanadı vardı. Tanrı’nın tahtının çevresindeki meleklerden olmalı. Geldi, çevremde ses çıkarmadan kanat çırptı, derken birden aşağı atılarak, kanatlarını bana sardı. Gagasını kulağıma soktu ve bana bir şeyler söyledi... Efendimiz, secde ediyor ve ayaklarını öpüyorum. Bana, susmamı buyur!”</p>
				<p>“Cesaret Maria. Yanındayım senin, öyle değil mi? Niye korkuyorsun?... Söyle haydi, ne dedi sana?”</p>
				<p>“Bütün bunlar, efendimiz...”</p>
				<p>Yine soluğu tıkanır gibi oldu. İsa’nın dizlerine sarıldı ve kolları arasında sımsıkı sıktı.</p>
				<p>“Bütün bunlar... neymiş sevgili Maria?”</p>
				<p>“Bir düş.” Ağlamaya başladı.</p>
				<p>İsa ürperdi. “Düş mü?”</p>
				<p>“Evet efendimiz, düşmüş bütün bunlar...”</p>
				<p>“Bütün bunlar derken, ne demek istiyorsun?”</p>
				<p>“Sen, ben, Marta, geceki sarılışlarımız, çocuklar... Hepsi, yalan yalan, hepsi yalan! Ayartıcı’nın bizi baştan çıkartmak için başvurduğu yalanlar! Uykuyu, ölümü ve havayı alıp öyle bir biçim vermiş ki efendimiz, yardım et bana!”</p>
				<p>Yere yuvarlandı, bir an, çırpınarak kıvrandı, derken kaskatı kesildi. Marta koştu, sirke alıp geldi ve şakaklarını ovmaya başladı. Maria da kendine geldi, gözlerini açıp İsa’yı gördü ve ayaklarına sarıldı.</p>
				<p>“Dudaklarını kımıldattı, efendimiz,” dedi Marta. “Eğil. Sana bir şey söylemek istiyor.”</p>
				<p>İsa eğildi ve kadının başını kaldırdı. Kadın dudaklarını oynatıyordu.</p>
				<p>“Ne dedin sevgili Maria? İşitmedim.”</p>
				<p>Maria bütün gücünü toplayarak: “Sen de, efendimiz...” diye mırıldandı.</p>
				<p>“Ben de... söyle!”</p>
				<p>“...çarmıha gerilmişsin!” Bunu dedikten sonra yeniden yere yuvarlanıp bayıldı.</p>
				<p>Onu alıp yatağına yatırdılar. Marta başında kaldı. İsa kapıyı açtı ve tarlalara gitti. Boğulacak gibiydi. Ardında ayak sesleri işitiyordu. Dönünce küçük zenciyi gördü.</p>
				<p>“Bu da ne?” diye bağırdı öfkeyle. “Yalnız kalmak istiyorum.”</p>
				<p>“Seni yalnız bırakmaya korkuyorum, Nasıralı İsa,” diye cevap verdi küçük zenci, gözleri pırıl pırıldı. “Çetin bir an bu. Zihnin şaşabilir.”</p>
				<p>“Benim de istediğim bu. Öyle zamanlar oluyor ki kahrolasıca zihnim görüşümü engelliyor.”</p>
				<p>Küçük zenci güldü. “Sen bir kadın mısın? Düşlere inanır mısın? Bırak ağlasın hanımlar. Onlar dişi. Büyük zevke dayanamazlar, ağlarlar. Ama biz, biz dayanırız değil mi?”</p>
				<p>“Evet. Sus!”</p>
				<p>Çabuk çabuk giderek yeşil bir tepeye tırmandılar. Çimenler üstünde gelincik ve papatyalar vardı. Toprak kekik kokuyordu. İsa zeytin ağaçları arasındaki evini görüyordu. Bacasından sakin sakin duman tütüyordu. İsa’ nın ruhu rahatlar gibi oldu. Kadınlar güçlerini yeniden kazanmışlar diye düşündü. Ocak başına çömelmiş, ateş yakmışlar... “Söz söylemeden dönelim,” dedi zenciye. “Kadın onlar, acımalısın onlara.”</p>
				<p>Aradan günler geçti. Bir akşam tuhaf, yarı sarhoş bir yolcu geldi. Şabat günüydü. İsa çalışmıyordu. Kapı eşiğinde oturmuş, en küçük oğluyla kızını kucağına almış, onlarla oynuyordu. Sabah yağmur yağmıştı, ama hava öğleüzeri açmıştı, şimdi de minik kiraz renkli bulutlar batıya doğru uçuyorlardı. Aralarında gök çayır yeşiliydi. Damın üzerinde kumrular ötüyordu. Maria İsa’nın yanı başında oturmuştu, dolgun memeleri sarkmıştı.</p>
				<p>Yolcu durup kötü kötü İsa’ya bakarak güldü.</p>
				<p>“Talihin varmış,” dedi kekeleyerek. “Yıllar geçip gidiyor, karıları Lea ve Rahel ile birlikte oturan Yakup gibi senin de iki karın var. Marta ile Maria. Biri, işittiğime göre ev işlerine bakıyormuş, ötekiyse sana; sense her şeye bakıyormuşsun. Oduna, toprağa, karılarına ve Tanrı’ya. Ama biraz kendini göster hele, burnunu kapından dışarı çıkar, güneşe karşı elini gözlerine siper et, dünyaya bak bir, ne olup ne bitiyor... Hiç Pilatus’tan, Pontius Pilatus’tan söz edildiğini duydun mu? Kemikleri katranda kızarasıca!”</p>
				<p>İsa yarı sarhoş yolcuyu tanıyıp gülümsedi.</p>
				<p>“Kireneli Simun, Tanrı ve şarap adamı: hoş geldin! Al bir sandalye de otur şöyle. Marta, eski dostum için bir bardak şarap getir.”</p>
				<p>Yolcu sandalyeye oturup şarap tasını avuçları içine aldı.</p>
				<p>“Bütün dünya tanır beni,” dedi kasılarak. “Herkes benim meyhaneme gelip tapınmıştır. Sen de gelmiş olmalısın, ama konuyu değiştirmeyelim, Pilatus’tan, Pontius Pilatus’tan söz edildiğini duymuş olup olmadığını soruyordum. Hiç görmüşlüğün var mı onu?”</p>
				<p>Zenci göründü. Kapıya dayandı ve dinledi.</p>
				<p>“İnce bir bulut geçti hayalimden,” dedi İsa hatırlamaya çalışarak. “İki soğuk göz, şahininki gibi kül kurşunisi. Alay dolu bir kahkaha, altın bir yüzük... Başka bir şey hatırlamıyorum. Evet, evet, ellerini yıkayabilsin diye gümüş bir leğen getirmişlerdi ona. Başka hiçbir şey hatırlamıyorum. Düş olmalı, zihnin kırağısı. Güneş çıkınca, kaybolup gitti... Ama şimdi sen bana onu hatırlatınca hatırladım. Kireneli; uykumda büyük acı vermişti bana.”</p>
				<p>“Kahrolasıca! Tanrı’nın gözlerinde, düşlerin günün gerçeğinden daha önemli olduğunu duydum. Neyse, Tanrı Pilatus’u cezalandırdı. Çarmıha gerildi!”</p>
				<p>İsa bir çığlık attı: “Çarmıha mı gerildi!”</p>
				<p>“Niye heyecanlandın? Oh oldu! Onu dün tan ağarırken çarmıha gerilmiş buldular. Dediklerine göre aklını oynatmaya başlamış. Gözlerine uyku girmiyormuş, yataktan fırlıyor, bir leğen alıyor, bütün gece boyunca ellerini yıkayıp duruyor: ‘Ben ellerimi yıkadım. Bu işte suçsuzum!’ diye bağırıyormuş. Ama kan ellerinden çıkmıyormuş bir türlü, daha fazla su istiyor, yine yıkamaya başlıyormuş... Derken dışarı çıkıp Golgota’ya doğru gidiyormuş. Bir türlü rahat huzur denen şeyi bulamıyormuş. Her gece kendisine bağlı iki zenciye onu kendi kırbacıyla dövmelerini söylüyormuş. Dikenler toplatıp taç haline getirmiş ve başına geçirmiş. Kanlar akmaya başlamış.”</p>
				<p>“Hatırlıyorum... hatırlıyorum...” diye mırıldandı İsa. Zaman zaman, kapıya dayanmış dikkatle dinleyen zenci çocuğuna bakıyordu gizliden gizliye.</p>
				<p>“Derken kendini içkiye vermiş, meyhane meyhane dolaşmaya başlamış. Benimkine de geldi, içti, horozla domuz oldu... Karısı ondan iğrenip peşini bıraktı. Derken Roma’dan işinden atılması için emir geldi... Dinliyor musun? Niçin içini çektin?”</p>
				<p>İsa yere bakıyor, cevap vermiyordu. Oğlan Simun’un tasını yeniden doldurdu. “Suss!” dedi kulağına yavaşça. “Git buradan!”</p>
				<p>Ama Simun öfkelendi. “Niçin susacakmışım!... Kısacası, dostun Pilatus, dün sabaha karşı Golgota Tepesi’nde çarmıha gerilmiş olarak bulundu!”</p>
				<p>İsa yüreğinde bir sızlama duydu ansızın, sanki bir mızrak deliyordu. Ellerindeki, ayaklarındaki dört mor leke şişip kıpkırmızı oldu.</p>
				<p>Maria İsa’nın benzinin attığını gördü. Yaklaşıp dizlerini okşadı. “Sevgilim,” dedi “yoruldun. İçeri gel de uzan.”</p>
				<p>Güneş batmıştı; hava serinlemişti. Şimdi iyice kafayı bulmuş olan Kireneli konuşmaktan yorulmuştu. Uyuyakalmıştı. Zenci kolundan tuttu, bir hamlede kaldırıp sürükleyerek köyden çıkardı.</p>
				<p>“Kendinden geçtin, taşkınlıklar yapıyordun,” dedi ona öfkeyle Kudüs yolunu göstererek. “Bas git!”</p>
				<p>Çocuk kaygı içinde geri döndü. Atölyesinde uzanmış yatan İsa’nın gözü çatı penceresine dikilmişti. Marta yemeği hazırlıyordu. Maria en küçük bebeğini emziriyor ve sessiz sessiz İsa’ya bakıyordu. Zenci çocuk girdi, gözleri hâlâ öfkeden parıldıyordu.</p>
				<p>“Gitti,” dedi. “Küfelik zom olmuş, ne dediğini bilmiyordu.”</p>
				<p>İsa zenciye dönüp işkence çekiyormuş gibi baktı. Aralanıp bir şey söylemesinler diye, dudaklarını ısırdı. Yeniden döndü zenciye. Yardımını ister gibiydi. Ama çocuk parmağını dudaklarına koyarak ona gülümsedi.</p>
				<p>“Haydi uyu,” dedi “uyu haydi...”</p>
				<p>İsa gözlerini kapadı. Dudakları gevşedi, alnındaki kırışıklıklar kayboldu ve uyudu. Ertesi sabah, tan ağarırken uyandığında, içi sevinç doluydu, rahatlamıştı. Zenci de uyanmıştı. Kendi kendine kıkır kıkır gülerek atölyeyi derleyip toparlıyordu.</p>
				<p>“Ne diye gülüyorsun?” diye sordu İsa göz kırparak.</p>
				<p>“İnsanlığa gülüyorum. Nasıralı İsa,” dedi alçak bir sesle kadınlar duymasın diye. “Her an için ne büyük, ne dehşetli anlar yaşamanız gerekiyor! Sağınızda sarp uçurum, solunuzda sarp uçurum, arkanızda sarp uçurum. Hiçbir geçit yok, ancak önünüzde uçurumun üstüne gerilmiş, ipince bir ip!”</p>
				<p>“Bir an için,” dedi İsa, o da gülerek “zihnim senin ipine takıldı, düştüm düşecektim. Ama kaçtım kurtuldum!”</p>
				<p>Kadınlar girdi, konuşma da başka konuya çevrildi. Ateş yakılmıştı; gün başladı. Gülen bir çocuk kalabalığı avluya koşup körebe oynamaya başladılar.</p>
				<p>“Maria, bu kadar oldu mu çocuklarımız?” dedi İsa gülerek. “Marta, avlu dolup taşmış. Ya evi genişletmemiz gerek ya da artık çocuk yapmamamız.”</p>
				<p>“Evi genişletiriz,” diye cevap verdi Marta.</p>
				<p>“Tarla fareleri ve sincaplar gibi avludaki ağaçlara, duvarlara tırmanacaklar nerdeyse. Ölüme savaş açtık Maria. Kadınların uzuvları kutlu olsun. Balığınki gibi yumurtayla dolu, her bir yumurta bir insan. Ölüm bizi yenemez.”</p>
				<p>“Hayır, sevgilim, ölüm bizi yenemez. Sen kendine bak, sadece iyi ol,” diye cevap verdi Maria.</p>
				<p>İsa’nın keyfi yerindeydi, ona takılmak istedi. Üstelik, Maria bu sabah pek hoşuna gidiyordu. Yarı uyanık bir halde, karşısında durmuş, saçlarını tarıyordu.</p>
				<p>“Maria,” dedi, “hiç ölümü düşündüğün, Tanrı rahmetini aradığın oldu mu? Öteki dünyada başına ne geleceğini düşündün mü hiç?”</p>
				<p>Maria uzun saçlarını sallayarak güldü, “Onlar, erkek kaygıları,” dedi. “Hayır, Tanrı’nın rahmetini aradığım yok. Ben bir kadınım. Kocamda arıyorum rahmeti. Tanrı’nın kapısını da çaldığım yok, çalıp da dilenci gibi cennetin sonsuz zevklerini aradığım yok. Sonsuz zevkleri erkeklere bırakalım!”</p>
				<p>“Sonsuz zevkleri erkeklere mi?” dedi İsa çıplak omuzlarını okşayarak. “Sevgili karım, yeryüzü dar bir harman yeri. Burada kendini nasıl kilitlersin, kaçmak istemezsin?”</p>
				<p>“Bir kadın ancak sınırlar içinde mutlu olur. Biliyorsun bunu efendimiz. Kadın bir haznedir, fışkıran kaynak değil.”</p>
				<p>Marta koşarak içeri girdi. “Biri evimizi arıyor,” dedi. “Kısa, şişman, kambur biri. Yumurta gibi de dazlak bir kafası var. Çarpık bacaklarıyla seke seke yürüyor, nerdeyse buraya gelir.”</p>
				<p>Zenci de koşarak içeri girdi. “Bakışlarını beğenmedim. Kapıyı yüzüne çarpacağım. Her şeyi altüst edeceklerden biri de o.”</p>
				<p>İsa çocuğa vahşi vahşi baktı. “Kimden korkuyorsun?” diye sordu. “Kimmiş o korkman gereken? Aç kapıyı!”</p>
				<p>Zenci gözünü kırptı. “Kov onu!” dedi ona yavaşça.</p>
				<p>“Niçin? Kimmiş o?”</p>
				<p>“Kov onu,” diye tekrarladı zenci, “başka soru sorma.”</p>
				<p>İsa kızdı. “Özgür değil miyim yani? İstediğim gibi davranamaz mıyım? Aç kapıyı.”</p>
				<p>Bu sırada kapıda ayak sesleri duyuldu. Durdular, kapı çalındı.</p>
				<p>“Kim o?” dedi İsa avluya koşarak.</p>
				<p>Tiz, çatlak bir ses cevap verdi: “Tanrı’nın gönderdiği biri. Aç!”</p>
				<p>Kapı açıldı. Bodur, tıknaz bir kambur, henüz genç fakat kafası dazlak biri eşikte belirdi. Gözlerinden ateş püskürüyordu. Onu görmeye koşmuş olan iki kadın geri çekildi.</p>
				<p>“Sevinin, kıvanç duyun kardeşler,” dedi konuk, kollarını iki yana açarak. “Sizlere müjde getirdim!”</p>
				<p>İsa ona bakıyor, nerede görmüş olduğunu hatırlamaya çalışıyordu. Omurgası boyunca soğuk ürpertiler dolaşıyordu. “Kimsin sen? Seninle bir yerde karşılaştığımı sanıyorum. Kayfa’nın sarayında mıydı? Yoksa çarmıha gerilmede mi?”</p>
				<p>Avlunun bir köşesinde büzülmüş duran genç zenci, alayla, “Saul o, kana susamış Saul!” dedi.</p>
				<p>“Saul müsün sen?” diye sordu İsa dehşet içinde.</p>
				<p>“Öyleydim, ama eski kana susamış Saul değilim artık. Gerçek ışığı gördüm, Paul’üm. Kurtuldum, Tanrı’ya şükür! Şimdi de dünyayı kurtarmaya çıktım. Yahudiye’yi, Filistin’i değil, bütün dünyayı! Taşıdığım müjde için, ummanlar, uzak şehirler, genişlik gerek. Başını sallama, gülme, alay etme. Evet, kurtaracağım dünyayı!”</p>
				<p>“Yavrum,” diye cevap verdi İsa, “senin gittiğin yerden ben henüz geldim. Senin gibi delikanlıyken, hatırlıyorum, ben de dünyayı kurtarmaya çıkmıştım. Genç olmak, bu demek değil mi, dünyayı kurtarmak istemek? Baldırıçıplak, paçavralar içinde, eski peygamberler gibi çivi kakmalı kayış ile dolaşır dururdum. ‘Sevin! Sevin!’ diye bağırırdım, daha hatırlamak istemediğim bir sürü şeyler. Bana limon kabukları attılar, dövdüler, çarmıha gerilmekten kılpayı kaçtım. Yavrum, senin başına da gelecek olan budur.”</p>
				<p>Hız almıştı. Evdeki rolünü unutarak, yabancıya sırrını veriyordu.</p>
				<p>Korkmuş olan zenci çocuk, sözü değiştirmek için aralarına girmişti.</p>
				<p>“Onunla konuşma efendimiz. Ona bir soracağım var, dur ben konuşayım.”</p>
				<p>Yabancıya döndü. “Haksız yere Maria Magdalena’yı öldüren cehennem zebanisi sen değil misin? Ellerinden kan damlıyor. Defol bizim saygıdeğer avlumuzdan!”</p>
				<p>“Sen mi yaptın o işi? Sen mi?” dedi İsa ürpererek.</p>
				<p>“Evet ben,” dedi Paul derin derin içini çekerek. “Dövünüyorum, üstümü başımı yırtıyorum, günah işledim! Günah işledim diye Musa’nın yasasına her karşı geleni öldürmem için talimat almıştım. Elime geçen herkesi öldürmüş, Şam’a dönüyordum ki, birden gökten inen bir şimşek beni yere savurdu. Büyük parlaklık gözlerimi kör etmişti. Ama başımın üstünde beni azarlayan bir ses duydum: ‘Saul, Saul, niye benim peşimi bırakmıyorsun? Ben sana ne yaptım?’</p>
				<p>‘Kimsin sen, Rabbim,’ diye bağırdım.</p>
				<p>‘Peşine takıldığın İsa’yım ben. Kalk, Şam’a git, orada bana sadık olanlar ne yapman gerektiğini söyler.’ Sıçradım titreyerek. Gözlerim açıktı, ama hiçbir şey görmüyordum. Arkadaşlarım elimden tuttu ve beni Şam’a götürdü. İsa’nın havarilerinden biri, Ananias –Tanrı ondan razı olsun– benim oturduğum eve geldi. Elini başıma koyarak dua etti: ‘Mesih, onu yeniden ışığa kavuştur da, dünyayı dolaşıp İncil’i yaysın!’ Konuşurken pullar gözlerimden düştü. Yeniden gördüm ve vaftiz oldum. Vaftiz oldum, Paul oldum, milletlere gidecek olan elçi. Karada denizde vaaz edip müjdeyi yayıyorum... Niçin bana öyle bakıyorsun, gözlerin neden öyle dışarı uğramış? Ne diye gürültüyle kalktın yerinden?”</p>
				<p>İsa yumruklarını sıkmış, ağzı köpük köpük, avluda gidip geliyordu. Köşedeki benzi atmış kadınları gördü, çocukların çığlık atarak annelerine sarıldıklarını gördü. “İçeri girin!” dedi onlara. “Bizi yalnız bırakın!” Dehşet içindeki zenci konuşmak üzere geldi, ama öfkeyle bir kenara itti onu. “Özgür değil miyim?” dedi. “Yeter artık; konuşacağım!” Paul’e döndü. “Hangi müjdeden söz ediyorsun?” diye haykırdı titreyen sesiyle.</p>
				<p>“Nasıralı İsa (duymuşsundur adını) Yusuf ile Meryem’in oğlu değildi, Tanrı’nın oğluydu. Yeryüzüne indi ve insanlığı kurtarmak için insan biçimine büründü. Kötü rahipler ve Farisiler onu yakaladılar, Pilatus’a götürdüler ve çarmıha gerdiler. Ama üçüncü gün mezardan kalktı ve göğe çıktı. Ölüm yenilmişti artık kardeşlerim, günahlar bağışlanmıştı, göklerin kapıları açılmıştı!”</p>
				<p>“Dirilen bu Nasıralı İsa’yı gördün mü?” diye bağırarak sordu İsa. “Kendi gözlerinle gördün mü? Neye benziyordu?”</p>
				<p>“Yıldırıma! Konuşan bir yıldırıma.”</p>
				<p>“Yalancı!”</p>
				<p>“Havarileri görmüş onu. Çarmıha gerildikten sonra bir tavan arasında toplanmışlar, kapıları da kapamışlar. Birden İsa gelmiş, ortalarında durmuş, ‘Selam!’ demiş. Hepsi görüp gözleri kamaşmış, ama Thomas inanmamış. Parmağını yarasına sokmuş ve ona yesin diye balık vermiş, o da yemiş...”</p>
				<p>“Yalancı!”</p>
				<p>Ama Paul alevlenmişti. Gözleri ateş saçıyordu. Çarpık vücudu dimdik gerilmişti.</p>
				<p>“Bir insan değilmiş onu doğuran: Annesi bakireyken karnına düşmüş. Cebrail gökten inmiş, ‘Selam Meryem!’ demiş ve kelam da tohum gibi rahmine düşmüş. Öyle doğmuş işte.”</p>
				<p>“Yalancı! Yalancı!”</p>
				<p>Şaşkın bir halde kıpırdamadan duruyordu Paul. Zenci kalkıp kapıyı sürgüledi. Komşular çığlıkları duymuş, kapılarını aralayarak kulak kesilmişlerdi. Korkmuş olan iki karısı avluda yeniden belirmişti, ama zenci onları yeniden içeri kapadı. İsa öfkeden kudurmuştu. Yüreğini yatıştıramıyordu bir türlü. Paul’e yaklaşarak omuzlarından yakaladı ve şiddetle sarstı.</p>
				<p>“Yalancı! Yalancı!” diye bağırdı. “Nasıralı İsa benim, ben çarmıha gerilmedim ve dirilmedim. Ben Meryem ile Yusuf’un oğluyum, Nasıralı marangozun. Ben Tanrı’nın oğlu değilim, insanın oğluyum. Herkes gibi. Ne büyük küfürler ediyorsun! Ne büyük yalanlar! Sen bu yalanlarla mı dünyayı kurtarmaya kalktın düzenbaz herif!”</p>
				<p>“Sen mi? Sen ha?” diye mırıldandı Paul, şaşkın şaşkın. İsa ağzı köpürerek konuşurken, Paul çivi yaralarına benzeyen mor lekeler gördü ellerinde, ayaklarında, bir de yüreğinde.</p>
				<p>“Niçin gözlerini fır fır döndürüp duruyorsun?” diye bağırdı İsa. “Ellerime ayaklarıma neden bakıyorsun? Bu lekeler bana Tanrı tarafından, düşümde basıldı. Tanrı ya da Ayartıcı tarafından: Hâlâ anlayamadım hangisi olduğunu. Çarmıhta olduğumu, acı çektiğimi görüyordum, ama bağırdım ve uyandım, acı da kaybolup gitti. Uyanıkken kimbilir ne kadar acı çekerdim, uyurken çektim ve kurtuldum!”</p>
				<p>“Sakin ol! Sakin ol!” diye bağırdı Paul, patlamasın diye şakaklarını tutarak.</p>
				<p>Ama İsa nasıl sakin olabilirdi ki! Bu sözlerin yıllardır, sanki göğsünde saklı durduğunu duyuyordu. Şimdi açılmıştı yüreği, sözler dışarı fışkırıyordu. Zenci koluna asıldı. “Sakin ol! Sakin ol!” dedi ama İsa bir hamlede onu yere savurdu ve Paul’e döndü.</p>
				<p>“Evet, evet, her şeyi söyleyeceğim. İçimin yatışması gerek! Uyanıkken kimbilir nasıl acı çekerdim, uykumda çektim. Kurtuldum. Bu köycüğe başka bir ad altında geldim, başka bir bedenle. Burada bir insan gibi yaşıyorum: Yiyorum, içiyorum, çalışıyorum, çoluğum çocuğum var. Büyük yangın dindi, ben de bir çeşit durulmuş ateşe döndüm; ocağın başında tortop oluyorum, karım çocukların yemeklerini pişiriyor. Dünyayı ele geçirmek için yelken açmıştım, ama bu minik yuva teknesinde demir attım. İşte bu kadar. Şikâyetim yok. Ben insanın oğluyum, Tanrı’nın oğlu değilim diyorum sana... Dünyayı gezip yalanlar yayma ortaya. Kalkıp doğrusunu söyleyeceğim.”</p>
				<p>Bu kez patlama sırası Paul’e gelmişti.</p>
				<p>“Utanmaz, ağzını kapat!” diye bağırdı, üstüne saldırarak. “Sus. Yoksa seni duyarlar da, korkudan ölürler. Bu dünyanın pisliğinde, yoksulluğunda, çürümüşlüğünde Çarmıha Gerilen ve Dirilen İsa, namuslu, hakkı yenmiş olan kimselerin biricik avuntusu oldu. Doğru, yanlış ne fark eder! Dünya kurtulsun yeter!”</p>
				<p>“Yalanla kurtulacağına, hakikatle yok olması yeğdir dünyanın. Bu çeşit kurtuluşun göbeğinde büyük solucan şeytan var.”</p>
				<p>“‘Hakikat’ dediğin, ‘aldatıcı’ dediğin şey de nedir? İnsanlara kanat veren, büyük işler başartan, büyük ruhlar yaratan ve bizi bir insan boyu topraktan yükseğe kaldıran şey hakikattir. İnsanın kanatlarını kırpan ne varsa sahtedir.”</p>
				<p>“Sus diyorum sana şeytanın oğlu! Sözünü ettiğin kanatlar, İblis’in kanatlarına benziyor.”</p>
				<p>“Hayır, susmayacağım. Hakikati aldatmayı umursamıyorum, onu görmüş olayım olmayayım, çarmıha gerilmiş olsun olmasın ne fark eder... Ben hakikati yaratıyorum, inat, özlem ve inançtan yaratıyorum onu. Onu bulmak için çabaladığım yok. Ben kuruyorum onu. İnsandan daha yüksek kuruyorum, böylece insanı büyütüyorum. Dünya kurtulacaksa. Senin çarmıha gerilmen –işitiyor musun– gerekli, ille de gerekli, sen ister iste, ister isteme, ben seni çarmıha gereceğim. Dirilmen ille de gerekli senin için, ister iste, ister isteme, ben seni dirilteceğim. Sen istersen burada sefil köyünde otur, beşik, tekne ve çocuk yap. Bilmek istiyorsan, havaya senin biçimini zorla vereceğim. Vücudunu, dikenli tacını, çivilerini, kanı... Bütün bu işler kurtuluş mekanizmasının birer bölümü. Her şey gerekli. Yeryüzünün ta ucunda da sayısız gözler yukarı bakıp seni havada çarmıha gerilmiş görecekler. Ağlayacaklar, gözyaşları da ruhlarını günahlarından arıtacak. Ama üçüncü günü seni mezardan kaldıracağım, çünkü dirilme olmadan kurtuluş olmaz. En korkunç düşman ölümdür. Ölümü yok edeceğim. Nasıl mı? Seni, İsa, Tanrı’nın oğlu, mesih olarak dirilterek!”</p>
				<p>“Doğru değil. Kalkıp bağırırım çarmıha gerilmedim diye, mezardan kalkmadım diye, Tanrı değilim diye!.. Ne diye gülüyorsun?”</p>
				<p>“Nasıl bağırırsan bağır. Senden korkum yok. Artık sana ihtiyacım bile yok. Hareket ettirmiş olduğun çark hızını aldı. Artık kim onu kontrol edebilir ki? Doğrusunu söylemek gerekirse, sen demin orada konuşurken üstüne atılasım, boğasım geldi. Kazara kimliğini açığa vurur da, insanlığa çarmıha gerilmediğini söylersin diye. Ama hemen yatıştım. Niçin bağırmasın, diye sordum kendi kendime. Sadık olan seni yakalar, kâfir diye ateşe verip yakar seni!”</p>
				<p>“Ben sadece tek söz getirdim, tek bir haber: Sevin. Sevin dedim o kadar.”</p>
				<p>“Sevin, diyerek, insanlığın içinde yaşayan bütün meleklerle cinleri salıvermiş oldun. ‘Sevgi’ senin sandığın gibi basit, durgun bir söz değil. Sevgide katliama uğrayan ordular, yanan şehirler ve bol kan vardır. Kan dereleri, gözyaşı dereleri. Dünyanın yüzü değişti. Şimdi sen istediğin kadar bağır, bağırmaktan sesin kısılsın. ‘Ben öyle demek istemedim. Sevgi değil bu. Birbirinizi öldürmeyin! Hepimiz kardeşiz! Durun!’ diye bağır istediğin kadar... Nasıl dururlar! Olan olmuştur artık!”</p>
				<p>“Şeytan gibi gülüyorsun.”</p>
				<p>“Hayır, bir elçi gibi. Sen iste isteme, ben senin elçin olacağım. Seni kuracağım, hayatını, sözlerini, çarmıha gerilişini ve dirilişini istediğim gibi kuracağım. Seni doğurtan Nasıralı marangoz Yusuf değil, benim. Ben, Kilikya’daki Tarsuslu yazıcı Paul.”</p>
				<p>“Olmaz! Olmaz!”</p>
				<p>“Senden izin alan kim? Senin iznine ihtiyacım yok. Benim işlerime ne diye sokarsın burnunu?”</p>
				<p>İsa avlunun kurutma düzlüğüne yığıldı ve umutsuz bir halde başını dizleri arasına aldı. </p>
				<p>Ciniyle nasıl savaşabilirdi?</p>
				<p>Paul secde etmiş olan İsa’nın başı üstünde duruyor, ona alayla şöyle diyordu: “Dünya senin tarafından nasıl kurtulur ki? Seni izlemeleri için ne gibi üstün bir örnek veriyorsun? Seninle, kendi niteliğini aşabilir mi, ruhu kanatlanabilir mi? Dünya kurtulmak istiyorsa, beni dinleyecektir! Beni!”</p>
				<p>Çevresine baktı. Avluda kimsecikler yoktu. Bir köşede tortop olmuş, parlak gözleri fırıl fırıl dönen zenci, zincirlenmiş bir çoban köpeği gibi inliyordu. Kadınlar saklanmıştı; komşular kaçmıştı. Ama Paul’ün gözlerinde avlu, insanlarla dolu sınırsız bir alanmış gibi görünüyordu. Yüksek düzlüğe bir sıçrayışta çıkıp görülmeyen kalabalığa vaaza başladı:</p>
				<p>“Kardeşlerim, gözlerinizi kaldırıp bakın! Bir yanda aile başkanı Lazar; öte yanda Paul, mesihin kulu. Seçin! Onunla giderseniz, aile başkanı Lazar’ın ardından giderseniz, yoksul bir hayat sürersiniz, ayak değirmenine koşulursunuz. Koyunlar nasıl yaşayıp ölüyorsa, siz de aynı şekilde yaşar ve ölürsünüz. Arkalarında biraz yün, birkaç meleme, bol bol da pislik bırakan koyunlar gibi. Benimle birlikte gelirseniz, sevgi, mücadele ve savaş var. Dünyayı fethederiz! Seçmek size kalmış! Bir yanda mesih! Tanrı’nın oğlu, dünyanın kurtuluşu; öte yanda aile başkanı Lazar!”</p>
				<p>Alev almıştı. Kartal bakışlarını kalabalık üzerinde gezdirdi. Kanı kaynıyordu. Avlunun duvarları yıkıldı. Zenci çocukla aile başkanı Lazar kayboldu. Havada derinden gelen bir ses duydu:</p>
				<p>“Bütün ulusların elçisi, büyük ruh, sahteliği kanınla, gözyaşlarınla yoğurup hakikate çevirdin, önümüze düş ve bize kılavuzluk et. Yolculuğumuz ne kadar sürer?”</p>
				<p>Paul kollarını açtı. Bütün dünyayı kucaklayarak bağırdı: “İnsanın gözünün görebileceği yere kadar. Hatta daha da ileri. İnsanın yüreğinin erişebileceği yere kadar! Dünya geniş, Tanrı’ya şükürler olsun! İsrail ülkesinin ötesinde Mısır, Suriye, Finike, Küçük Asya, Yunanistan ve zengin Kıbrıs, Rodos ve Girit adaları var. Daha ötede Roma. Daha ötede, uzun sarışın lüleli saçlarıyla, iki yüzlü baltalarıyla barbarlar... Sabahleyin yola çıkmak, dağların veya denizlerin rüzgârını yüzlerimizde duymak, çarmıhı taşımak, onu kayalara, insanların yüreklerine dikmek ve dünyayı ele geçirmek ne hoş olurdu! Mesihin uğruna hor görülmek, dövülmek, derin kuyulara atılıp ölmek ne hoş olurdu!”</p>
				<p>Kendine gelip sakinleşti. Görünmeyen kalabalık, havada kayboldu. Döndü ve İsa’yı gördü, duvara yaslanmış, ağzı açık onu dinliyordu.</p>
				<p>“Mesih uğruna... Senin uğruna değil aile başkanı Lazar, gerçek mesih uğruna. Benim mesihim!”</p>
				<p>Kendini artık tutamayarak hıçkıra hıçkıra ağlamaya başladı İsa.</p>
				<p>Küçük zenci yaklaştı ona. “Nasıralı İsa,” dedi yavaşça, “ne diye ağlıyorsun?”</p>
				<p>“Gizli yoldaş,” diye mırıldandı İsa. “İnsan dünyanın bir tek kurtuluş yolunu görür de nasıl ağlamaz?”</p>
				<p>Paul inmişti yüksekteki yerinden. Başındaki seyrek saçtan buhar çıkıyordu. Sandallarını eline aldı, tozunu çıkarmak için vurdu ve sokak kapısına doğru yöneldi.</p>
				<p>“Sandallarındaki evinin tozunu silktim,” dedi avlunun ortasında şaşkın şaşkın duran İsa’ya. “Elveda! İyi ye ve iç, iyi öpüş aile başkanı Lazar. Ömrün uzun olsun! İşime karışayım deme sakın. Karışırsan mahvoldun demektir, işittin mi aile başkanı Lazar. Mahvoldun demektir! Ama yanlış anlama. Seninle karşılaştığıma pek sevindim. Kendimi kurtarmış oldum, bütün istediğim de buydu. Senden kurtulmak. Kurtuldum işte, şimdi özgürüm, kendi kendimin efendisiyim. Hoşça kal.”</p>
				<p>Bunu söyledikten sonra kapının sürgüsünü açtı ve bir sıçrayışta Kudüs’e giden ana caddeye çıktı.</p>
				<p>“Acelesi ne bu kadar!” dedi zenci, kapıya gidip öfkeli bakışlarla ardından bakarak. “Kollarını sıvamış, aç kurt gibi koşuyor, dünyayı yutacak sanki.”</p>
				<p>Göklerden onu tedirgin etmek üzere gelmiş olan tehlikeli ruhu kovmak için dönüp İsa’yı kendine çekmek istedi. Ama İsa eşikten atlamıştı bile. Yolun ortasında durmuş, kaygıyla, özlemle, vahşi elçinin uzaklara doğru kayboluşuna bakıyordu. Tamamıyla unutmuş olduğu korkunç anılar ve özlemler uyanıverdi içinde.</p>
				<p>Zenci korkmuştu, kolundan yakalamıştı. “İsa,” diyordu buyurur gibi. “Nasıralı İsa, zihnin sapmak üzere. Nereye bakıyorsun? İçeri gel!”</p>
				<p>Ama İsa sessiz ve soluk bir halde, kolunu sarsarak kurtardı ve meleğin elini itti.</p>
				<p>“İçeri gel,” diye tekrarladı öteki öfkeyle. “Benim sözümü dinlesen daha iyi olur. Benim kim olduğumu pekâlâ biliyorsun.”</p>
				<p>“Bırak beni!” diye gürledi İsa, gözleri Paul’e takılı, yolun ucunda gözden yitmek üzereydi.</p>
				<p>“Onunla gitmek mi istiyorsun?”</p>
				<p>“Bırak beni!” diye bir kez daha gürledi İsa. Dişleri zangır zangır birbirine vuruyordu, birden ürpermişti.</p>
				<p>“Maria,” diye çağırdı zenci, “Marta!” İsa’nın beline sımsıkı sarılmıştı, kaçmasın diye.</p>
				<p>İki kadın işitmişler, koşuyorlardı, arkalarında da çocuk sürüsü vardı. Yakınlardaki kapılar açılıyor, komşular dışarı çıkıyor ve İsa’nın çevresinde bir çember meydana getiriyorlardı. İsa hâlâ yolun ortasında, kâğıt gibi bembeyaz duruyordu. Ansızın gözkapakları kapandı ve sessizce yere yuvarlanıverdi.</p>
				<p>Kaldırıldığını, yatağa yatırıldığını, şakaklarının portakal esansıyla ovulduğunu, gül şırası koklatıldığını duyuyordu. Gözlerini açtı, iki karısını görüp gülümsedi. Zenci çocuğuna bakınca, eline yapıştı.</p>
				<p>“Beni iyi tut,” dedi, “bırakma beni. Burada rahatım iyi.”</p>
				</div>
  </body>
</html>