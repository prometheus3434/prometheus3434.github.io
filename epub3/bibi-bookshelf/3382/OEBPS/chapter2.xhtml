<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter2">
<div class="html5_section">
				<h1 class="chapter-num">2</h1>
				<p>Talaşların üstüne oturup sırtını duvara verdi. Başının üzerinden, iki sıra, sivri çivi kakmalı bir kayış sarkıyordu. Geceleyin tedirgin olmasın, münasebetsizlikler yapmasın diye, her akşam, uykuya dalmadan önce, vücudunu kırbaçlar, kan içinde bırakırdı.</p>
				<p>Titrer gibi oldu. Düşünde, yine ne gibi baştan çıkartıcı şeyler gördüğünü hatırlamıyordu, ama büyük bir tehlikeden kaçtığının farkındaydı. “Dayanamıyorum artık, yeter...” diye mırıldandı gözlerini göğe kaldırıp içini çekerek. Ağaran günün belirsiz, soluk ışığı kapının çatlaklarından süzüldü ve tavanın tatlı sarı kamışlarına fildişimsi, tuhaf cilalı bir hoşluk verdi. “Dayanamıyorum artık, yeter,” diye mırıldandı yeniden, öfkeyle dişlerini sıkarak. Gökyüzüne baktı ve bütün hayatı gözlerinin önünden geçti: Babasının nişanlandığı gün çiçek açmış olan asasını, derken inme indiren yıldırımı; sonra annesinin, gözleri oğluna takılı, söz söylemeden bakıp durduğunu hatırladı. Ama kadının dile getiremediği yakınmalarını duyuyordu: Haklıydı kadın! Gece gündüz demiyor, günahları yüreğine bıçak gibi saplanıyordu. Korkuyu, geri kalan tek şeytanı yenmek için, boşu boşuna uğraşmıştı. Ötekileri yenmişti: yoksulluğu, kadınlara karşı duyduğu isteği, gençlik zevklerini, yuva mutluluğunu. Hepsine de üstün gelmişti; bir, korku kalıyordu. Onu da yenebilseydi ah! Büyümüştü artık: Zamanı gelmişti.</p>
				<p>“Babama inme inmesine sebep benim,” diye mırıldandı, “Magdalena’nın fahişeliğe düşmesine sebep benim; İsrail’in hâlâ boyunduruk altında olmasına sebep ben...”</p>
				<p>Bir horoz –haham amcasının oturduğu bitişik evde olacaktı– damda kanat çırptı, kızgın kızgın öttü durdu. Fazla uzun süren geceden bıktığı, artık güneşi istediği belliydi.</p>
				<p>Delikanlı duvara dayanıp kulak verdi. Evlere ışık vuruyor, kapılar açılıyor, sokaklar canlanıyordu. Topraktan ve ağaçlardan, yavaş yavaş sabah mırıltıları yükseliyor, evdeki çatlaklardan dışarı sızmaya başlıyordu: Nasıra uyanıyordu. Birden, bitişik odadan bir inilti duyuldu, iniltiyi de hahamın vahşi haykırışı izledi. Tanrı’yı uyarıyordu. İsrail’e verdiği sözü hatırlatıyordu ona. “İsrail’in Tanrısı, İsrail’in Tanrısı, daha ne kadar bekleyeceğiz?” diye bağırdı haham; delikanlı dizlerinin zemin tahtalarına zangır zangır vurduğunu duydu.</p>
				<p>Başını salladı. “Dua ediyor,” diye mırıldandı, “secde ederek, Tanrı’ya sesleniyor: Birazdan güm güm vurur duvara, secde etmeye başlamamı söyler.” Öfkeyle kaşlarını çattı. “Tanrı’yla uğraşmam yetmiyormuş gibi, bir de insanlarla uğraşmak zorundayım.” Öfkeli hahama, uyandığını, dua etmekte olduğunu belirtmek için, bölme duvarına yumruk indirdi.</p>
				<p>Ayağa fırladı. Üzerindeki yamalı entari omzundan aşağı kaydı, vücudu göründü: sıska, güneşten yanmış, kara-kızıl kamçı izleriyle dolu. Utandı, acele toparlandı, çıplak etini örttü.</p>
				<p>Soluk sabah ışığı tepe penceresinden sızarak üstüne doğru geldi, tatlı tatlı yüzünü aydınlattı. Baştan başa metinlik, gurur ve acı ... yanaklarındaki ayva tüyü, kıvırcık kömür karası bir sakal oluvermişti. Gaga burunlu, kalın dudaklıydı; aralık duran dudakları arasından, dişleri ışıkta bembeyaz parlıyordu. Güzel bir yüz değildi bu, ama esrarlı, tedirgin edici bir büyüsü vardı. Tedirginlik havası veren şey, kirpikleri miydi acaba? Sıktı, uzun uzundu, yüzüne baştan başa, garip, mavi bir gölge düşürüyordu. Yoksa gözleri miydi buna sebep? Kapkara, iri gözlerdi bunlar, ışık ve karanlık doluydu, yılgınlık ve tatlılık dolu. Yılan gözü gibi ışıldıyor, uzun kirpiklerin arasından bakıyor, insanı allak bullak ediyorlardı.</p>
				<p>Koltuk altlarına ve sakalına takılmış olan talaşları silkti. Ağır ağır yürüyen ayak sesleri işitti. Birileri geliyordu, tanıyordu onları. “Yine o,” diye inledi tiksinerek, “yine geliyor. Ne istiyor benden?” Kulak vermek için, sürünerek kapıya doğru gitti, ama dehşet içinde çakıldı kaldı oracıkta. Tezgâhı kim koymuştu kapının ardına, üstüne de çarmıh ile alet edevatları kim yığmıştı? Kim? Ne zaman? Gece inlerle, cinlerle, düşlerle doluydu. Biz uyuyoruz, onlarsa kapıları açık buluyorlar, diledikleri gibi girip çıkıyorlar, evlerimizi beyinlerimizi altüst ediyorlardı.</p>
				<p>“Dün gece biri gelmişti düşümde,” diye mırıldanır gibi oldu, sanki hâlâ oradaydı gelen, onu duyabilirdi. Biri gelmişti. Tanrı’ydı herhalde, Tanrı ... yoksa şeytan mıydı? Kim ayırabilirdi ki onları? Yüz değiştirip dururlardı. Tanrı bazen baştan başa karanlığa bürünürdü, şeytansa aydınlığa; insanın zihni de, allak bullak olurdu. Ürperdi. İki yol vardı. Hangi yöne dönmeliydi, hangi yoldan gitmeliydi?</p>
				<p>Ağır ayak sesleri yaklaşmaya devam ediyordu. Delikanlı kaygı içinde bakındı. Saklanacak, kaçacak bir yer arıyordu. Korkuyordu o adamdan, gelmesini istemiyordu, çünkü derinlerinde, kapanmak bilmeyen bir yara vardı. Çocukken, bir gün oyun oynarken, kendinden üç yaş büyük olan arkadaşı onu yere yuvarlamış, dövmüştü. Yerden kalktıktan sonra ağzını açmamıştı, ama bir daha da öteki çocuklarla oyun oynamamıştı. Utanmış, ürkmüştü. Evinin bahçesinde yapayalnız büzülüp kalmış, bir gün, utancını nasıl temizleyeceğini, onlardan üstün olduğunu nasıl göstereceğini, onları nasıl geçeceğini kurmaya başlamıştı. Bunca yıldan sonra, yara hâlâ kapanmamış, kanı durmamıştı.</p>
				<p>“Hâlâ peşimde demek,” diye mırıldandı. “Ne ister benden? Sokmayacağım içeri.”</p>
				<p>Bir tekmeyle aralandı kapı. Delikanlı ileri atıldı. Var gücüyle tezgâhı oradan kaldırdı ve kapıyı açtı. Kıvırcık, kızıl sakallı, göğsü bağrı açık, çıplak ayaklı, kırmızı yüzlü, ter içinde kalmış, iriyarı bir adam duruyordu eşikte. Elinde tuttuğu közlenmiş mısırdan kopardığı mısır tanesini çiğneyerek atölyeye göz gezdirdi, duvara dayalı çarmıhı görünce, kaşları çatıldı. Derken ayağını ileri uzatıp içeri girdi.</p>
				<p>Bir şey demeden köşeye çömeldi, delicesine dişlemeye koyuldu mısırını. Deminden beri ayakta duran delikanlı başını ona döndürmüyor, açık kapıdan, zamansız uyanan dar sokağa bakıyordu. Henüz toz kalkmamıştı havaya: Yer ıslaktı, burcu burcu kokuyordu. Gece çiyi ile şafak ışığı, karşıdaki zeytin ağacının yapraklarından aşağı süzülüyordu; baştan başa gülüyordu ağaç. Delikanlı kendinden geçmiş, sabah havasını soluyordu.</p>
				<p>Kızılsakal döndü, “Kapıyı kapat,” diye gürledi. “Sana söyleyeceklerim var.”</p>
				<p>Delikanlı o vahşi sesi duyunca titredi. Kapıyı kapattı, tezgâhın kenarına ilişip bekledi. “Geldim,” dedi Kızılsakal. “Her şey hazır.”</p>
				<p>Mısır koçanını fırlatıp attı. Sert, mavi gözlerini kaldırarak delikanlıya dikti, buruş buruş olmuş tombul elini uzattı.</p>
				<p>“Ya sen? Sen de hazır mısın?”</p>
				<p>Ortalık aydınlanmıştı. Delikanlı şimdi, Kızılsakal’ın kaba, kararsız yüzünü daha iyi görüyordu. Tek bir yüz değildi bu, ikiydi. Yarısı gülerken, yarısı meydan okuyordu, yarısı acı çekerken, yarısı kaskatı, kıpırdamadan duruyordu; ikisi bir an için uzlaşsa dahi, altında, Tanrı ile şeytanın boğuştuğu seziliyordu.</p>
				<p>Delikanlı cevap vermedi. Kızılsakal dehşet verici bir bakış fırlattı ona.</p>
				<p>“Hazır mısın?” diye sordu yeniden. Cevap versin diye kolundan tutup sarsmak için kalkmak üzereydi. Ama o doğrulmadan, bir boru sesi duyuldu, dar sokağa atlılar daldı, arkasından da Romalı askerlerin ağır, uyumlu yürüyüşleri işitildi. Kızılsakal yumruğunu sıkarak tavana doğru kaldırdı.</p>
				<p>“İsrail’in Tanrısı!” diye böğürdü. “Zamanı geldi artık. Bugün olmalı! Yarını bekleyemeyiz! Bugün!”</p>
				<p>Yeniden delikanlıya döndü, “Hazır mısın?” diye sordu bir kez daha; cevabını beklemedi:</p>
				<p>“Hayır, hayır, bırak çarmıhı, bırak diyorum! Halk toplandı. Barabbas adımlarıyla birlikte dağlardan indi. Hapishaneye dalıp Partizan’ı<a class="si-noteref epub-type_noteref" href="#f1" id="ref_f1">1</a> kaçıracağız. Mucize işte o zaman yer alacak –başını sallayıp durma öyle– işte o zaman yer alacak. Sor bak haham amcana. Dün hepimizi havrada topladı; zatıalileri niye teşrif etmediler? Ayağa kalkarak şöyle dedi: ‘Elimiz kolumuz bağlı durdukça, mesihi beklemeyin. Mesihin gelmesini istiyorsak, Tanrı’yla insanlar el ele vermeli, birlikte uğraşmalı!’ Böyle dedi işte, sen de duymuş ol. İkisinin de uğraşması gerekiyor, birlikte hem! Anladın mı?”</p>
				<p>Delikanlıyı kolundan tutarak sarstı.</p>
				<p>“Duydun mu dediğimi? Aklın nerede kuzum? Orada olaydın da işiteydin amcanın sözlerini, o zaman belki kendine gelirdin zavallıcık! Kâfir Romalıların bugün çarmıha gerecekleri Partizan’ın, nicedir beklediğimiz O varlık olabileceğini söyledi. Ona yardıma koşamazsak, kim olduğunu açıklamadan ölüp gidecek. Ama koşup kurtarırsak, mucize yer alacaktır. Ne mucizesi mi? Paçavraları fırlatıp bir kenara atacak ve Davut’un kral tacı başında parlayacak! O söyledi bütün bunları, sen de duymuş ol. Sözleri hepimize dokundu, ağladık. İhtiyar haham ellerini göğe kaldırıp haykırdı: ‘İsrail’in Tanrısı, bugün olmalı, yarını bekleyemeyiz, bugün!’ Hepimiz de ellerimizi havaya kaldırdık, göğe baktık, seslendik, meydan okuduk ve ağladık: ‘Bugün olmalı, yarını bekleyemeyiz, bugün!’ İşitiyor musun, marangozun oğlu, yoksa boş duvara mı konuşuyorum?”</p>
				<p>Yarı kapalı gözleri, karşı duvarda asılı, sivri çivi kakmalı kayışa takılı olan delikanlı, kulak kesilmiş, bir şey dinliyordu. Kızılsakal’ın sert ve meydan okuyucu sesinin arkasında, dudaklarını açıp kapayarak boşuna konuşmaya çalışan ihtiyar babasının kaba, boğuk sesi işitiliyordu. Bu iki ses, delikanlının gönlünde birleşti, birden insanlığın bütün mücadelesinin alaydan başka bir şey olmadığını duydu.</p>
				<p>Kızılsakal delikanlıyı omzundan yakalayarak itti.</p>
				<p>“Aklın nerde yine, falcı seni? Amcan Simun’un söylediklerini duymadın mı?”</p>
				<p>“Mesih böyle gelmez,” diye mırıldandı delikanlı. Gözleri, şafağın tatlı pembe ışığıyla yıkanan, yeni yapılmış çarmıha takılmıştı şimdi. “Hayır, mesih böyle gelmez. Paçavralarını bırakmaz hiçbir zaman, kral tacı filan giymez o. Kurtarılması imkânsız olduğundan da, insan olsun Tanrı olsun onu kurtarmaya koşmayacaktır. Ölecektir; paçavraları içinde ölecektir ve herkes –ona en bağlı olan bile– bir başına bırakacaktır onu. Çıplak bir dağın tepesinde, başında dikenli taç, yapayalnız ölecektir.”</p>
				<p>Kızılsakal dönerek şaşkınlık içinde ona baktı, yüzünün yarısı parıldıyor, yarısı karanlık içinde yüzüyordu.</p>
				<p>“Nereden biliyorsun?” diye sordu. “Kim dedi sana?”</p>
				<p>Cevap vermedi delikanlı. Dışarısı apaydınlıktı şimdi. Tezgâhtan atladı, bir avuç çivi aldı, çekici kaptı, çarmıha yanaştı. Ama Kızılsakal daha atik davrandı. Bir adımda çarmıha varıp karşısında insan varmış gibi, delicesine yumruklamaya, üstüne tükürmeye başladı. Derken yüzünü çevirdi. Sakalı, bıyığı ve kaşları delikanlının yüzüne battı.</p>
				<p>“Utanmıyor musun?” diye bağırdı. “Nasıra’daki, Kana’daki, Kefernahum’daki bütün marangozlar, Partizan için çarmıh yapmaktan kaçındılar, sense... Utanmıyor musun, korkmuyor musun? Diyelim ki, mesih geldi de seni çarmıhı yaparken gördü; diyelim ki bu Partizan, bugün çarmıha gerilecek Yahudi, mesihin ta kendisi... Niye, ötekiler gibi sen de Romalı yüzbaşıya, ‘İsrail’in kahramanları için çarmıh yapmam ben,’ diye cevap vermedin?”</p>
				<p>Dalgın duran marangozu omzundan tuttu:</p>
				<p>“Niye cevap vermiyorsun? Nereye bakıp duruyorsun öyle?”</p>
				<p>Duvara doğru iterek alçaltıcı sözler söylemeye başladı, “Korkağın birisin,” dedi acı bir alayla. “Korkaksın, korkak; başka bir şey değil! Toplasan, hayatın beş para etmez!”</p>
				<p>Tiz bir ses çınladı havada... Kızılsakal delikanlıyı bırakıp kapıya dönerek dinledi. Gürültüler geliyordu dışarıdan: Kadın erkek sesleri, büyük bir kalabalık, “Münadi! Münadi!” diye bağrışıyordu; derken o tiz ses yeniden çınladı havada:</p>
				<p>“İbrahim’in, İshak’ın, Yakup’un çocukları, imparatorun buyruğuna kulak verin! İşyerlerinizi, meyhanelerinizi kapatın, tarlalarınıza gitmeyin. Anneler, yavrularını alsın, ihtiyarlar asalarına yapışsın; gelin hepiniz! Topallar, sağırlar, inmeliler; gelin görün; görün efendimiz İmparator’a –dileriz uzun ömürlü olsun– el kaldıranlar nelere uğruyor; şu habis, şu başkaldıran Yahudi nasıl ölecek, gelip görün!”</p>
				<p>Kızılsakal kapıyı açtı, kalabalık kulak kesilmiş, dalgalanıp duruyordu. Münadi, bir kayanın üstüne çıkmıştı: Sıskaydı, başı açıktı, uzun bir boynu, ipince, uzun bacakları vardı. Kızılsakal, Münadi’ye doğru tükürdü, “Dilerim cehennemi boylarsın, hain herif!” diye haykırdı. Kapıyı şiddetle çarpıp delikanlıya döndü. Gözleri öfkeden ateş püskürüyordu, “Hain kardeşin Simun’la övünebilirsin!” diye gürledi.</p>
				<p>“Suç onda değil,” dedi delikanlı pişmanlık havası içinde, “bende suç, bende...”</p>
				<p>Bir ara durdu, derken:</p>
				<p>“Benim yüzümden kovdu onu annem, benim yüzümden, şimdiyse...”</p>
				<p>Kızılsakal’ın yüzünün yarısı tatlı bir ifadeye büründü, delikanlıyı anlıyormuş gibi bir an için ışıldadı, “Bütün bu günahları nasıl ödeyeceksin, zavallıcık?” diye sordu.</p>
				<p>Delikanlı uzun süre ağzını açmadı. Dudakları oynuyordu, ama ağzından söz çıkmıyordu.</p>
				<p>“Hayatımla, Yahuda, kardeşim,” diyebildi sonunda. “Başka bir şeyim yok ki.”</p>
				<p>Kızılsakal ürperdi, tepedeki pencereden ve kapı çatlaklarından ışık sızıyordu. Delikanlının iri, kara gözleri pırıl pırıldı; sesinde acı ve korku vardı.</p>
				<p>“Hayatınla mı?” dedi Kızılsakal, delikanlının çenesini tutarak. “Başını çevirme öte yana, dur bakalım. Artık büyüdün, koca adam oldun, gözlerimin içine bak... Hayatınla ha? Ne demek istiyorsun?”</p>
				<p>“Hiç.”</p>
				<p>Başını indirip sustu. Ama birden, “Ne olur, sorma bana Yahuda, sorma kardeşim!” dedi.</p>
				<p>Yahuda, delikanlının yüzünü avuçları içine aldı. Şöyle bir kaldırdı, bir şey söylemeden bir süre baktı. Derken, yavaşça bırakıp kapıya doğru yürüdü. Birden heyecanlanmıştı.</p>
				<p>Dışardaki gürültü gittikçe artıyordu. Çıplak ayak sürtüşlerinden, sandallardan çıkan sesler, kadınların tunç bilezikleri ile ayak halkalarının yarattığı şıngırtıyla dolu havaya karışıyordu. Kızılsakal, eşikte durmuş, yan sokaklardan akıp duran insan sürülerine bakıyordu. Herkes, köyün öteki ucuna, çarmıha gerilmenin yer alacağı lanetli tepeye tırmanıyordu. Erkekler konuşmuyordu; dişleri arasından lanet okuyarak, asalarını kaldırım taşlarına vuruyorlardı. Aralarından bazıları gömleklerinin altında gizlice bıçak taşıyorlardı. Kadınlar çığlık atıp duruyordu. Çoğu başörtüsünü ensesine indirmiş, saçlarını dökmüş, ağıt yakmaya başlamıştı.</p>
				<p>Bu sürünün öncüsü, Nasıralı yaşlı Haham Simun’du. Yaşlı adam kurumuş, bir iğne bir iplik kalmıştı, yıllar üstüne abanmış, verem kemirip bitirmişti. Sarsılmadan duran ruhunun ayakta tutup çökmesini engellediği kemiklerden meydana gelmiş bir yapı iskelesiydi sanki. Büyük kuş pençelerini andıran iki iskelet et, topuzunda birbirine sarılmış bir çift yılan kabartması olan piskopos asasını sıkıyor, taşlara güm güm indiriyordu. Bu canlı cenaze, çevresine yanan bir şehir kokusu saçıyordu. Gözlerindeki ateşi görseniz, eti, kemiği ve saçı –yıkıntı halindeki bütün vücudu– alev almış yanıyor sanırdınız; ağzını açıp “İsrail’in Tanrısı!” diye bağırdığı zaman da, başının üstünden toz duman çıkıyordu... Ardında, iki büklüm, iri kemikli ihtiyarlar, asalarıyla, çalıyı andıran kaşlarıyla ve çatal sakallarıyla ilerliyorlardı; en son sırada sağlam erkek ve kadınlar. Çocuklar artçılık ediyorlardı, her birinin elinde bir taş vardı, kiminin de omuzlarına sapanlar asılıydı. Deniz gibi sessiz, ağır hışırtılarla, hep birlikte yürüyorlardı.</p>
				<p>Kapının kenarına dayanıp da geçmekte olan kadın ve erkekleri görünce Yahuda’nın yüreği kabardı. İşte onlar, diye düşündü. Beynine kan hücum etmişti, işte onlar yaratacaklar mucizeyi, Tanrı’yla el ele. Bugün! Yarını bekleyemeyiz, bugün!</p>
				<p>İriyarı, dar kalçalı, erkeksi bir kadın, kalabalıktan ayrıldı. Mecnun, yabansı bir görünüşü vardı, entarisi omuzlarından sıyrılmıştı. Yere eğilerek bir taş kapıp var gücüyle marangozun kapısına fırlattı.</p>
				<p>“Belanı bulasın, pis çarmıhçı!” diye haykırdı.</p>
				<p>Sokak baştan başa haykırışlarla, küfürlerle doldu; çocuklar sapanlarını omuzlarından indirdiler. Kızılsakal kapıyı güm diye kapattı.</p>
				<p>“Çarmıhçı! Çarmıhçı!” diye sesler geliyordu dört bir yandan, kapıysa taşlardan gümbür gümbür sarsılıyordu.</p>
				<p>Delikanlı, çarmıhın önüne eğildi ve çekicini kaldırıp indirerek, sokaktan gelen yuhaları ve küfürleri duymak istemiyormuş gibi var gücüyle vurarak çarmıhı çiviledi. İçi kaynıyordu; burun kemiği boyunca kıvılcımlar çıkıyordu. Kendinden geçmiş, çekici indirip duruyor, alnından oluk gibi ter boşanıyordu.</p>
				<p>Kızılsakal diz çöküp kolunu tuttu, çekici şiddetle çekip aldı elinden. Çarmıha da vurarak, yere yuvarladı.</p>
				<p>“Hâlâ onu getirmekte inat ediyor musun?”</p>
				<p>“Evet.”</p>
				<p>“Utanmıyor musun?”</p>
				<p>“Hayır.”</p>
				<p>“Bırakmam ki seni. Paramparça ederim çarmıhı.”</p>
				<p>Bakındı, kolunu uzatarak keser aramaya başladı.</p>
				<p>“Yahuda, Yahuda, kardeşim,” dedi delikanlı, ağır, yalvarır bir sesle, “engel olma bana.” Sesi birden derinleşmişti; karanlık, tanınmayacak bir ses oluvermişti. Kızılsakal tedirgin olmuştu.</p>
				<p>“Ne engeli?” diye sordu sakince. Kaygı içinde delikanlıya bakarak bekledi. Işık şimdi doğru marangozun yüzünü ve çıplak, ince kemikli gövdesini aydınlatıyordu. Dudakları büzülmüştü, sımsıkı kapalıydı, sanki büyük bir çığlığı önlemek istiyordu. Kızılsakal nasıl bir deri bir kemik olduğunu, ne kadar solgun göründüğünü fark etti ve insansever yüreği ona acıdı. Solup gidiyordu; yanakları günden güne içine çöküyordu. Kaç gün geçmişti ki son gördüğünden bu yana? Bir-iki gün var yoktu. Nasıra’nın köylerinde dolaşmak üzere ayrılmıştı. Kendisi demirciydi, demiri döver, biçimlendirirdi, atlara nal takardı, iki ucu sivri kazmalar, saban demirleri, oraklar yapardı ama Partizan’ın çarmıha gerileceğini duyunca hızla Nasıra’ya dönmüştü. Eski arkadaşını nasıl bıraktığını hatırlıyordu, şimdiyse... ne olmuştu böyle! Gözleri şiş şişti, avurtları çökmüştü! Ya ağzının çevresindeki o acılı ifade?</p>
				<p>“Ne oldu sana?” diye sordu. “Niye eridin böyle? Nedir derdin?”</p>
				<p>Delikanlı hafifçe güldü. Tanrı, demek üzereydi ki, kendini tuttu. İçindeki büyük çığlık buydu, dudaklarından kaçmasını istemiyordu.</p>
				<p>“Boğuşuyorum,” dedi.</p>
				<p>“Kiminle?”</p>
				<p>“Bilmiyorum... Boğuşuyorum sadece.”</p>
				<p>Kızılsakal gözlerini delikanlının gözlerine dikti. Soru soruyor, yakarıyor, meydan okuyordu; ama zifiri karanlık ve avuntu bulamayan, korku dolu gözleri cevap vermiyordu.</p>
				<p>Birden Yahuda’nın gözleri bulandı. Karanlık, konuşmayan gözlerin içine daldıkça, çiçek açan ağaçlar, mavi sular, insan sürüleri görüyor gibiydi; içinde de, ışıldayan gözbebeğin derinlerinde, çiçek açan ağaçların, suyun ve insanların ardında, gözbebeğinin renkli halkasını baştan başa kaplayan kocaman, kara bir çarmıh vardı.</p>
				<p>Dimdik ayağa fırladı, gözleri nerdeyse dışarı fırlayacaktı. Bir şeyler söylemek, sormak istiyordu: Yoksa sen misin?.. Sen? Dudakları donmuş gibiydi. Delikanlıyı bağrına basıp öpmek istiyordu, ne var ki havaya uzanmış kolları, tahta gibi katılıp kalmıştı.</p>
				<p>Derken, delikanlı onu böyle kolları iki yana açılmış, gözleri patlayacak gibi dışarı uğramış, saçları diken diken olmuş bir durumda görünce, çığlık attı. Korkunç kâbus, zihninin gizli kapısından dışarı uğradı; çarmıh aletleriyle birlikte bütün ucubeler sürüsü, “Haydi çocuklar ileri!” sesleri! Kızıl sakallı Reisi de tanıyordu: Yahuda idi, başta giden, çılgınca kahkahalar savuran Demirci Yahuda.</p>
				<p>Kızılsakal’ın dudakları kımıldadı.</p>
				<p>“Sen misin?.. Sen?” diye kekeledi.</p>
				<p>“Ben miyim?.. Kimim?”</p>
				<p>Öteki cevap vermedi. Bıyığını çiğneyerek ona baktı, yüzünün yarısı yine ışıl ışıldı, öteki yarısıysa karanlığa gömülmüştü. Doğuşundan belli, hatta daha önceden bu delikanlının çevresindeki belirtiler ve mucizeler kafasında cirit atıyordu: Evlenecek olan adaylar toplandığında –birçok başka asa arasında– Yusuf’un asası nasıl da çiçek açan tek asa olmuştu. Bundan dolayı haham nasıl da mükâfat olarak Meryem’i ona vermişti, kendini Tanrı’ya adayan o temiz Meryem’i. Derken zifaf gecesinde damada nasıl da yıldırım çarpmış, geline elini sürmesini engellemişti.</p>
				<p>Derken, daha sonraları, gelin nasıl da beyaz bir zambak koklayıp –öyle demişlerdi– gebe kalmıştı. Doğumunun arifesinde Meryem nasıl da göklerin açıldığını, meleklerin indiğini ve evinin alçakgönüllü damında, kuşlar gibi saf saf dizilip, yuvalar kurup şarkı söylemeye başladıklarını görmüştü; kimi eşiğinde bekçilik ediyor, kimi odasına giriyor, ateş yakıyor, doğacak bebeği yıkamak üzere su ısıtıyordu, kimi de loğusanın içmesi için çorba pişiriyordu...</p>
				<p>Kızılsakal yavaşça yaklaştı, durakladı, derken delikanlının üzerine eğildi. Sesinde şimdi, özlem, yalvarış ve korku vardı, “Sen misin?.. Sen?” diye sordu bir kez daha, ama sorusunu bitirmeyi yine göze alamadı.</p>
				<p>Delikanlı, korku içinde, tir tir titriyordu.</p>
				<p>“Ben mi?” dedi, alaylı gülümsemesini tutamayarak. “Beni görmüyor musun? Konuşmayı bile beceremiyorum. Havraya gidecek yürek yok bende. İnsan görür görmez kaçıyorum. Utanmadan Tanrı’nın buyruklarını yerine getirmiyorum. Şabat günü çalışıyorum...”</p>
				<p>Çarmıhı yerden kaldırdı, doğrulttu ve çekici eline aldı.</p>
				<p>“Görüyorsun, değil mi! Çarmıh yapıyor ve çarmıha insan geriyorum.” Bir kez daha gülmeye çalıştı.</p>
				<p>Kaygılanmıştı Kızılsakal, susuyordu. Kapıyı açtı. Sokağın öte ucundan yeni bir köylü sürüsü –saçı başı darmadağın kadınlar, hasta, ihtiyar erkekler; topalı, körü, cüzamlısı– Nasıra’nın geri kalan tortusu belirdi. Onlar da tırmanıyorlardı tepeye, soluk soluğa; onlar da çarmıha gerilme tepesine doğru, sürünerek ilerliyorlardı... Saat yaklaşıyordu. Buradan ayrılıp halka katılmanın zamanı, diye düşündü, ileri atılıp hep birlikte Partizan’ı kurtarmanın zamanı. Kurtarıcının o olup olmadığı anlaşılır böylece... Ama durakladı. Birden serin bir yel esti üzerinden. Olamaz, diye düşündü, bugün çarmıha gerilecek adam, İbrani soyunun çağlardır beklediği o kimse olamaz. Yarın! Yarın! Yarın! Nice yıllar yarınınla hapsettin bizi ey İbrahim’in Tanrısı. Peki ama bu yarın dediğin ne zamandır? Ne de olsa insanız biz, dayanma gücümüz bu kadar!</p>
				<p>Yabanlaşmıştı. Yüzükoyun, çarmıhın üstüne yatmış, çivi çakmakta olan delikanlıya öfke dolu bir bakış fırlatarak, ürperti içinde kendisine sordu: Olabilir mi, o olabilir mi, çarmıhçı o olabilir mi? Tanrı’nın hangi yoldan gittiği bilinmez, karanlık ve dolaylıdır onun yolları. O olabilir mi?</p>
				<p>Yaşlı kadınlar ile sakatların ardından, tunç miğferli, ellerinde kalkanlar ve mızraklar, Romalı asker müfrezesi belirdi. Yahudilere hor bakışlarla insan sürülerini güdüyorlardı.</p>
				<p>Kızılsakal ateş püskürerek yabansı onlara baktı. Derken delikanlıya döndü. Onu görmek istemiyordu artık: Her şeye sebep oymuş gibi geliyordu.</p>
				<p>“Ben gidiyorum!” diye haykırdı, yumruklarını sıkarak. “Sana gelince, nasıl biliyorsan öyle yap çarmıhçı! Korkağın birisin sen, Münadi kardeşin gibi beş para etmez hainin birisin! Ama babanı çarptığı gibi Tanrı seni de çarpacaktır ateşle. Benim söyleyeceğim bu kadar; hatırlarsın sözlerimi bir gün.”</p>
				</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f1"><a class="backref" href="#ref_f1">1</a>. Romalılara düşman olan ve onların hâkimiyetine karşı ayaklanan Yahudi.</div>
			</div>
  </body>
</html>