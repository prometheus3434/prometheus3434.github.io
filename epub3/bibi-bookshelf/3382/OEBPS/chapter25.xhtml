<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter25">
<div class="html5_section">
				<h1 class="chapter-num">25</h1>
				<p>İnsanların Kudüs dediği taşların altında; kehanetler, İkinci Gelişler, lanetler altında; Farisiler ve Sadukiler, karnı tok zenginler, aç yoksullar altında; sakalından bıyığından çağlardır uçuruma kan akmış olan Rab Yehova’nın altında ezilen insan yüreği sarsıldığından, dünyanın temeli de sarsılmıştı. Bu, Tanrı’nın neresine dokunursanız dokunun haykırıyordu. Ona güzel bir söz söyleyecek olsanız, kuyruğunu kaldırıyor, “Et istiyorum!” diye bağırıyordu. Ona bir kuzu ya da ilk oğlunuzu kurban edecek olsanız, “et istemiyorum. Giysilerinizi değil, yüreklerinizi yırtın. Etinizi ruh haline getirin, ruhunuzu dua yapın ve rüzgâra savurun!” diye bağırıyordu.</p>
				<p>İnsanın yüreği, İbrani Yasası’nın yazılı altı yüz on üç buyruğu ile yazılı olmayan binlercesi altında eziliyordu da, kıpırdamıyordu bile; Yaratılış, Levililer, Çölde Sayım, Hâkimler ve Krallar kitapları altında eziliyordu da, kıpırdamıyordu bile. Derken birden, hiç beklenmedik bir anda, hafif bir meltem esiyordu, gökten değil ama, aşağıdan topraktan ve insanın yüreğinin bütün köşeleri sarsılıyordu. Birden Hâkimler, Krallar, Kehanetler, Lanetler, Farisiler, Sadukiler ve insanların Kudüs dedikleri taşlar sarsılıyor, yıkılmaya başlıyordu –ilkin insanın yüreğinde, sonra zihninde, en sonunda da yeryüzünün kendi üstünde–. Mağrur Yehova yeniden meşin usta önlüğünü takıyor, eline tesviye aletini alıp toprağa iniyor, insanların geçmişini yıkmasına ve geleceğini kurmasına yardım ediyordu. Ama her şeyden önce de, Yahudilerin Kudüs’teki tapınağını kurmaya başlıyordu.</p>
				<p>İsa her gün gidiyor, kan lekeli kaldırımtaşları üstünde duruyordu. Fazla yüklü bu tapınağa bakıyor ve yüreğinin ona çekiç gibi vurarak alaşağı etmek isteyişini seyrediyordu. Yine de ayakta durmaya devam ediyordu, güneşte altın boynuzları çelenklerle süslü bir boğa gibi parlıyordu. Duvarlar deniz mavisi damarlı, beyaz mermerle yerden tavana kadar kaplanmıştı: Tapınak, kudurmuş bir okyanusta yüzer gibiydi. Önünde üç kat taraça vardı, birbiri üstüne kurulmuştu. En alttaki ve en genişi putatapanlar içindi, ortadaki İsrail halkı, en yüksekteki de tapınağı temizleyen, lambaları yakıp söndüren, yıkayan ve zımparalayan yirmi bin Levili içindi. Gece gündüz yedi çeşit günlük yakılırdı. Duman öyle yoğun olurdu ki, keçiler yedi kilometre ötede aksırırdı.</p>
				<p>Yasayı içinde bulunduran basit gemi, göçmen atalarının gemisi, çölden geçmiş, Sion’un bu doruğuna demirlemiş, kök salmış, dallanıp budaklanmış, servi ağacı, altın ve mermere kuşanarak bir tapınak haline gelmişti. İlkin vahşi Çöl Tanrısı bir evde oturmaya tenezzül etmemişti, ama servi ağacının, günlüğün kokusu ve kesilen hayvanların tadı öyle hoşuna gitmişti ki, bir gün ayağını kaldırıp içeri girmişti.</p>
				<p>İsa’nın Kefernahum’dan gelişinin ikinci ayıydı. Her gün gidip tapınağın önünde duruyor ve onu seyrediyordu; her gün onu yeni görüyormuş gibiydi. Sanki her sabah onu yerle bir olmuş halde görecekmiş, üstünden çiğneyip geçecekmiş gibi geliyordu ona. Onu daha uzun süre görme ihtiyacı duymuyordu artık, ondan korkmuyordu da. Yüreğinde çoktan yıkmıştı onu. Günün birinde, yaşlı haham ona niye içeri girip tapınmadığını sorunca, başını sallamış ve şöyle karşılık vermişti: </p>
				<p>“Yıllardır tapınağın çevresinde tavaf ederim, şimdi tapınak benim çevremde tavaf ediyor.”</p>
				<p>“İsa, bunlar çok büyük sözler,” diye karşı çıkmıştı haham. “Korkmuyor musun?”</p>
				<p>“‘Ben’ derken,” diye cevap vermişti İsa, “toprak olan şu bedenimden söz etmiyorum; Meryem’in oğlundan söz etmiyorum, o da toprak, belki birazcık, çok az bir ateş yanı vardır. Ağzımdan çıkan ‘Ben’, haham efendi, Tanrı demektir.”</p>
				<p>“Bu daha da büyük küfür!” diye bağırmıştı haham, yüzünü eliyle örterek.</p>
				<p>“Ben aziz küfürbazım, unutma,” diye cevap vermişti İsa gülerek.</p>
				<p>Bir gün de havarilerinin, ağzı açık, hayran hayran koca yapıyı seyrettiklerini görünce, öfkelendi.</p>
				<p>“Tapınak insanı şaşırtıyor, değil mi?” diye alaylı alaylı sordu onlara. “Kaç yılda yapıldı? Yirmi mi? On bin işçi mi çalıştırıldı? Üç günde yerle bir ederim onu. Sonra bir kez iyi bakın. Elveda deyin, çünkü taş taş üstünde kalmayacak!”</p>
				<p>Korkan havariler geri çekildiler. Hoca aklını mı oynatmıştı? Son zamanlarda pek ani, tuhaf hareketleri olmuştu, hırçınlaşmıştı. Garip, sallanan rüzgârlar esiyordu üstünden. Bazen yüzü doğan bir güneş gibi parlıyordu da çevresindeki her şey doğar gibi oluyordu; bazen de bakışları kararıyordu, gözlerinde umutsuzluk okunuyordu.</p>
				<p>“Yazık değil mi, efendimiz?” diye soracak oldu Yahya.</p>
				<p>“Neye?”</p>
				<p>“Tapınağa. Niçin yıkmak istiyorsun onu?”</p>
				<p>“Yenisini kurayım diye. Üç günde yenisini kurarım. Ama ilkin toprağın bundan kurtulması gerek.”</p>
				<p>Filipus’un armağan ettiği çoban değneğini alıp kaldırımlar üstüne vurmaya başladı. Öfke rüzgârı esiyordu üzerinden. Tökezleyerek giden, kendilerini duvarlara çarpan Farisilere bakıyordu; güya Tanrı’nın aşırı ihtişamıydı buna neden. “İkiyüzlüler!” diye bağırdı onlara, “Tanrı bir bıçak alıp da yüreğinizi yarsaydı, dışarıya yılanlar, akrepler ve pislikler çıkardı!” Farisiler bunu duyunca çılgına döndüler ve gizliden gizliye bu korkusuz ağzı, pislikle doldurmaya karar verdiler.</p>
				<p>Yaşlı haham susturmak için avucunu İsa’nın dudaklarına kapadı.</p>
				<p>“Ölümle flört mü ediyorsun?” diye sordu bir gün, gözleri yaşla doldu. “Farkında değil misin ki Yazıcılar ile Farisiler durmadan Pilatus’a gidip başını istiyorlar?”</p>
				<p>“Biliyorum, Peder,” diye cevap verdi İsa, “ama dahasını da biliyorum ... dahasını da...”</p>
				<p>Thomas’a borusunu çalmasını söyleyip yeniden Süleyman’ın balkonuna çıkarak, “Geldi! Rabbin günü geldi!” diye bağırmaya başladı... Her gün, sabahtan gün batıncaya dek, göklerin açılması ve aşağı alev fışkırtması için bağırıyordu; çünkü çok iyi biliyordu ki insanın sesi her şeyi büyüleyici niteliktedir. “Gel!” diye bağırdınız mı bir kez ateşe ya da çiğe, Cehennem’e ya da Cennet’e, geliyordu. Aynı şekilde, Ateş’i çağırıyordu. Toprağı arıtacaktı, sevginin ortaya çıkması için yol açacaktı. Sevginin ayakları hep küllere basmak istemiştir...</p>
				<p>“Efendimiz,” diye sormuştu bir gün ona Andreas, “niye hiç gülmüyorsun artık, niye o eski sevincini yitirdin? Niye durmadan vahşileşiyorsun?”</p>
				<p>İsa cevap vermemişti. Ne diyebilirdi ki, Andreas’ın bön gönlü nasıl anlayabilirdi ki? Yeni dünyanın dikilmesi gerekiyorsa, bu dünyanın ta kökünden kazınması gerektiğini düşünüyordu. Eski yasa alaşağı edilmeliydi, onu ben yapacağım, diyordu. Yüreğinin tabletlerine yeni bir yasanın kazılması gerekiyor, onu ben kazacağım. Yasayı genişleteceğim; içine dostları, düşmanları, Yahudileri, putatapanları alacağım: On Emir çiçek açacak! Kudüs’e bunun için geldim. Gökler burada açılacak. Gökten ne inecek, büyük mucize mi, yoksa ölüm mü? Tanrı hangisini isterse. Göğe yükselmeye de hazırım, Cehennemin dibini boylamaya da. Rabbim, karar senin!</p>
				<p>Pesah Bayramı yaklaşıyordu. Yahudiye’nin sert yüzü üstüne beklenmedik bir ilkbahar tatlılığı akmıştı. Kara ve deniz yolları açılmış ve tapınanlar Yahudi dünyasının dört bucağından gelmişlerdi. Tapınak böğüren hayvanlar, insan kokusu, kesilen hayvanlar ve pislikten leş kokuyordu.</p>
				<p>Süleyman’ın balkonunda bugün büyük bir yoksul ve sakat kalabalığı toplanmıştı. Soluk aç yüzlerle ve yanan gözlerle iyi besili Sadukilere, zengin, neşeli kasabalılara ve altın bileziklerle yüklü karılarına bakıyorlardı.</p>
				<p>“Daha ne kadar sürecek bu gülmen?” diye homurdandı biri. “Yakında boğazlayacağız sizleri. Hoca öyle dedi: Yoksul, zengini öldürüp mallarını paylaşacak.”</p>
				<p>“İyi duymamışsın Manasses,” diye koyun gözlü, koyun saçlı soluk bir adam araya girdi. “Zengin, yoksul diye kimse kalmayacak artık, hepsi bir olacak. Göklerin hâkimiyetinin anlamı budur.”</p>
				<p>“Göklerin hâkimiyeti demek,” diye biçimsiz, fasulye sırığı gibi bir adam söz kesti, “Romalıların buradan defolması demektir. Romalılar oldukça, göklerin hâkimiyeti imkânsızdır.”</p>
				<p>“Hocanın dediğinden hiçbir şey anlamamışsın, Harun,” diye saygıdeğer tavşan dudaklı bir adam cevap verdi. Dazlak kafasını salladı. “İsrailli, Romalı, Yunanlı, Kaldeli, hatta Bedevi diye kimse yok artık. Hepimiz kardeşiz!”</p>
				<p>“Hepimiz külüz!” diye bağırdı başka biri de. “Ben böyle anladım: Kendi kulaklarımla duydum. Hoca dedi ki: ‘Gökler açılacak. İlk tufan sudandı, bu seferki ateşten. Hepsi –zengini yoksulu, İsraillisi, Romalısı– kül olacak, kül!’”</p>
				<p>“‘Zeytin ağacı silkilecek ama iki-üç zeytin üstünde kalacak, en yüksek dallarda üç-dört zeytin,’ demişti İşaya Peygamber... Cesaret beyler. Geri kalan zeytinler biz olacağız. Bütün yapmamız gereken şey, kaçırmamak için hocayı yanımızda tutmak!” Bu sözleri çömlek renkli yanık derisi, Beytanya’ya giden beyaz tozlu yola bakan yuvarlak pörtlak gözlü bir adam söylemişti. “Bugün geç kaldı,” diye mırıldandı, “geç kaldı... Aman dikkat çocuklar! Elimizden kaçmasın!”</p>
				<p>“Nereye gidebilir ki?” diye sordu yaşlı tavşandudaklı. “Tanrı ona Kudüs’te savaşmasını söyledi, savaşı burada yapacak!”</p>
				<p>Güneş göğün tam ortasına gelmişti. Kaldırımlardan buhar çıkıyordu, leş kokusu yakıcı sıcakla artıyordu. Kolları muskalarla dolu Farisi Yakup belirdi. Çiçek hastalığını, karın ağrısını, yılancığı iyi ediyordu. Bu muskalar cinleri kovuyordu; en güçlü ve pahalı olanları da düşmanları öldürüyordu... Pejmürde kılıklılar ile sakatları gördü, tanıdı onları. Ağu dolu ağzı pis pis vırakladı: “Şeytan alsın götürsün!” Onlardan kurtulmak için havaya üç kez tükürdü.</p>
				<p>Her biri gönlünün özlemlerine göre, hocanın sözlerini döndürüp kendine uyduran pejmürde kılıklılar çekişirken uzun değnekli, saygıdeğer bir görünüşü olan iriyarı bir adam, ter içinde toza toprağa bulanmış bir halde, geniş, hâlâ kırışmamış, pırıl pırıl parlayan alnıyla karşılarına çıktı.</p>
				<p>“Melkizedek!” diye bağırdı yaşlı tavşandudak. “Beytanya’dan ne müjdeler getiriyorsun bakalım? Yüzün pırıl pırıl yanıyor!”</p>
				<p>“Sevinin, coşun efendiler!” diye bağırdı yaşlı adam. Ağlayarak hepsini kucaklamaya başladı. “Kendi gözlerimle gördüm, ceset dirildi. Mezardan çıkıp yürüdü! Su verdiler, içti; ekmek verdiler, yedi ve sordular söyledi!”</p>
				<p>“Kim? Kim dirildi, kim?” diye sordu hepsi, yaşlı ağaya çullanarak. Çevredeki kemeraltlarında bulunanlar, olanı biteni duymuşlardı. Kadın erkek koşmaya başladılar. Bir sürü Levili ve Farisi de geldi. Barabbas oradan geçiyordu: Kulağına gürültüler çalındı, o da katıldı kalabalığa. Melkizedek dudaklarına bunca kalabalığın baktığını görerek seviniyordu. Asasına dayanıp gururla konuşmaya başladı:</p>
				<p>“Lazar, Eliakim’in oğlu. Bilen, tanıyan var mı aranızda? Birkaç gün önce ölmüştü de, gömmüştük. Bir gün, iki gün, derken üç gün geçti aradan, biz de unuttuk. Birden dördüncü gün, sokakta gürültüler duyduk. Dışarı koştum baktım: İsa, Nasıralı Meryem’in oğlu, Lazar’ın iki bacısı secdeye varmış ayaklarını öpüyor, kardeşleri için ahuvah ediyorlar. ‘Onunla olaydın, ölmezdi,’ diye çığırıyorlar, bir yandan da saçlarını başlarını yoluyorlardı. ‘Hades’ten onu geri çağır. Çağır onu, gelecektir!’ İsa ellerinden tutup kaldırdı onları.</p>
				<p>‘Gidelim,’ dedi.</p>
				<p>Hepimiz ardından koştuk mezara kadar. İsa durdu. Bütün kanı başına hücum etti; gözleri dönerek kayboldu, sadece akları kaldı. Öyle bir bağırış bağırdı ki, içinde bir boğa saklanmış sanırdınız, hepimiz korktuk. Derken birden, tir tir titreyerek vahşi bir çığlık attı, garip bir çığlık, sanki öteki dünyadan geliyordu. Başmelekler öfkelendikleri zaman herhalde böyle bağırıyorlardır... ‘Lazar!’ diye bağırdı. ‘Çık gel!’ Birden mezardaki taş kıpırdamaya çatlaklar açılmaya başladı. Mezar taşı oynadı: Biri ağır ağır yukarı doğru itiyordu... Hiçbir zaman dirilmekten korktuğum kadar ölmekten korkmamışımdır. Diriliş mi aslan mı görmek istersin, diye sorsalardı bana, aslan, derdim.”</p>
				<p>“Rabbim sen bize acı! Rabbim sen bize acı!” diye bağırıyordu halk ağlayarak. “Konuş Peder Melkizedek, konuş hele!”</p>
				<p>“Kadınlar çığlıklar atıyordu, bir sürü erkek kayalar ardına gizlenmişti. Herkes tir tir titriyordu. Mezar taşı ağır ağır yükseldi. İki sarı kol, yemyeşil bir baş gördük, çatlak çatlak, pislik doluydu; sonunda kefene sarılı iskelete benzeyen vücut çıktı... bir adım attı, derken öteki adımını da atıp çıktı: Lazar’dı.”</p>
				<p>Yaşlı başkan durup gömleğinin koluyla terini sildi. Çevresinde halk haykırıp duruyordu. Kimi ağlıyor, kimi oynuyordu. Barabbas, koca kıllı elini kaldırdı, “Yalan! Yalan!” diye bağırdı. “Romalılar ona para vermiştir de, Lazar’ la birlikte bu tuzağı hazırlamışlardır. Kahrolsun hainler!”</p>
				<p>“Kapat çeneni!” diye bir ses gürledi arkasından. “Ne Romalıları?”</p>
				<p>Hepsi de dönüp geri çekildi korkudan. Kırbacını kaldırmış Yüzbaşı Rufus, Barabbas’a doğru ilerliyordu. Soluk sarışın bir kız koluna yapıştı. Deminden beri ayakta durmuş, yeşil gözleri yaş içinde, Melkizedek’i dinlemişti. Barabbas, biriken insanların arasına girip kayboldu, ardından da muskalarıyla birlikte Farisi Yakup gitti. Bir sütun ardında yetişti ona. Orada, kafa kafaya verip gevezelik etmeye başladılar, haydut ile Farisi, kardeş oldular. İlkin Barabbas konuştu, “Doğru mu dersin?” diye sordu kaygı içinde.</p>
				<p>“Ne doğru mu?”</p>
				<p>“Dedikleri: Ceset diriltmiş...”</p>
				<p>“İyi dinle bak diyeceklerimi. Ben bir Farisi’yim, sense bir Partizan’sın. Şimdiye dek, İsrail ancak dua ile oruç ile ve kutsal yasa ile kurtulur demiştim. Ama şimdi...”</p>
				<p>“Şimdi mi?” diye sordu Partizan, gözlerinde şimşekler çakıyordu.</p>
				<p>“Şimdi, benim Partizanım, şimdi ben de senin gibi görmeye başladım. Dua ile oruç yetmiyor. İşin içine bıçak karışması gerekiyor. Anlıyor musun?”</p>
				<p>Barabbas katılarak gülmeye başladı. “Bana mı söylüyorsun bunları! Bıçaktan daha iyi dua mı olur be? Eeee?..”</p>
				<p>“Ondan başlayalım işe.”</p>
				<p>“Kimden? Açık konuş.”</p>
				<p>“Lazar’dan. Onu bir kez daha toprağa indirmek çok önemli. Halk onu gördükçe, ‘Ölüydü, Meryem’in oğlu onu diriltti,’ diyecek. Böylece sahte peygamberin ünü yayılacak... Haklısın Barabbas, Romalılar mutlaka görevlendirmiş onu. ‘Yeryüzü hâkimiyeti için kaygılanmayın, gözlerinizi göğe dikin!’ diye bağırması için. Böylece biz, bakışlarımız gökte, vaktimizi boşa harcarken Romalılar üstümüzde oturup duracak. Anlıyor musun?”</p>
				<p>“Eeee?.. Kardeşin de olsa, onu öldürelim mi istiyorsun yani?”</p>
				<p>“O benim kardeşim değil, onun bende bir zırnığı bile yok,” diye bağırdı Farisi, giysilerini yırtıyormuş gibi yaparak. “Senin olsun, sana teslim ediyorum!”</p>
				<p>Bunu söyledikten sonra sütunun arkasından ayrıldı, yeniden bağıra bağıra muskalarını satmaya başladı. Barabbas’ı iyi doldurmuştu, seviniyordu.</p>
				<p>Süleyman’ın balkonunun dışındaki dilenci kalabalığı, İsa’nın geleceğinden umut kesmiş, dağılmaya başlamıştı. İhtiyar Melkizedek, sonunda ulusuna acıyıp da, bunca yıldan sonra bir peygamber gönderdiği için, İsrail’in Tanrısı’na kurban etmek üzere iki beyaz güvercin satın aldı.</p>
				<p>Taşlar alev almıştı. Halkın yüzleri göz kamaştırıcı aydınlıkta kayboluyordu. Birden, Beytanya yolundan bir toz bulutu yükseldi. Mutlu çığlıklar duyuldu; bütün köy, dükkânları kapamış geliyordu. Başta, ellerinde hurma dalları ve defneler, çocuklar yürüyordu. Hurma dallarının ardında, yüzü pırıl pırıl İsa geliyordu; daha arkada sanki her biri bir ölü diriltmiş gibi kan ter içinde, yüzlerine al basmış, havariler geliyordu; en arkada da, bağırmaktan sesleri kısılmış, boğuklaşmış Beytanyalılar. Hepsi de tapınağa doğru acele acele ilerliyorlardı. İsa merdivenleri ikişer ikişer atlayarak çıktı, ilk kattan ikinci kata geçti. Yüzünden ve ellerinden vahşi bir ışık fışkırıyordu; kimse yanına yaklaşamıyordu. Ötekiler gibi arkadan koşan yaşlı haham bir an için efendinin çevresindeki görünmez alanı çekmek istedi ama sanki alev yalamış gibi gerisin geri çekildi.</p>
				<p>İsa, Tanrı’nın fırınından henüz çıkmıştı, kanı hâlâ dehşet içinde fokur fokur kaynıyordu. Hâlâ inanamıyordu, inanmak da istemiyordu: Ruhun gücü bu denli büyük müydü? Dağlara GEL derse gerçekten kımıldatabilir miydi yerlerinden? Toprağı yırtıp ölüleri dirilterek, yeryüzünü üç günde yok edip yeniden üç günde kurabilir miydi? Ruhun gücü bu denli büyükse, bütün yok oluş ve kurtuluş ağırlığı insanlığın omuzlarına biniyordu; Tanrı’nın ve insanın sınırları birleşiyordu... Bu korkunç ve tehlikeli bir düşünceydi, İsa’nın şakakları zonkluyordu.</p>
				<p>Lazar’ı, mezarı üstünde kefeniyle ayakta durur bir halde bırakmıştı ve her zamankinden başka bir telaş içinde Kudüs’teki tapınağa yola çıkmıştı. Bu dünyanın artık sonunun gelmesi ve mezarlardan yeni bir Kudüs’ün çıkması gerektiğini ilk kez bu denli yoğun olarak duymuştu. Vakit gelmişti. Beklediği işaret buydu. Devasız bir şekilde çürümüş olan dünya, bir Lazar’dı. “Dünya, kalk!” diye bağırmanın zamanı gelmişti. Borcuydu bu; daha da korkuncu, şimdi fark ettiği gibi, buna gücünün yeterli olmasıydı. Yapamam, deyip kaçmak imkânsızdı artık. Yapabilecek durumdaydı, dünya kurtulmazsa, bütün günahın onun üstüne düşmesi gerekecekti.</p>
				<p>Kan beynine hücum etti. Dört bir yönde, baskı altındakilerin, pejmürde kılıklıların, bütün umutlarını ona bağlamış olan insanların, bakışlarını görüyordu. Vahşi bir çığlık atarak, yüksekteki düz bir yere sıçradı. Halk çevresine üşüştü. Zengini ve iyi besili olanları da yılışık yılışık sırıtarak dinlemek için durdular. İsa dönüp onları gördü; yumruğunu kaldırdı.</p>
				<p>“Dinleyin, ey zenginler,” diye bağırdı, “dinleyin bu dünyanın efendileri: Haksızlık, alçaklık ve açlık artık devam edemez! Tanrı dudaklarımı yanan kömürlerle meshetti ve sesleniyorum: Fildişi karyolalarda, yumuşak yataklarda daha ne kadar yatacaksınız? Yoksulun etini yemeye, terini, kanını ve gözyaşını içmeye daha ne kadar devam edeceksiniz? ‘Size tahammülüm kalmadı!’ diye bağırıyor Tanrım. Ateş yaklaşmakta, ölüler dirilmekte, dünyanın sonu geldi!”</p>
				<p>İki pejmürde kılıklı onu yakalayıp başları üzerine kaldırdılar. Yığın toplandı, ellerindeki hurma dallarını sallıyorlardı. Peygamberin ateşli başından buhar yükseliyordu.</p>
				<p>“Bu dünyaya barış getirmeye gelmedim ben, kılıç getiriyorum. Yuvaya nifak sokacağım, oğul, elini babaya karşı kaldıracak, kız, annesine karşı, gelin, kaynanaya karşı –benim uğruma–. Benim arkamdan gelen, bir şeyini bırakır. Hayatını kurtarmak için bu dünyada çaba gösteren kaybedecektir; benim uğruma geçici hayatını kaybedecek olan ise sonsuz hayata kavuşacaktır.”</p>
				<p>“Yasa ne der, asi herif?” diye bağırdı vahşi bir ses. “Kutsal Kitap ne der, iblis!”</p>
				<p>“Büyük peygamberler Yeremya ve Hezekiel ne der?” diye sordu İsa, gözleri pırıl pırıl. “Musa’nın tabletleri üstüne kazılmış olan yasayı kaldırıp insanların yüreğine yeni bir yasa kazıyacağım. Şimdi insanlarda bulunan taştan yürek yerine, etten yapılmış bir yürek koyacağım; bu yüreğe de yeni bir umut dikeceğim! Yeni yüreklere yeni yasayı kazıyan benim, yeni umut da benim! Sevgiyi genişletiyorum; Tanrı’nın dört büyük kapısını açıyorum –Doğu’yu, Batı’yı, Kuzey’i, Güney’i–, bütün uluslar içeri girsin, diye. Tanrı’nın bağrı, Yahudi mahallesi değildir; bütün evreni kuşatır! Tanrı İsrailli değildir, o ölümsüz ruhtur!”</p>
				<p>Yaşlı haham elleriyle yüzünü kapadı. Bağırmak istiyordu: İsa, sus, bu büyük küfürdür, diye bağırmak istiyordu, ama geç kalmıştı. Vahşi sevinç çığlıkları duyuldu. Yoksullar zevk içinde haykırıyorlardı; Levililer yuhalıyorlar, Farisi Yakup ise üstünü başını yırtıyor, havaya tükürüyordu. Yaşlı haham umutsuzluk içinde ağlaya ağlaya oradan ayrıldı. “Sonu geldi,” diye mırıldanıyordu giderken, “sonu geldi! Hangi şeytandır, hangi Tanrı, içinden böyle bağıran?”</p>
				<p>Yürüyordu, öyle yorgundu ki, ayakları birbirine dolaşıyordu. İsa’nın arkasından koştuğu bütün bu gün ve haftalar boyunca, kim olduğunu anlamak için mücadele ederken, birden bir kemik kalmış vücudu tamamıyla eriyip gitmişti. Ruhun yapışıp beklediği, kemikler üstüne sarılı güneşten yapışıp bir posttan başka bir şey kalmamıştı üstünde. Tanrı’nın ona, vaat ettiği mesih bu muydu, değil mi? Yaptığı bütün mucizeler şeytan tarafından da yapılabilirdi, şeytan ölüyü bile diriltebilirdi. Mucizeler bu bakımdan yargısını verebilmesi için yeterli bir temel sağlamıyordu hahama, kehanetler de yeterli değildi. Şeytan kurnaz ve son derece güçlü bir başmelekti! İnsanlığı aldatmak için, sözler ve hareketlerle kutsal kehanetlere tam uygun bir durum yaratabilirdi. Haham bu yüzden gece uyumadı yatağında, Tanrı’ya, kendisine acıyıp kesin bir belirti vermesi için yalvardı... Ne belirtisiydi bu? Haham pekâlâ biliyordu: Ölüm! Kendi ölümüydü bu. Bu belirti aklına gelince ürperdi.</p>
				<p>Bir toz bulutu içinde yükseliyordu. Beytanya baştan başa güneşe boğulmuş, tepenin doruğunda görünüyordu. Oflaya poflaya çıkmaya başladı yokuşu.</p>
				<p>Lazar’ın evi açıktı. Köylüler girip çıkıyor, dirilen adama dokunuyor, soluk alıp almadığını dikkatle dinliyor, konuşup konuşmadığını, gerçekten canlı olup olmadığını –kimbilir belki de bir hayaletti– anlamak istiyorlardı. Yorgun ve suskun Lazar evin en karanlık köşesinde oturuyordu, ışık tedirgin ediyordu onu. Bacakları, kolları ve karnı dört günlük bir cesedinki gibi yeşildi. Şişik yüzü baştan başa çatlamıştı, hâlâ üstünde duran kefenini pisleten sarımsı beyaz bir sıvı akıyordu bu çatlaklardan: Kefen vücuduna yapışmıştı, bir türlü çıkarılamıyordu. Başlangıçta feci pis kokuyordu, yanına yaklaşanlar burunlarını tıkıyorlardı; ama yavaş yavaş leş kokusu gitmişti, şimdi toprak ve günlük kokuyordu. Ara sıra ellerinin duruşunu değiştiriyor, saçına ve sakalına takılmış olan otları alıyordu. Bacıları Marta ve Maria üstündeki toprağı ve yapışmış olan minik kurtları temizliyorlardı. İyi huylu bir komşu ona tavuk getirmişti, yaşlı Salome ocak başına çömelmiş, şimdi onu kaynatmakta, dirilene suyunu içirip güç kuvvet vermesi için çalışmaktaydı. Köylüler geldi; onu dikkatle incelemek ve onunla konuşmak için birkaç dakika kaldılar. Sorularına kısa bir evet ve hayırla cevap veriyor; köyden ve dolaylardaki kasabalardan yeni yeni insanlar geliyor... Bugün kör köy ağası da geldi. Elini götürüp merakla orasını burasını yokladı. “Hades’te hoş vakit geçirdin mi bakalım?” diye güldü. “Talihli adamsın Lazar. Şimdi artık alt dünyanın bütün sırlarını biliyorsun. Ama sakın açıklayayım deme herif, yoksa buradaki herkesin aklını başından alırsın...” Kulağına eğildi; yarı şaka, yarı ciddi: “Kurtlar ha? Baştan başa kurt sarmış ha?..” diye sordu. Epey bir süre bekledi, ama Lazar cevap vermedi. Kör adam kudurdu, asasını alarak gitti.</p>
				<p>Magdalena kapıda durmuş, Kudüs’e doğru giden yola bakıp duruyordu. Yüreği küçük bir bebek gibi ağlıyordu. Kaç gecedir kötü düşler görmüştü: İsa’nın evlendiğini görmüştü, buysa ölümü demekti. Geçen gece kanatlarını açan, sudan sıçrayan ve toprağa düşen uçan bir balık gibi görmüştü onu düşünde. Kumsalın çakılları üstünde zıplayıp durmuş, kanatlarını bir kez daha açmak için çırpınmıştı. Boğulur gibi olarak gözleri kararmıştı. Dönüp de ona bakmış, onu yakalayıp yeniden denize atmak için didinmişti.</p>
				<p>Ama eğilip de eline aldığında, ölü olduğunu görmüştü. Gözyaşlarıyla yıkadıkça büyümüş, kucağını doldurmuş, ölü bir adam halini almıştı.</p>
				<p>“Kudüs’e dönmesine izin vermeyeceğim, bırakmayacağım onu...” İçini çekti, görebilmek için beyaz yoldan aşağı bakmaya başladı.</p>
				<p>Kudüs yolundan geçen İsa değildi, başka biriydi. Magdalena, iki büklüm, tökezleyerek ilerleyen yaşlı babasını gördü. Zavallı, bir iğne bir iplik kalmış, diye düşündü. Bu feci durumunda ne diye ihtiyar sadık bir köpek gibi, nereye gitse efendimizin peşinden gidiyor. Geceleri, kalktığını, avluya çıktığını ve secdeye vararak Tanrı’ya, “Bana bir belirti göster!” diye yalvardığını duyuyordu. Ama Tanrı böyle kendine işkence etmesine izin veriyor, herhalde sevdiği için onu cezalandırıyor, yaşlı adam böylece avuntu buluyor, diye düşünüyordu.</p>
				<p>Asasına dayana dayana yokuştan çıkışını seyretti. İkide bir duruyordu adamcağız, Kudüs’e doğru dönüp bakıyor, soluk almak için kollarını iki yana açıyordu... Beytanya’da baba kız kaç gündür geçmişi unutmuşlar, birbirleriyle yeniden konuşmaya başlamışlardı. Kızının kötü yolu bıraktığını görerek haham affetmişti onu. Bütün günahların gözyaşlarıyla arıtıldığını biliyordu, Magdalena ise çok ağlamıştı.</p>
				<p>Yaşlı adam soluk soluğa geldi. Kapıdan girsin, diye Magdalena kenara çekildi ama adamcağız durdu ve yalvarır gibi kızının elinden tuttu. “Magdalena, yavrum,” dedi, “sen bir kadınsın, gözyaşlarının, okşayışlarının büyük gücü vardır. Ayaklarına kapan da yalvararak Kudüs’e dönmesine engel ol. Yazıcılar ile Farisiler bugün daha vahşileştiler. Gizli gizli aralarında konuştuklarını duydum, dudaklarından zehir damlıyordu. Ölümü için planlar kuruyorlar.”</p>
				<p>“Ölümü mü?” diye çığırdı Magdalena, yüreğinin ezildiğini duydu. “Ama ölebilir mi ki, baba?”</p>
				<p>Yaşlı haham kızına baktı ve acı acı gülümsedi. “Sevdiklerimiz hakkında hep böyle konuşuruz,” diye mırıldandı ve sustu.</p>
				<p>“Ama efendimiz ötekiler gibi bir insan değil; hayır, değil!” dedi Magdalena umutsuzluk içinde. “Değil! Değil!” diye defalarca tekrarladı, korkularını büyüyle kovmak istermiş gibi.</p>
				<p>“Nerden biliyorsun?” diye sordu ihtiyar adam. Kadınların önsezilerine inandığı için yüreği hop etmişti.</p>
				<p>“Biliyorum,” diye karşılık verdi Magdalena. “Nasıl bildiğimi sorma. Eminim. Korkma baba. Lazar’ı diriltmişken, kim ona el sürmeye yeltenebilir ki?”</p>
				<p>“Lazar’ı dirilttikten sonra daha coştular. Eskiden, sözlerine kulak veriyorlar, omuz silkiyorlardı. Ama yaptığı mucizeyi herkes duydu şimdi. ‘Mesih!’ diye bağırıyorlar. ‘Ölüyü diriltiyor, gücü Tanrı’dan geliyor. Gidip ona katılalım.’ Bugün kadın erkek hurma dalları kapıp ardından koştular. Sakatlar koltuk değneklerini bırakıp meydan okudular; yoksullar ele avuca sığmaz bir hale geldi... Yazıcılar ve Farisiler bütün bunları görüp zıvanadan çıkıyorlar. ‘Biraz daha bırakacak olsak onu, hapı yuttuk demektir,’ diyorlar, ikide bir Annas’a, Annas’tan Kayfa’ya, Kayfa’dan da Pilatus’a başvuruyorlar ve mezarını hazırlıyorlar... Magdalena, yavrum, dizlerine sarıl, Kudüs’e bir daha girmesine izin verme. Hepimiz birden Celile’ye dönmeliyiz!”</p>
				<p>Asık çiçek bozuğu bir yüz hatırlıyordu. “Magdalena,” dedi, “yolda gelirken Barabbas’a rast geldim, yüzü Şaron’unki gibi uğursuzdu. Ayak seslerimi duyunca çalılığa saklandı. Bu kötü bir belirti!”</p>
				<p>Zayıf bedeni gevşedi. Kızı, onu kolları arasına alıp içeri götürdü. Bir sandalye buldu, babasını oturttu. Kendi de yanı başına diz çöktü.</p>
				<p>“Şimdi nerede?” diye sordu. “Nerede bıraktın onu baba?”</p>
				<p>“Tapınakta. Bağırıp duruyor, gözlerinden alevler fışkırıyor; kutsal yapıyı tutuşturacak! Hem ne sözler ya Rabbim, ne büyük küfürler ediyor! Musa’nın yasasını yok edip yerine yeni bir yasa getireceğini söylüyor. Hayır, Tanrı’yla buluşmak üzere Sina Dağı’na gitmeyecekmiş, Onunla, kendi yüreği içinde buluşacakmış.”</p>
				<p>İhtiyar, sesini alçalttı. “Bazen, yavrum,” dedi titreyerek, “aklını oynatmasından korkuyorum. Kimbilir, belki de İblis!..”</p>
				<p>“Sus!” diye buyurdu Magdalena, iki eliyle ihtiyarın ağzını kapadı...</p>
				<p>Birbiri ardından havariler kapıda görününceye kadar konuştular. Magdalena yerinden sıçrayıp baktı, ama İsa yoktu aralarında.</p>
				<p>“Efendimiz nerde?” diye sordu yürek paralayıcı bir sesle. “Nerde efendimiz?”</p>
				<p>“Korkmayın,” diye cevap verdi Petrus asık bir suratla, “o da gelecek nerdeyse.”</p>
				<p>Maria da sıçramıştı ayağa. Erkek kardeşinin yanından ayrılıp havarilere yaklaştı. Yüzleri karanlık ve tedirgindi, gözleri fersizdi. Duvara yaslandı.</p>
				<p>“Efendimiz nerde?” diye mırıldandı zayıf bir sesle.</p>
				<p>“Nerdeyse gelir, Maria, nerdeyse gelir...” diye cevap verdi Yahya. “Başına bir şey gelmiş olaydı, bırakır mıydık onu?”</p>
				<p>Asık suratlı havariler ev içinde birbirinden uzak yerlere dağıldılar.</p>
				<p>Matta kâğıtlarını mintanının içinden çıkarıp yazmaya hazırlandı.</p>
				<p>“Konuş Matta,” dedi yaşlı haham. “Bir şeyler söyle, sana dua edeyim.”</p>
				<p>“Peder,” diye cevap verdi Matta, “demin hep birlikte gelirken, Yüzbaşı Rufus Kudüs’ün kapısında bize yetişti. ‘Durun,’ diye bağırdı, ‘sizler için buyruk getiriyorum!’ Hepimiz korkudan donakalmıştık. Ama efendimiz rahat bir davranışla elini Romalıya uzattı. ‘Hoş geldin dostum,’ dedi, ‘benden bir dileğin mi var?’</p>
				<p>‘İsteyen ben değilim seni,’ diye karşılık verdi Rufus, ‘Pilatus istiyor seni. Ne olur benimle gel.’</p>
				<p>‘Geliyorum,’ diye cevap verdi İsa, durgun bir davranışla ve yüzünü Kudüs’e doğru çevirdi.</p>
				<p>Ama hepimiz üstüne çullandık. ‘Efendimiz nereye?’ diye bağırdık. ‘Gitmene izin veremeyiz!’</p>
				<p>Yüzbaşı aramıza girip, ‘Korkmayın,’ dedi, ‘kötü bir şey olmayacak, söz veriyorum size.’</p>
				<p>‘Gidin,” diye buyurdu efendimiz, ‘ve korkmayın. Vakit henüz gelmiş değil.’</p>
				<p>Ama Yahuda araya girdi, ‘Ben de seninle geliyorum, efendimiz. Senden ayrılmam,’ dedi.</p>
				<p>‘Gel,’ dedi o da. ‘Ben de senden ayrılmam.’ Birlikte Kudüs’e doğru gittiler: ikisi önde, Yahuda da çoban köpeği gibi arkalarında.”</p>
				<p>Matta konuşurken, havariler söz söylemeden yaklaşıp yere diz çöktüler.</p>
				<p>“Yüzlerinizde tedirginlik okunuyor,” dedi haham. “Bizden bir şey saklıyorsunuz.”</p>
				<p>“Başka dertlerimiz var Peder, başka dertlerimiz...” diye mırıldandı Petrus ve sustu.</p>
				<p>Nitekim tam o sırada, yolda kötü cinler girmişti içlerine. Ölünün dirilmesi başlamıştı. Rabbin gününün yaklaştığına şüphe yoktu, efendileri nerdeyse tahta çıkacaktı. Ganimetleri yağma etmek zamanı da geliyordu demek. İşte o konuda, bölüştürme konusunda havariler, kavgaya başlamış bulunuyordu.</p>
				<p>“Ben sağında oturacağım, en çok beni seviyor,” demişti biri. Hepsi birden ileri atılarak bağırdılar:</p>
				<p>“Hayır beni, beni!”</p>
				<p>“Beni!</p>
				<p>“Beni!”</p>
				<p>“İlk ben demiştim ona efendimiz diye!” dedi Andreas.</p>
				<p>“Benim düşlerime seninkinden daha çok giriyor,” diye karşı çıktı Petrus.</p>
				<p>“Bana ‘sevgili’ diyor,” dedi Yahya.</p>
				<p>“Bana da!”</p>
				<p>“Bana da!”</p>
				<p>Petrus’un kanı kaynamaya başlamıştı. “Hepiniz geri çekilin,” diye bağırdı. “Daha geçen gün: ‘Petrus sen kayasın, senin üstüne kuracağım Yeni Kudüs’ü,’ demedi mi bana?”</p>
				<p>“‘Yeni Kudüs’ü’ dememişti! Sözlerini buraya yazdım,” diye bağırdı Matta, defterini mintanı içine sokarak.</p>
				<p>“Ne demişti peki, yazıcı? Ben öyle duydum!” dedi Petrus kızgın kızgın.</p>
				<p>“Dedi ki: ‘Sen Petrus’sun, ben bu kaya üstüne kuracağım kilisemi...’ Kilisemi, benim kilisemi, Yeni Kudüs’ü değil, arada büyük fark var!”</p>
				<p>“Başka ne vaat etmişti bana?” diye bağırdı Petrus. “Ne diye durdun? Devam etmek işini gelmiyor değil mi? Anahtarlardan ne haber?.. Haydi, konuşsana!”</p>
				<p>Matta istemeye istemeye defterini alıp okudu: “‘Ve sana göklerin hâkimiyetinin anahtarlarını vereceğim...’”</p>
				<p>“Devam et! Devam et!” diye muzafferane bağırdı Petrus.</p>
				<p>Matta salyasını yuttu ve yeniden defteri üstüne eğildi.</p>
				<p>“‘Yeryüzünde ne bağlarsan, gökte de bağlanacaktır; yeryüzünde ne çözersen, gökte de çözülecektir...’ İşte bu kadar, hepsi bu!”</p>
				<p>“Sana bir şey ifade etmiyor mu yani? Dinleyin hepiniz, anahtarlar bende! Cennetin kapılarını açıp kapayacak olan benim. Sizleri ister içeri alırım, ister almam!”</p>
				<p>Havariler çılgına döndüler, Beytanya’ya yaklaşmış olmasalardı, yumruk yumruğa girişeceklerdi. Ama köylülerin önünde utandıklarından, öfkelerini yuttular. Yüzleri hâlâ karanlıktı.</p>
				</div>
  </body>
</html>