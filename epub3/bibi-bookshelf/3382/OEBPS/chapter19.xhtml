<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter19">
<div class="html5_section">
				<h1 class="chapter-num">19</h1>
				<p>Tanrı insanla karışırsa büyük şeyler olur. İnsan olmasaydı yeryüzünde, yaratıkları için akıllıca düşünmek ve onun korkunç ama küstahça bilge, her şeye yeter gücünü incelemek Tanrı’nın aklına gelmezdi. Bu yeryüzünde, başkalarının kaygılarına acımaya, Tanrı’nın, ya istemediği ya unuttuğu ya da biçimlendirmekten korktuğu erdemler doğurmak için çalışmaya gönlü olmazdı. Yine de insana üfledi, yaradılışa devam etmesi için güç ve cüret verdi ona.</p>
				<p>Ama Tanrısız doğan insan silahsızdır, açlık, korku ve soğuktan silinir gider yeryüzünden; bunları yense bile, aslanlarla bit arasında kabuksuz bir sümüklüböcek gibi sürünüp büyük çaba göstererek arka ayakları üstünde durmayı başarsa bile, annesi maymunun sıkı, sıcak ve yumuşak kucağından hiçbir zaman kaçamaz... Bunlar üstüne düşünerek, Tanrı ile insanın birleşebileceğini eskisinden daha derinden duydu İsa.</p>
				<p>Sabah erkenden Kudüs’e doğru yola çıkmıştı. Tanrı sağındaydı, solundaydı. Dirsekleriyle ona dokunabiliyordu, birlikte yol alıyorlardı, ikisinin de kaygısı birdi. Dünya sapıtmıştı. Göğe yükseleceğine, cehenneme iniyordu. İkisi birlikte, Tanrı ve Tanrı’nın oğlu, el ele verip onu doğru yola sokmaya çalışacaklardı. İsa’nın acelesi bundandı. Yolda uzun adımlarla ilerliyordu, bir an önce mücadeleye başlamak üzere arkadaşlarına erişmek istiyordu... Lût Gölü’nden doğan güneş, yeni ışıkla aydınlanmış ötüşen kuşlar, ağaçların titreyen yaprakları, Kudüs duvarlarına doğru yuvarlanıp giden ve onu da birlikte çeken beyaz yol, hepsi de bağırıyorlardı ona: Çabuk ol! Çabuk! Mahvoluyoruz!</p>
				<p>“Biliyorum, biliyorum,” diye cevap veriyordu İsa. “Biliyorum ve geliyorum!”</p>
				<p>Aynı sabah, tan ağardıktan hemen sonra, yoldaşlar, Kudüs’ün henüz ıssız yollarındaki duvarlar boyunca kayıyorlardı, hepsi bir arada değildiler, ikişer ikişer dağılmışlardı. Petrus, Andreas’laydı, Yakup, Yahya ile, Yahuda da kendi başına, başta ilerliyordu. Korku içinde, göz ucuyla dört bir yana bakarak izlenip izlenmediklerini kollayarak koşuyorlardı. Davut’un kale kapısı, önlerinde yükseldi. Soldaki ilk yola girdiler ve Kireneli Simun’un meyhanesine daldılar...</p>
				<p>Şişko, kambur omuzlu hancı, saman döşeğinden henüz kalkmış olup uyuklar bir haldeydi. Gözleri ve burnu kan çanağı gibiydi, şiş şişti, sabaha kadar sarhoş patronlarıyla şarap yudumlamış, türkü söylemiş, kavga etmiş ve geç yatmıştı... Şimdi ağır aksak, keyifsiz keyifsiz tezgâhı temizliyor, kutlamanın artıklarını siliyordu. Ayakta olmasına karşın, henüz uyanmış değildi, sanki elinde bez düşte temizlemeye başlamıştı tezgâhını... Ama uyuşuklukla uyanıklık arasında mücadele ederken, meyhanede soluk soluğa kalmış insan sesleri duydu. Dönüp baktı. Gözleri hâlâ batıyordu, ağzı leş gibiydi, sakalları kabak çekirdeği kabuklarıyla doluydu.</p>
				<p>“Kahrolasıcalar, kim var orada?” diye homurdandı kaba kaba. “Basın gidin buradan! Sabah sabah kafa çekmeye mi geldiniz buraya? Keyfim yok, defolun!”</p>
				<p>Ama bağırması yavaş yavaş uyandırmıştı onu, eski dostu Petrus ile öteki Celilelileri tanımaya başlamıştı. İlerledi, yakından süzdü, derken kahkahayı koyuverdi.</p>
				<p>“Ulan siz ha, vay serseriler! Dillerinizi ağızlarınıza geri tıkın bakalım. Korkudan patlamasın diye pantolonunuzun düğmelerini sıkı tutun. Bu ne gurur böyle benim cesur Celilelilerim!”</p>
				<p>“Tanrı’nın hatırı için Simun, koca sesinle bütün dünyayı ayağa kaldırma,” diye karşılık verdi Petrus, eliyle Simun’un ağzını örterek. “Kapıyı kapat. Kral Vaftizci Aziz Yahya’yı öldürtmüş, işin farkında değil misin daha? Başını kesmiş de, bir tepsi üstüne koyup...”</p>
				<p>“Oh olmuş, iyi yapmış. Vaftizci, şu baldız meselesi yüzünden kulaklarını kemirip durdu. Bana ne! Kral değil mi, istediğini yapar. Sonra da –aramızda kalsın bu– tövbe, tövbe et, diyerek benim kulaklarımı da aşındırdı... Rahat bıraksaydı insanı!”</p>
				<p>“Ama bütün vaftiz edilenleri öldüreceği söyleniyormuş, kılıçtan geçirecekmiş. Biz de vaftiz edilmiş bulunuyoruz... Anlamıyor musun?”</p>
				<p>“Kim dedi size vaftiz olun diye, bre kafasızlar! Oh olmuş!”</p>
				<p>“Ama sen de vaftiz olmuştun şarap fıçısı,” diye azarladı Petrus. “Sen kendin anlattın. Ne diye bize bağırıyorsun öyle?”</p>
				<p>“Aynı şey değildi ki, sahte balıkçılar sizi. Ben vaftiz olmadım. Siz buna vaftiz mi diyorsunuz? Suya daldım ve yüzdüm. Sahte peygamberin bütün dedikleri bir kulağımdan girdi, ötekinden çıkıp gitti, kafasında beyni olan herkeste aynı şey olmuştur. Ama siz, ah budala herifler... Bu şarlatanlar size, eleğe keçi sütü sağacağını söylüyor, siz de inanıyorsunuz. Suya batmanızı istiyor, pattadak giriyor, zatürree olmak üzere üşütüyorsunuz. Cumartesi günlerinde, yani Şabat günü, pirelerinizi öldürmenin büyük günah olduğunu söylüyor. Siz de öldürmüyorsunuz, bekliyorsunuz, onlar sizi öldürsün. Varlık vergisini vermeyin! Verme de yok ol. Oh olur! Oturun da şöyle, bir kadeh atalım. Sizin biraz yatışmanız, benim de ayılmam gerek!”</p>
				<p>İki göbekli fıçı meyhanenin karanlık köşesinde parıldıyordu. Birinin üstünde yağlıboya kırmızı bir horoz resmi vardı, ötekindeyse, kurşuni siyah bir domuz. Horozlu fıçıdan bir testi doldurdu, altı bardak buldu, temizlemek için de, içi pis suyla dolu bir leğene batırıp çıkardı. Şarap kokusu burnuna çarpınca kendine geldi.</p>
				<p>Meyhane kapısında kör bir adam belirdi. Asasını bacakları arasına alarak öksürdü, boğazını temizledi, sonra da eski bir lavta çalmaya başladı. Gençken deve çobanlığı yapmış olan Eliyakim’di bu. Bununla birlikte, bir öğle vakti çölde giderken hurma ağacı altındaki bir su birikintisinde yıkanan çıplak bir kadın görmüştü. Yüzünü öte yana çevireceğine, zampara, güzel Bedevi kadınına gözlerini dikmişti. Talih bu ya, kadının kocası bir kayanın ardında, o sırada ateş yakmakla meşguldü. Devecinin karısına yaklaştığını, çıplaklığını gözleriyle yediğini görünce, elindeki kor kömürlerle koşmuş, onları adamın gözlerinde söndürmüştü... O gün bu gün, talihsiz Eliyakim, kendini mezmur ve türkü okumaya vermişti. Lavtasıyla Kudüs meyhanelerini ve evlerini gezer, bazen Tanrı’nın iyiliğini öven ilahiler okur, bazen de kadının çıplaklığını türküyle dile getirirdi. Bir kuru ekmek parçası, bir avuç hurma, birkaç zeytin alıp yoluna devam ederdi.</p>
				<p>Lavtasını ayarladı, boğazını temizledi, sesini yükselterek en sevdiği mezmuru okumaya başladı:</p>
				
				<blockquote>
					<div>
				<span>Ey Tanrı, lütfet bana, </span>
				<span>Sevgin uğruna; </span>
				<span>Sil isyanlarımı, </span>
				<span>Sınırsız merhametin uğruna.<a class="si-noteref epub-type_noteref" href="#f2" id="ref_f2">2</a></span>
					</div>
				</blockquote>

				<p class="after-bq">Bu sırada, meyhaneci, elinde şarap testisi ve bardaklarla göründü. Mezmuru duyunca kudurdu, “Yeter! Kes!” diye bağırdı. “Sen de kafa patlatanlardansın. Hep aynı nakarat! ‘Acı bana..., acı bana...’ Cehennem ol! Ben değilim ya günah işleyen. El âlemin karısı yıkanırken ben mi seyrettim? Tanrı bize gözü, kapalı tutalım diye vermiş. Hâlâ anlamadın mı bunu? Oh olmuş. Haydi bas, defol buradan! Git başkasına dinlet bu teranelerini!”</p>
				<p>Kör adam yeniden asasını eline aldı, lavtayı koltuğu arasına sıkıştırdı ve söz söylemeden oradan ayrıldı.</p>
				<p>Simun, “Acı bana Tanrım... acı bana Tanrım...” diye sinirli sinirli sesini titretiyordu şarkı söyler gibi. “Davut başkalarının karılarına göz kırpıyordu, bu kör budala da aynı şeyi yapmış. Ceremesini çeken de biz oluyoruz... Tanrım, beni bir rahat bıraksalar, başka şey istediğim yok!”</p>
				<p>Kadehleri doldurdu sonunda. İçtiler. Kendisininkini yeniden doldurdu ve yuvarladı.</p>
				<p>“Şimdi sizin için gidip bir kuzu başı süreceğim fırına. En âlâsından, anne bile dayanamayıp çocuğunun ağzından çeker alır onu!” Bahçeye koştu; kendi yapmış olduğu küçük bir fırın vardı orada; çalı çırpı, asma dalları topladı, fırını yaktı, kuzu başlı kabı içeri sürdü, sonra arkadaşlarına döndü, şarap ve sohbet için can atıyordu.</p>
				<p>Ama yoldaşların keyfi yerinde değildi. Ateşin başında toplanmışlar, gönülsüz birkaç kelime mırıldanıyorlar, sonra yeniden dilsizleşiyorlardı. Sanki kor kömürler üstünde yürüyorlarmış gibiydi. Bir an önce çıkıp gitmek için kapıya bakıyorlardı. Yahuda kalkıp gitti ve eşikte durdu. Korkudan ödleri patlayan bu korkaklardan hiç hazzetmiyordu. Nasıl da kaçmışlardı, Şeria’dan Kudüs’e ne kadar da çabuk gelmişlerdi; yürekleri ağzında, tabanları nasıl da yağlayıp soluklarını bu meyhanede almışlardı! Şimdi de kulakları tavşan kulağı gibi dikilmişti, titriyorlar, iğne üstünde oturuyorlar, kaçmaya hazır bekliyorlardı... Canınız cehenneme cesur Celileliler, dedi kendi kendine. Şükür sana İsrail’in Tanrısı, beni onlar gibi yapmadığın için şükür. Çölde doğdum ben; Bedevi granitinden yapılmışımdır, yumuşak Celile toprağından yoğrulmadım. Hepiniz de yaltaklandınız ona, yeminler, öpücükler: Ha, bacaklara kuvvet! Bütün derdiniz postunuzu kurtarmak. Ama ben –o vahşi, o şeytan, o boğazkesen ben– onu terk etmeyeceğim, Şeria Irmağı’ndan dönünceye kadar burada bekleyeceğim, bakalım ne diyecekmiş; o zaman vereceğim kararımı... Postum umurumda değil. Beni tedirgin eden bir tek şey var, o da İsrail’in acı çekmesi.</p>
				<p>Meyhaneden alçak sesli bir tartışma duydu. Döndü.</p>
				<p>“Bence, güven bulacağımız Celile’ye dönmesi gerek,” dedi Petrus. “Gölümüzü unutmayın çocuklar!” diye içini çekti. Mavi dalga üstünde yüzen yeşil kayığını hatırladı, yüreği kabardı. Çakıl taşlarını, zakkum ağaçlarını, balıkla dolu ağları görüyordu. Gözleri yaşlarla doldu. “Yürüyün çocuklar,” dedi, “yürüyün gidelim!”</p>
				<p>“Söz verdik ona, meyhanede bekleyeceğiz diye,” dedi Yakup. “Sözümüzde durmamak olmaz.”</p>
				<p>“Ayarlarız durumu,” dedi Petrus, “Kireneliye haber bırakırız, gelince o söyler...”</p>
				<p>“Hayır olmaz!” diye karşı çıktı Andreas. “Bu vahşi şehirde onu nasıl bir başına bırakabiliriz? Onu burada bekleyeceğiz.”</p>
				<p>“Bence Celile’ye dönelim,” diye ısrar etti Petrus.</p>
				<p>Yahya ötekilerin ellerini ve omuzlarını yakaladı. “Kardeşlerim,” diye yakardı, “Vaftizci’nin son sözlerini düşünün hele. Celladın kılıcı altında elini kaldırmış ve bağırmış: ‘Nasıralı İsa, çölü bırak. Ben gidiyorum. İnsanlığa dön. Gel, dünyayı bir başına bırakma.’ Bu kelimelerin büyük anlamı var arkadaşlar. Küfürse söylediğim Tanrı bağışlasın, ama...”</p>
				<p>Yüreği durmuştu. Andreas eline yapıştı:</p>
				<p>“Konuş Yahya. Açıklamaya cesaret edemediğin o müthiş önsezgi nedir?”</p>
				<p>“Ama efendimiz şeyse...” diye kekeledi.</p>
				<p>“Neyse?”</p>
				<p>Yahya’nın sesi yumuşaktı, zor çıkıyordu, dehşet doluydu:</p>
				<p>“...Mesih ise!”</p>
				<p>Hepsi sarsıldı. Mesih! Bu kadar uzun süredir onunla birlikteydiler de, bu düşünce akıllarına gelmemişti hiç! İlkin onu iyi bir adam olarak ele almışlardı, dünyaya sevgi getiren bir aziz gibi. Sonra peygamber olarak düşünmüşlerdi, eski peygamberler gibi vahşi değil, yumuşak ve evcil bir peygamber olarak. Göklerin hâkimiyetini yeryüzüne indiriyordu: Yani, adalet getiriyordu, rahat ve mutlu bir hayat. İsrail’in atasal Tanrısına Baba diyordu, o böyle der demez, eğilmez, inatçı Yehova tatlılaşıveriyor ve herkes onun çocuğu oluyordu... Ama şimdi Yahya’nın dudaklarından kaçan bu söz de neydi? Mesih! Yani, Davut’ un kılıcı, İsrail’in her şeye yeter o gücü, savaş! Ve onlar, havariler, ilk izleyiciler: onun tahtı çevresinde büyük beyler, valiler ve patrikler! Nasıl Tanrı’nın gökte çevresini melekler ve başmelekler çeviriyorsa, havariler de yeryüzünde valileri, patrikleri olacaktı! Gözleri parlıyordu.</p>
				<p>“Sözümü geri alıyorum çocuklar!” diye bağırdı Petrus; kıpkırmızı olmuştu. “Ondan hiç ayrılmayacağım!”</p>
				<p>“Ben de!”</p>
				<p>“Ben de!”</p>
				<p>“Ben de!”</p>
				<p>Yahuda öfkeyle tükürdü ve kapıya bir yumruk indirdi. “Kahrolası kahramanlar!” diye bağırdı onlara. “Onu hasta ve zayıf gördüğünüz süre kaçmak için ne yapacağınızı bilemiyordunuz. Ama şimdi büyüklük kokusu aldınız, tutmuş ondan hiç ayrılmayacağım diyorsunuz. Bir gün gelecek, hepiniz bir bir onu bırakıp gideceksiniz –unutmayın bu sözlerimi–, bir ben ona ihanet etmeyeceğim. Kireneli Simun, sen tanığımız ol!”</p>
				<p>Meyhaneci onları dinliyor ve sarkan bıyığı altında pis pis sırıtıyordu. Yahuda’nın bakışlarına takıldı bakışları.</p>
				<p>“Şunlara bak hele! Bir de dünyayı kurtarmaya kalkıyorlar!”</p>
				<p>Burun delikleri fırından gelen kokuyu almıştı. “Baş yanıyor!” diye bağırdı ve bir sıçrayışta kendini bahçede buldu.</p>
				<p>Şaşkın yoldaşlar birbirlerine baktılar.</p>
				<p>“Tamam, Vaftizci onu gördüğünde bu yüzden katılıp kalmıştı demek,” dedi Petrus alnına vurarak.</p>
				<p>Konu açılmıştı bir kez, zihinleri alabildiğine genişlemeye başlamıştı.</p>
				<p>“Vaftiz edilirken başının üstündeki güvercini gördünüz müydü?”</p>
				<p>“Güvercin değildi o, şimşekti.”</p>
				<p>“Hayır kumruydu. Kumru gibi ses çıkarıyordu.”</p>
				<p>“Ötmüyordu, söz söylüyordu. Kendi kulaklarımla duydum: ‘Aziz! Aziz! Aziz!’ diyordu.”</p>
				<p>“Ruhülkudüs idi o!” dedi Petrus, gözleri altın kanatlarla dolmuştu. “Ruhülkudüs gökten indi, hepimiz katılıp kaldık, hatırlamıyor musun? Bir adım atıp daha bir yaklaşmak istiyordum, ama ayağım uyuşmuştu, nasıl hareket edebilirdim ki! Bağırmak istiyordum, ama dudaklarım aralanmıyordu. Rüzgâr durmuştu; sazlar, ırmak, insanlar, kuşlar, her şey korkudan taş kesilmişti. Hareket eden sadece Vaftizci’nin eliydi: Ağır ağır, vaftiz ediyordu...”</p>
				<p>“Ben ne bir şey gördüm, ne de bir şey işittim,” dedi Yahuda kızgın kızgın. “Sizin gözleriniz ve kulaklarınız sarhoş olmuştu.”</p>
				<p>“Görmedin Kızılsakal, çünkü görmek istemedin,” diye çıkıştı Petrus.</p>
				<p>“Siz de zatıalileri görmek istediğinizden gördünüz, öyle mi saman sakal? Ruhül Kudüs’ü görmek istiyordunuz, gördünüz. Bir şey değil, şimdi de uyuşuk beyinlerinize de göstermeye çalışıyorsunuz. Bunun ceremesini çekersiniz sonra.”</p>
				<p>Yakup o âna kadar tırnaklarını yiyerek dinlemiş, ağzını açmamıştı. Ama artık dayanamıyordu.</p>
				<p>“Durun hele çocuklar,” dedi. “Barut gibi patlamayın. Durun, mantığımızla tartışalım. Bir kere, başı kesilmeden önce, Vaftizci acaba bu sözleri söyledi mi? Bana, söylemiş gibi gelmiyor pek. Hangimiz oradaydık da, kulağımızla işittik? Şu da var: Bu sözleri kendi kendine demiş bile olsa, yüksek sesle söylemezdi çünkü kralın duyacağını bilirdi, adamın kim olduğunu anlamak için casuslar salardı, çöldeki İsa’yı bulur, onun başını da keserdi. İhtiyarın dediği gibi, iki kere iki dört eder. Böylece, fazla şişirmeyelim kafamızda.”</p>
				<p>Ama Petrus öfkelendi: “İki kere iki on dört yapar bence, bırakın şu mantığı be, bırakın, kafamız ne derse desin. Bir kadeh içki ver hele Andreas. Zihinlerimizi bulandıralım da, gözlerimiz daha iyi görsün!”</p>
				<p>Uzun boylu acayip bir adam, avurtları çökmüş, çıplak ayaklı, beyaz bir çarşafa sarılmış, boynunda bir dizi muska olan biri, meyhaneye daldı ve selam alıyormuş gibi elini göğsüne koydu.</p>
				<p>“Elveda kardeşler. Ben gidiyorum. Tanrı’ya gidiyorum. Göndereceğiniz bir haber var mı?”</p>
				<p>Cevabını beklemeden koşarak çıktı ve yandaki eve girdi.</p>
				<p>O sırada meyhaneci, elinde tepsiyle girmişti, odayı hoş bir koku doldurdu. Gözü mecnuna takıldı.</p>
				<p>“İyi yolculuklar,” diye seslendi ardından. “Selam söyle bizden!... Al sana bir tane daha!” diye güldü. “Doğrusu dünyanın sonu geldi galiba: Her yer deliyle doldu. Dün değil evvelsi gece işemeye gittiğinde Tanrı’yı görmüş. O andan sonra nasıl yaşayabilirmiş! Yemek yemeyi bile bırakmış. ‘Gökten çağrıldım,’ diyordu, ‘orada yiyeceğim yemeğimi.’ İşte, kefene sarılmış, bütün kapılara uğruyor. Bir dilekleri var mı diye soruyor, Allahaısmarladık diyor ve gidiyor... Tanrı’ya fazla yaklaşınca, bakın neler oluyor insana! Dikkatli olun çocuklar –kendi iyiliğiniz için söylüyorum–, fazla yaklaşmayın ona. Ululuğuna taparım, ama uzaktan. Uzak durun!”</p>
				<p>İçinde kuzu başı olan tepsiyi masanın ortasına koydu. Dudakları, gözleri ve kulakları gülüyordu.</p>
				<p>“Taze baş!” diye seslendi. “Vaftizci Aziz Yahya! Afiyet olsun!”</p>
				<p>Yahya’nın midesi bulandı, geri çekildi. Elini uzatmış olan Andreas da havada tuttu elini. Tepsinin üstündeki baş, her birine ayrı ayrı sönük bakışlarla, ardına kadar açık gözlerle bakıyordu.</p>
				<p>“Simun, serseri herif,” diye bağırdı Petrus, “midemizi bulandırıyorsun, elimizi süremeyeceğiz! Gözlerini nasıl çıkarırım şimdi ben? İştah açar diye severdim ama şimdi ha Vaftizci’nin gözlerini yemişim, ha bu gözleri.”</p>
				<p>Meyhaneci katıla katıla gülmeye başladı.</p>
				<p>“Kaygılanma, sevgili Petrus,” dedi. “Onları ben yerim ama önce hele şu leziz dilden tadayım bir! ‘Tövbe edin! Tövbe edin! Dünyanın sonu geldi!’ diye bağıran o leziz dilden! Yazık ki, kendi sonu daha önce geldi zavallının.”</p>
				<p>Bir bıçak çıkardı, dili kesti ve bir yudumda yuttu. Derken ağzına kadar dolu bir kadeh şarap yuvarladı ve gözleri iki fıçıya takılı, hayran hayran bakmaya başladı.</p>
				<p>“Pekâlâ çocuklar, unutun dediklerimi. Acıyorum size. Konuyu değiştireyim de Vaftizci’nin kafası çıksın zihninizden, siz de kuzununkini yiyebilin... Şu fıçı üstündeki eşsiz horozla domuzu kim yaptı tahmin edebilir misiniz? Lütufkâr ağırlayıcınız, kendi elleriyle yaptı. Peki neden horoz ile domuz, onu kestirebilir misiniz? Nasıl tahmin edebilirsiniz ki, budala Celileliler sizi! Bu yüzden size sırrı benim açmam ve miniminnacık beyinlerinizi aydınlatmam gerek!”</p>
				<p>Petrus başa bakıp ağzını yalıyordu, yine de elini uzatıp gözleri çıkararak yemeye cesaret edemiyordu. Vaftizci’yi aklından çıkaramıyordu bir türlü. Peygamberin gözleri insanlığa bakarken, sanki aynı bu şekilde açılmıştı.</p>
				<p>“Dinleyin bakın,” diye devam etti meyhaneci, “ha ne diyordum, evet, miniminnacık beyinlerinizi aydınlatmam gerek... Tanrı dünyayı yapıp bitirdiğinde (herifçioğlu ne diye bu kadar zahmete katlandı, boşuna değil ya), ellerindeki çamuru yıkadıktan sonra, yeni doğan bütün yaratıkları çağırıp mağrur bir tavırla şöyle sordu: ‘Söyleyin bakalım kuşlar, hayvanlar, yaptığım dünyayı nasıl buldunuz? Kusurlu bir yanı var mı?’ Hepsi birden melemeye, anırmaya, moo demeye, miyavlamaya, ötmeye başladılar: ‘Hiç yok! Hiç yok!’</p>
				<p>‘Sizden razıyım,’ dedi Tanrı. ‘Ben de, en ufak bir kusur göremiyorum. Ellerim kutlanacak eller.’ Ama, başları önüne eğik duran horozla domuzun söz söylemediğini görünce: ‘Hey domuz,’ diye bağırdı Tanrı ‘ve siz horoz efendi hazretleri, niçin ağzınızı açmıyorsunuz? Yaratmış olduğum dünya hoşunuza gitmedi mi yoksa, ha? Bir eksiği mi var?’ Onlar yine sustular, Şeytan tabii ıslık çalarak kulaklarına talimatını vermiş bulunuyordu. ‘Bir şey eksik deyin ona, üzüm veren, ezilerek suyu fıçılara doldurulan şarap olan bodur bir bitkiyi söyleyin ona.’</p>
				<p>‘Demek buydu istediğiniz! Şimdi ben size gösteririm serseriler,’ dedi Tanrı öfkelenerek. ‘Demek benden şarap istiyorsunuz ha, sarhoşluk, kavga ve kusma ha? Peki o halde asma olsun!’ Kollarını sıvadı, biraz çamur aldı ve bir asma yaparak dikti. ‘Kim fazla içerse,’ dedi, ‘lanetim şu olsun: O kimsenin zihni bir horozunki gibi, yüzü de domuzunki gibi olsun!’”</p>
				<p>Yoldaşlar katıla katıla gülmeye başladılar, Vaftizci’yi unuttular ve kızarmış başa yumuldular. En başta Yahuda vardı. Kafatasını ikiye ayırdı ve avucunu beyinle doldurdu. Meyhaneci yağmayı görünce, korktu, kendisine kemik bile bırakmayacaklarını düşündü.</p>
				<p>“Hey çocuklar,” diye seslendi, “yiyin için, güzel ama merhum Vaftizci Aziz Yahya’yı da unutmayın. Ah, o zavallı başı!”</p>
				<p>Hepsi de donakaldılar, paylarını ellerinde tutuyorlardı; gözü çiğnemiş olan Petrus da tam yutmak üzereyken boğulur gibi oldu. Yutması iğrenç bir şeydi, ama tükürmek de yazık olurdu. Ne yapsındı? Aralarında tedirgin olmayan bir Yahuda vardı. Meyhaneci kadehleri doldurdu.</p>
				<p>“Adı hatıralarımızdan çıkmasın. Heyhat! Zavallı kesilen baş. Neyse, sağlığınıza çocuklar!”</p>
				<p>“Seninkine de, moruk tilki,” dedi Petrus, gözü lüpleterek.</p>
				<p>“Kaygılanma,” diye cevap verdi meyhaneci. “Hiç korkum yok. Burnumu Tanrı’nın işine sokmuyorum ve dünyanın kurtarılıp kurtarılmaması umrumda değil. Ben bir meyhaneciyim, sizler gibi ne melek ne de başmeleğim. Hiç olmazsa sizin kaderinizden kurtardım ya kendimi.” Bunu dedikten sonra, baştan geri kalan ne varsa kaptı.</p>
				<p>Petrus ağzını açacak oldu, ama soluğunu alamadı: Vahşi, çiçek bozuğu bir ızbandut, eşikte belirmiş, içeri bakıyordu.</p>
				<p>“Barabbas,” diye homurdandı Yahuda kaşlarını çatarak. “Gel içeri.”</p>
				<p>Barabbas kalın boynunu kırdı ve sönük ışıktaki havarileri gördü. Çirkin yüzü alaylı alaylı sırıtıyordu: “Sizleri bulduğuma sevindim kuzularım. Buluncaya kadar Çin’in yarı yolunu ettim.”</p>
				<p>Meyhaneci ayağa kalktı homurdanarak ona da bir kadeh getirdi.</p>
				<p>“Bir sen eksiktin Barabbas,” diye mırıldandı. Ona kin duyuyordu, çünkü ne zaman meyhaneye gelse sarhoş oluyor, oradan geçen Romalı askerlerle kavga çıkarıyordu, sonra da meyhanecinin başı belaya girmiş oluyordu. “Yine eski numaralarına başlama domuz-horoz seni!”</p>
				<p>“Bak, namert, İsrail topraklarını çiğnediği süre, yumruğumu aşağı indirmem, bunu aklından çıkarma. Yiyecek getir, pis at postu!”</p>
				<p>Meyhaneci kemiklerle dolu olan tepsiyi ileri itti. “Ye. Köpeğinki gibi dişlerin vardır senin: Kemikleri çıtırdatır.”</p>
				<p>Barabbas kadehini bir yudumda yuvarladı, bıyığını büktü ve yoldaşlara döndü. “İyi çobanımız nerde kuzularım? Onunla hesaplaşmak gerek.” Gözlerinden ateş püskürüyordu.</p>
				<p>“Daha içmeden kafayı bulmuşsun sen,” dedi Yahuda onu paylayarak. “Kahramanlıkların yeter derecede başımıza iş açtı zaten. Kapat çeneni!”</p>
				<p>“Ne şikâyetin var ondan?” diye soracak oldu Yahya. “Kutsal bir adamcağız o. Yürürken üstüne basarım da ezerim diye, karıncayı bile incitmemek için, yere bakar.”</p>
				<p>“Yani karınca ona basmasın diye demek istiyorsun değil mi? Korkağın biri. Erkek mi o?”</p>
				<p>“Magdalena’yı senin pençenden kurtardı ama, şimdi iş işten geçtikten sonra ah vah ediyorsun,” demek cüretini gösterdi Yakup da.</p>
				<p>“Bana karşı geldi,” diye homurdandı Barabbas, gözleri bulanmaya başlamıştı. “Bana karşı geldi, bedelini ödeyecek şimdi!”</p>
				<p>Ama Yahuda onu kolundan tutup bir kenara çekti. Yumuşak bir sesle, acele acele, öfkeyle şöyle dedi:</p>
				<p>“Burada ne işin var senin? Celile dağlarından neden ayrıldın? Kardeşlik Topluluğu senin orada saklanmana karar vermişti. Kudüs’e başkaları tayin oldu.”</p>
				<p>“Özgürlük için savaşıyor muyuz, savaşmıyor muyuz?” diye karşı çıktı Barabbas kudurmuş gibi. “Savaşıyorsak, aklıma her eseni yapmakta serbestim. Belirtileri, büyük mucizeleri olan şu Vaftizci’yi kendi gözlerimle görmek üzere geldim. Belki beklediğimiz odur kimbilir, dedim kendi kendime. Öyleyse, fazla gecikmeden gelsin, önümüze düşsün ve boğazlamaya başlasın. Ama geç kaldım: Başını kesmişlerdi ben geldiğimde... Yahuda, sensin benim kılavuzum, bu konuda ne diyorsun?”</p>
				<p>“Ben, kalk ve buradan git derim. Başkalarının işine burnunu sokma.”</p>
				<p>“Gideyim mi? Ciddi mi söylüyorsun? Vaftizci için gelmiştim. Marangozun oğlunun izine rast geldim. Nicedir onun peşindeyim, Tanrı şimdi burnumun dibine getirmişken, sen bana kalk git diyorsun ha?”</p>
				<p>“Git!” diye buyurdu Yahuda. “O benim işim. Sen elini sürme benim işime.”</p>
				<p>“Amacın nedir? Ha şunu da söyleyeyim ki Kardeşlik Topluluğu ortadan kaldırılmasını istiyor. Romalıların habercisiymiş: Göklerin hâkimiyeti diye bağırması için, halkın yeryüzünü unutup köle olması için para veriyorlarmış ona... Senin amacın nedir?”</p>
				<p>“Hiç. Benim kendi hesabım var onunla görülecek. Defol!”</p>
				<p>Barabbas döndü, kulaklarını dikmiş dinleyen yoldaşlara son bir bakış fırlattı.</p>
				<p>“Yakında görüşürüz kuzularım,” diye bağırdı pis pis. “Barabbas’tan kimse kolay kolay kurtulamaz. Göreceksiniz, yine görüşeceğiz sizinle.” Davut’un kapısı yönünde gözden kayboldu.</p>
				<p>Meyhaneci, Petrus’a göz kırptı. “Ona emir verdi,” dedi yavaşça. “Buna kardeşlik mi diyorsunuz siz! Onlar bir Romalı öldürüyor, Romalılar on İsrailli öldürüyorlar. Ne onu! On beş! Aman dikkatli olun, çocuklar!”</p>
				<p>Petrus’a doğru eğildi ve ıslık çalar gibi kulağına fısıldadı: “Beni dinle bak: Yahuda İskariyot’a güvenme. Bilmezsin, o kızılsakallar...”</p>
				<p>Ama durdu. Kızılsakal yeniden, yerine oturmuştu.</p>
				<p>Yahya tedirgin olmuştu. Ayağa kalktı, kapıda durdu ve yukarı aşağı göz gezdirdi. Hoca görünürde yoktu. Gün başlamıştı; sokaklar insanla doluydu. Davut’un kapısının ötesinde her şey terk edilmişti: Çakıllar, küller, tek bir yaprak bile yoktu, dikili beyaz taşlardan, mezar taşlarından başka hiçbir şey yoktu... Hava, köpek ve deve leşi kokusu ile doluydu... Bu denli ıssızlık Yahya’yı korkuttu. Burada her şey taştandı: İnsanların yüzleri, yürekleri, taptıkları Tanrı hep taştandı. Hocanın onlara getirdiği esirgeyici Tanrı neredeydi ah! Ah sevgili efendi gelseydi de, Celile’ye dönebilselerdi bir!</p>
				<p>Petrus ayağa kalktı. Sabrı tükenmişti. “Kardeşler, yürüyün gidelim, gelmeyecek!”</p>
				<p>“Yaklaştığını duyuyorum...” dedi Yahya çekingen çekingen.</p>
				<p>“Nasıl duyuyorsun kâhin?” dedi Yakup. Kardeşinin hayal oyunlarına aldırmıyordu. Petrus gibi o da göle ve kayıklarına yeniden kavuşmak için sabırsızlanıyordu. “Nasıl duyuyorsun, söyler misin bana?”</p>
				<p>“Yüreğimle,” diye cevap verdi küçük kardeş. “İlk duyan ve ilk gören hep o oluyor...”</p>
				<p>Yakup ile Petrus omuz silktiler, ama meyhaneci girdi araya: “Alay etmeyin. Çocuk haklı. Biri demişti. Durun bakayım, Nuh’un gemisi hah, ne sanırsınız siz onu? İnsanın yüreği tabii! İçinde Tanrı, bütün yaratıklarıyla oturmuştur. Yalnız, o yüküyle birlikte sular üstünde yüzerken, her şey boğuluyor ve suyun dibine gidiyor. İnsanın yüreği her şeyi bilir –bilir diyorum, gülmeyin–, her şeyi bilir!”</p>
				<p>Borazanlar çaldı, bir gürültüdür koptu, sokaklardaki halk yol açtı. Yoldaşlar kuşkulanıp kapıya koştular. Yakışıklı, çevik gençler altın süslü bir sedye getiriyorlardı; içinde sakalını sıvazlayıp duran, baştan aşağı ipek giysiler giyinmiş, altın yüzükler takmış, rahat yaşamanın verdiği yağlı bir yüzü olan ileri gelenlerden bir şişko vardı.</p>
				<p>“Kayfa, yüksek keçi rahibi!” dedi meyhaneci. “Burunlarınızı tıkayın çocuklar. Balık baştan kokar.” Burun deliklerini sıkarak yere tükürdü. “Yine bahçesine gidiyor, yiyip içmeye, kadınlarıyla, güzel oğlanlarıyla oynaşmaya. Kahrolasıca, bir Tanrı olaydım ah... Dünya bir pamuk ipliğine asılı durmaktadır. O ipliği keserdim ben –şarabımın üzerine yemin ederim ki keserdim keserdim–, dünyayı da cehenneme yollardım!”</p>
				<p>“Haydi gidelim,” dedi yine Petrus. “Burası tekin yer değil. Benim yüreğimin de kulakları, gözleri var. Bana, ‘Kaç!’ diyor. ‘Hepiniz kaçın sefil yaratıklar!’”</p>
				<p>Yüreğini duyduğunu söyler söylemez, gerçekten de duymuştu. Birden korktu, sıçrayıp köşede bulduğu asaya yapıştı. Onu gören ötekiler de korkuya kapıldılar. Korkusu herkese bulaşmıştı.</p>
				<p>“Simun, tanıyorsun onu. Gelirse Celile’ye gittiğimizi söyleyiver ona,” diye talimat verdi Petrus.</p>
				<p>“Parayı kim verecek?” dedi meyhaneci kaygı içinde. “Başın, şarabın...”</p>
				<p>“Ahrete inanıyor musun, Kireneli Simun?” diye sordu Petrus.</p>
				<p>“Elbette inanıyorum.”</p>
				<p>“Peki orada sana ödeyeceğime söz veriyorum. İstersen yazılı not bırakayım.”</p>
				<p>Meyhaneci başını kaşıdı.</p>
				<p>“Ne o? Ahrete inanmıyor musun yoksa?” dedi Petrus haşin bir sesle.</p>
				<p>“İnanıyorum Petrus. Kahrolasıcaya inanıyorum, ama pek o kadar da değil...”</p>
				</div>
				<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f2"><a class="backref" href="#ref_f2">2</a>. Mezmurlar, 51:1.</div>
			</div>
  </body>
</html>