<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter23">
<div class="html5_section">
				<h1 class="chapter-num">23</h1>
				<p>Kefernahum’a vardıklarında gece henüz inmişti. Fırtına başları üstünden geçip gitmişti. Kuzey rüzgârı esmiş, fırtınayı güneye doğru sürmüştü.</p>
				<p>“Evimizde güzel bir uyku çekeriz,” diyordu Zebedi’nin iki oğlu. “Büyüktür, herkese yer bulunur. Kampımızı orada kurarız.”</p>
				<p>“Ya Zebedi Baba?” diye sordu Petrus gülerek. “Günahını bile vermez.”</p>
				<p>Yahya kızardı. “Efendimize güvenin,” dedi. “Nefesi onu da iyileştirir, görürsünüz bakın.”</p>
				<p>Ama İsa duymamıştı. Gözleri körlerle, topallarla, cüzamlılarla dolu, önde gidiyordu... Bütün ruhlara üfleyebilseydim ah, diye düşünüyordu, ve bağırsaydım onlara, uyan, diye. O zaman, uyandığı takdirde, beden ruhlaşır ve iyileşirdi.</p>
				<p>Büyük bir piyasa şehrine girdiklerinde, Thomas, öttürmek üzere borusunu dudakları arasına yerleştirdi. Ama İsa eliyle durdurdu. “Yapma,” dedi, “yorgunum...” Nitekim yüzü soluktu, gözlerinin çevresi morarmıştı. Magdalena bir tas su istemek için ilk kapıyı çaldı. İsa içti, gücü yerine geldi.</p>
				<p>“Sana bir tas su borcum olsun Magdalena,” dedi ona gülümseyerek.</p>
				<p>Öteki kadına, Yakup’un kuyusunda karşılaştığı Samiriyeli kadına, ne dediğini hatırlıyordu.</p>
				<p>“Sana ölümsüz sudan bir tas dolusu vereceğim karşılık olarak.”</p>
				<p>“Bana nice önce vermiştiniz onu efendimiz,” dedi Magdalena kızararak.</p>
				<p>Natanael’in evinin önünden geçtiler. Kapı açıktı, evin efendisi avluda, incir ağacının altında duruyordu. Elinde makas, ağacın ölü yapraklarını kesiyordu. Filipus yolculardan kendini ayırıp içeri girdi.</p>
				<p>“Natanael,” dedi, “sana diyeceğim var. Bırak şu işini.” Evine girdi. Ardından da Natanael girip lambayı yaktı. “Lambalarını, incir ağaçlarını ve evini bırak, unut artık,” dedi Filipus ona, “bırak da gel.”</p>
				<p>“Nereye?”</p>
				<p>“Nereye mi? Haberi duymadın mı? Dünyanın sonu geldi. Bugün yarın, gökler yarılacak ve dünya kül olacak. Acele et de gemiye bin, kurtul sen de.”</p>
				<p>“Ne gemisi?”</p>
				<p>“Meryem’in oğlu, Davut’un oğlu, Nasıralı efendimizin bağrı. Tanrı’yla konuştuğu çölden yeni döndü. İkisi konuşmuş ve dünyanın yok edilerek kurtulmasına karar vermişler. Tanrı elini efendimizin başına koymuş: ‘Git seç kurtulacak olanları!’ demiş. ‘Yeni Nuh sensin. Bak işte, geminin anahtarı, açıp kapayabilirsin.’ Ve ona altın bir anahtar vermiş. Boynunda asılı duruyor, ama insan gözü onu göremiyor.”</p>
				<p>“Açık konuş Filipus, aklım darmadağın oldu. Ne zaman meydana geldi bütün bu mucizeler?”</p>
				<p>“Biraz önce dedim ya, Şeria Çölü’nde. Vaftizci’yi öldürdüler, ruhu bizim efendimizin bedenine girdi. Görsen onu tanımazsın. Değişti, vahşileşti, ellerinden kıvılcımlar çıkıyor. Daha demin Kana’da, Nasıralı yüzbaşının inmeli kızına değer değmez kız yerinden sıçrayıp oynamaya başladı. Yemin ederim ki böyle oldu, dostluğumuza yemin ederim! Zaman kaybetmeyelim. Yürü, gel haydi!”</p>
				<p>Natanael içini çekti. “Bak Filipus, durumum öyle iyiydi ki, o kadar çok sipariş almıştım ki. Bak şu iskarpinlere, sandallara, hepsi de elimden öpüyor. İşim pupa yelken gidiyordu, şimdiyse...” Bakışları bir süre çevresinde oyalandı, sevgili aletlerine, üstüne oturup da yama yaptığı tabureye baktı; bıçağına, bizlerine, mumlu ipine, tahta çivilerine... Bir daha çekti içini. “Nasıl bırakayım bütün bunları?” diye mırıldandı.</p>
				<p>“Üzülme, onların altından olanlarını bulursun gökte. Meleklerin altın sandallarını onarırsın, sonsuz, sayısız sipariş alırsın. Dikersin, kesersin, bir sürü işin olur. Yalnız acele et, gel de efendimize: ‘Seninleyim!’ de, o kadar. ‘Seninleyim ve nereye gidersen, ölüme kadar senin yanında olacağım.’ Hepimiz böyle yemin ettik.”</p>
				<p>“Ölüme kadar mı?” dedi ayakkabı tamircisi ürpererek. Bedeni kocamandı, ama bir değirmenci yüreği vardı.</p>
				<p>“Canım sözün gelişi,” diye yatıştırdı onu çoban. “Biz hepimiz böyle ant içtik, ama korkma, biz ihtişama gidiyoruz, ölüme değil. Bu adam, bir insan değil, dostum. Hayır değil. İnsan’ın Oğlu o!”</p>
				<p>“Aynı şey değil mi yani?”</p>
				<p>“Aynı şey mi? Böyle söylemeye utanmıyor musun? Peygamber Daniel bölümünü kimse okumadı mı sana? İnsan’ın Oğlu demek mesih demek, yani kral demek! Pek yakında evrenin tahtına oturacak; biz de –ona katılacak olanlar– onuru ve serveti bölüşeceğiz. Çıplak ayakla dolaşmayacaksın artık. Altın sandallar giyeceksin ayağına, melekler bağlarını bağlamak üzere ayaklarına eğilecekler. Natanael, iyi bir anlaşma bu bence. Kaçırma fırsatı elinden. Thomas bile katıldı bize, daha ne diyeyim bilmem. Serseri iyi şeyin kokusunu aldı, sırtındaki mintanı bile çıkarıp yoksula verdi ve koşarak geldi. Sen de koşarak gel. Şimdi Zebedi’nin evinde. Haydi yürü!”</p>
				<p>Ama Natanael bir türlü karar veremiyordu. “Bak Filipus, sonucun sorumluluğu sana ait, karışmam bak,” dedi sonunda. “Şunu da söyleyeyim, bu iş güç gelirse bırakırım ha. Çarmıha gerilmedikçe, her şeye hazırım.”</p>
				<p>“Peki, peki,” dedi Filipus, “bu durumda ikimiz de fazla göze batmamaya çalışırız. Ben zırdeli miyim sanıyorsun?.. Tamam mı? Haydi yürü!”</p>
				<p>“Pekâlâ o halde, Tanrı adına!” Kapıyı kilitledi, anahtarı mintanının içine koydu, ikisi birden kol kola, Zebedi’nin evine doğru yollandılar.</p>
				<p>İsa ile havarileri yanan ateşin önünde ısınıyorlardı, yaşlı Salome de sevinç içinde içeri girip çıkıyordu. Bütün hastalıkları yok olmuştu. Girip çıkıyor, sofrayı düzeltiyor, göklerin hâkimiyetini getirecek olan kutsal adama yardım eden oğullarıyla övünmesi bir türlü son bulmuyordu. Yahya annesine eğilmiş, kulağına bir şeyler fısıldıyordu. Havarilere göz atarak, ona yaz giysileri içinde ne kadar üşüdüklerini anlatıyordu. Anne gülümsedi, içeri girip sandıklarını açtı ve yünlü giysiler çıkardı. Derken çabucak –kocası gelmeden– yoldaşlar arasında bölüştürdü. Parlak beyaz yünden olan en kalınını İsa’nın omuzlarına attı. İsa dönüp ona bakarak gülümsedi.</p>
				<p>“Tanrı senden razı olsun, Salome Ana,” dedi. “Bedene dikkat etmen doğru bir şeydir. Beden, çölü geçmek için ruhun bindiği bir devedir. Bu yüzden ona bakmak gerekir, böylece o da dayanıklı olur.”</p>
				<p>Zebedi gelip beklenmedik konuklara baktı. Şöyle bir selamlayıp bir köşeye oturdu. Bu haydutlar (öyle diyordu onlar için) hiç de hoşuna gitmiyordu. Kim çağırmıştı onları, gelip evine kurulmalarını kim söylemişti? Müsrif karısı da güzel bir sofra hazırlamıştı onlar için! Bu yeni bağnazın doğduğu güne lanet ediyordu. Oğullarının ikisini de çaldığı yetmiyordu sanki! Üstelik, bütün gün boyunca onlardan yana çıkan budala karısıyla tartışıp duruyordu. Kadın, oğulları için iyi yaptılar diyordu. Bu adam gerçek bir peygambermiş, kral olacakmış. Romalıları atıp İsrail’in tahtına oturacakmış. Derken efendim, Yahya sağına, Yakup da soluna geçecekmiş; sandallardaki balıkçılar değil, büyük beyler, büyük, önemli beyler olacaklarmış! Ne diye bütün ömürlerini su yüzünde çürüyerek geçireceklermiş?.. Gece gündüz, bu gibi sözlerle, daha başka fikirlerle yaşlı budala karısı, kafasının etini yiyor, ayağını yere vurarak bar bar bağırıyordu. Bazen dayanamıyor, karısına lanet okuyor, eline ne geçerse kırıp döküyordu; bazen umutsuzluk içinde boyun eğiyordu, çılgınlar gibi gölün kıyısında dolaşmaya gidiyordu. Sonunda kendini içkiye vermişti... Şimdi de –daha neler!– bütün haydutlar evini işgal etmişlerdi. Dokuz tane kocaman ağız; aralarında bir de şu binlerce defa öpülen uzman Magdalena vardı. Masanın çevresinde çember şeklinde oturmuşlardı, ona dönüp bakmadılar bile, –ona, evin efendisine– ne de izin almak zahmetinde bulundular. Demek bu durumlara da düşecekti. Kendi olsun, ataları olsun, demek bu asalaklar için çalışmışlar, kölelik etmişlerdi? Kudurdu, sıçrayarak bağırdı:</p>
				<p>“Bir dakika beyler! Bu ev kimin evi, bana söyler misiniz, sizin mi benim mi? İki kere iki dört eder. Lütfen söyler misiniz?”</p>
				<p>“Tanrı’nın,” diye karşılık verdi Petrus, birkaç kadeh yuvarlamış, kafayı bulmuştu. “Tanrı’nın, Zebedi. Haberi duymadın mı ki? Senin benim diye bir şey yok artık, her şey Tanrı’nın.”</p>
				<p>“Musa’nın yasası...” diye başladı Zebedi, ama hız almadan daha, Petrus sözünü kesti:</p>
				<p>“Ne dedin, ne dedin? Öyle bir şey yok artık, bitti gitti, bir daha da bekleme. Şimdi İnsan’ın Oğlu’nun yasası var. Anladın mı? Hepimiz kardeşiz! Yüreklerimiz genişledi, yüreklerimizle birlikte yasa da genişledi. Şimdi bütün insanlığı kucaklamakta. Bütün dünya o Vaat Edilmiş Topraklar oldu şimdi. Sınır mınır kalmadı! Ben, karşında gördüğün şu adam, Tanrı’nın sözünü uluslara ileteceğim Zebedi. Doğru Roma’ya gideceğim –gideceğim ya, gülme–, imparatoru gırtlağından yakalayıp yere çalacağım, yerine de ben geçip oturacağım. Niye olmasın yani! Efendimizin dediği gibi, artık sizler gibi balıkçılar değiliz. Balık değil avladığımız, insan. Bizden sana öğüt: Bizi iyi ağırla, bol şarap ve yiyecek getir, çünkü günün birinde –hem pek yakında– büyük efendiler olacağız. Sen bize kuru bir ekmek ver, birkaç gün içinde, fırınlar dolusu ekmek sana. Hem ne ekmekler, ne ekmekler. Ölümsüz cinsten! Yiyeceksin, yiyeceksin, bir türlü bitmeyecek.”</p>
				<p>“Zavallıcık, daha şimdiden seni tepe aşağı çarmıha gerilmiş görüyorum,” diye homurdandı Zebedi, yeniden köşesine büzülmüştü. Petrus’un sözlerini dinledikçe, yavaş yavaş korkmaya başlamıştı. Dilimi tutsam daha iyi olacak galiba, diye düşünüyordu. Ne olur, ne olmaz, bilinmez ki. Dünya yuvarlaktır, döner. Bir gün, bir de bakarsın, bu çılgınlar... Dışarıda kalmamak için, en iyisi temkinli hareket etmek!</p>
				<p>Havariler sakalları ardında gülüyorlardı. Petrus’un neşelenmiş, alay etmekte olduğunu biliyorlardı pekâlâ; ama içlerinden –açığa vuracak kadar sarhoş olmamalarına karşın– aynı düşünceleri dokuyorlardı gizliden gizliye... Tantana, yüksek rütbe, ipek, altın yüzükler, bol bol yiyecek ve dünyayı Yahudi topuğu altında duymak: Buydu göklerin hâkimiyeti.</p>
				<p>Zebedi Baba bir kadeh daha yuvarlayarak cesaretlendi.</p>
				<p>“Ya sen, hoca efendi,” dedi, “ağzını açmayacak mısın? Bütün bu işlere başlayan sensin, şimdi ötekiler kan ter içinde laf yetiştirirken sen orada hıyar gibi soğuk soğuk oturup duruyorsun.”</p>
				<p>“Zebedi,” diye karşılık verdi İsa, “bir zamanlar pek zengin bir adam varmış, buğdayını toplamış, bağbozumunu bitirmiş ve zeytinlerini topladıktan sonra testilerini doldurup yemiş, tıkabasa karnını doyurmuş, derken gel keyfim gel, avlusunda uzanıp yatmış. ‘Ruhum,’ demiş, ‘nelerin var nelerin. Ye, iç, sevin!’ Ama bu sözleri söylerken gökten bir ses duyulmuş: ‘Budala, budala, bu gece ruhunu cehenneme vereceksin. Biriktirdiğin bunca mal ne işine yarayacak bakalım?’ Zebedi kulakların var, sana söylediklerini duyuyorsun, aklın var, ne demek istediğimi anlıyorsun. Göğün bu sesi gece gündüz tepende olsun Zebedi!”</p>
				<p>İhtiyar mal sahibi başını önüne eğip sustu.</p>
				<p>Tam o sırada kapı açıldı ve eşikte Filipus belirdi. Ardında da koca hantal fasulye sırığı Natanael vardı. Yüreği, aynı anda iki çan çalmıyordu artık; kararını vermişti. İsa’ya yanaştı, eğilip ayaklarından öptü.</p>
				<p>“Efendimiz,” dedi, “ölüme dek seninleyim.”</p>
				<p>İsa, kıvırcık saçlı yaban öküzü başına elini koydu. “Hoş geldin Natanael. Herkes için sandal yaparsın da, kendin, böyle ayağı çıplak gezersin. Pek hoşuma gitti bu. Gel sen de!” Onu sağına oturttu ve eline bir dilim ekmekle, bir kadeh şarap tutuşturdu. “Benim olman için,” dedi, “şu lokma ekmekle, şu şarap kadehini iç bakalım.”</p>
				<p>Natanael ekmeği yedi, şarabı içti, birden kemiklerine ve ruhuna güç aktığını duydu. Şarap, güneş gibi yükselip zihnini kapladı. Şarap, ekmek ve ruh bir oldular.</p>
				<p>Sanki kor kömürler üstünde oturuyordu. Konuşmak istiyordu, ama pek utangaçtı.</p>
				<p>“Konuş, Natanael,” dedi İsa ona. “Yüreğini aç da, için yatışsın.”</p>
				<p>“Efendimiz,” diye karşılık verdi, “daima yoksul bir adam olarak yaşadığımı bilmenizi isterim; günlük kazancımı günü gününe yedim bitirdim, yasayı incelemeye zaman bulamadım hiç. Körüm, efendimiz. Bağışlayın beni... Bunu bilmenizi istiyorum. Söyleyeceğim bu kadar, şimdi kendimi daha iyi duyuyorum.”</p>
				<p>İsa, okşar gibi yeni aydınlığa kavuşmuş adamın sırtına değdi.</p>
				<p>“İçini çekme Natanael,” dedi gülerek. “İki yol var Tanrı’nın bağrına giden. Biri zihin yolu, öteki yürek yolu... Bak dinle, şu hikâyeme kulak ver:</p>
				<p>Bir yoksul, bir zengin, bir de ahlaksız, aynı gün ölmüşler ve aynı anda Tanrı’nın huzuruna çıkmışlar. Bunlardan hiçbiri yasayı bilmiyormuş. Tanrı kaşlarını çatmış ve yoksula, ‘Hayattayken yasayı niye okumadın?’ diye sormuş.</p>
				<p>‘Efendimiz,’ diye cevap vermiş, ‘yoksuldum, açtım. Karımı ve çocuklarımı besleyebilmek için gece gündüz köle gibi didinip duruyordum. Zaman bulamadım.’</p>
				<p>‘Sadık kulum Hillel’den daha mı yoksundun?’ diye sormuş Tanrı öfke içinde. ‘Havraya girip de, yasaya kulak vermek için verecek parası olmadığından dama çıkmış yatmış, çatı penceresinden dinlemişti. Kar yağıyordu ama duyduğu sözler onu öylesine kendinden geçirmişti ki, bunun farkına varmamıştı. Sabahleyin haham havraya girdiğinde, etrafın karanlık olduğunu görmüştü. Gözlerini kaldırarak, tepedeki pencerede bir insan bedeni fark etmişti. Dama çıkmış, karların altından Hillel’i çıkarmıştı. Kucağına alıp onu aşağı indirmiş, ateş yakarak onu yeniden hayata kavuşturmuştu. Derken bundan böyle para vermeden içeri girip dinleyebileceğini söyledi, Hillel de bütün dünyanın duyduğu ünlü haham Hillel oldu... Buna ne dersin?’</p>
				<p>‘Ne diyebilirim ki Rabbim,’ diye mırıldandı ihtiyarcık ve ağlamaya başladı.</p>
				<p>Tanrı zengine dönmüş. ‘Ya sen, hayatındayken ne diye kulak vermedin yasaya?’ diye sormuş.</p>
				<p>‘Fazla zengindim. Bir sürü bağım bahçem, kölem ve derdim vardı. Nasıl yapabilirdim ki?’</p>
				<p>‘Harsom’un oğlu Eleazar’dan da mı zengindin?’ diye sözünü kesmiş Tanrı. ‘Bin köyle, bin geminin kendisine miras kaldığı Eleazar’dan? Ama yasayı anlatan bir bilgenin nerede bulunacağını öğrenir öğrenmez neyi var nesi yoksa bırakıvermişti. Buna ne diyeceksin bakalım?’</p>
				<p>‘Ne diyebilirim ki Rabbim,’ diye mırıldandıktan sonra, zengin de ağlamaya başlamış.</p>
				<p>Tanrı, bu kez serseriye dönmüş. ‘Ya sen, yakışıklı delikanlım, sen ne diye kulak vermedin yasaya?’</p>
				<p>‘Çok yakışıklıydım, kadınlar peşimi bırakmıyordu. Bütün bu zevk ve eğlence içinde yasaya kulak verecek zaman bulamadım.’</p>
				<p>‘Yusuf’tan da mı yakışıklıydın, Putifar’ın karısının âşık olduğu Yusuf’tan? Öyle güzeldi ki, güneşe, parla güneş parla da ben de parlayayım demiş ve yasayı açınca harfler karşısında kapılar gibi açılmış, anlam da ışık ve alevlere bürünmüş bir halde dışarı çıkmış. Buna ne dersin peki?’</p>
				<p>‘Ne diyebilirim ki, Rabbim,’ diye mırıldanmış serseri, o da ağlamaya başlamış.</p>
				<p>Tanrı el çırparak, Hillel’i, Eleazar’ı ve Yusuf’u cennetten çağırmış. Gelince, onlara şöyle demiş: ‘Yoksulluk, zenginlik ve güzellik yüzünden yasayı okuyacak zaman bulamamış olan bu adamları yargılayın. Konuş Hillel. Yoksulu yargıla!’</p>
				<p>‘Rabbim,’ diye cevap vermiş Hillel, ‘nasıl mahkûm edebilirim onu? Yoksulluğun ne demek olduğunu biliyorum, açlığın ne demek olduğunu biliyorum. Bağışlanmalı!’</p>
				<p>‘Ya sen, Eleazar?’ demiş Tanrı. ‘Zengini sana emanet!’</p>
				<p>‘Rabbim,’ demiş Eleazar, ‘nasıl mahkûm edebilirim onu? Zengin olmanın ne demek olduğunu biliyorum, ölüm demektir! Bağışlanması gerekir!’</p>
				<p>‘Ya sen, Yusuf. Sıra sende. Yakışıklı da senin!’</p>
				<p>‘Rabbim, nasıl mahkûm edebilirim onu? Bedenin güzelliğine hâkim olmanın ne büyük mücadele gerektirdiğini, ne müthiş bir şehitlik olduğunu biliyorum. Bağışlanmalıdır!’”</p>
				<p>İsa durdu, gülümsedi ve Natanael’e baktı. Ama ayakkabı tamircisi tedirgindi.</p>
				<p>“Peki, Tanrı ne yapmış sonra?” diye sordu.</p>
				<p>“Tam senin yapacağın şeyi,” diye cevap verdi İsa gülerek.</p>
				<p>Basit ayakkabı tamircisi de güldü. “Yani kurtuldum demek!” Efendisinin iki elini de tuttu ve sımsıkı sıktı. “Efendimiz!” diye bağırdı. “Anlıyorum. Tanrı’nın bağrına iki yol gider demiştiniz, zihin yoluyla, yürek yoluyla. Yürek yolunu seçtim ve sizi buldum.”</p>
				<p>İsa kalkıp kapıya gitti. Güçlü bir yel esmeye başlamıştı, göl kuduruyordu. Gökteki yıldızlar sayısız kum taneleriydi. Çölü hatırladı, ürperdi ve kapıyı kapadı. “Gece, Tanrı’nın büyük bir armağanı,” dedi. “İnsanın anası, yavaşça, yumuşakça gelip sarıyor insanı. Serin elini alnına koyuyor insanın, bedeninden ve ruhundan günlük kaygıları siliyor. Kardeşlerim, gecenin kucağına kendimizi bırakmanın zamanı geldi.”</p>
				<p>Yaşlı Salome söylediklerini duydu ve ayağa kalktı. Magdalena da iki büklüm olmuş, mutlu mutlu, sevgilisinin sesini dinlediği ocak başındaki köşeden kalktı. İki kadın hasırları serdiler ve yorgan getirdiler. Yakup avluya gitti, bir kucak dolusu zeytin kütüğü getirdi ve ateşin üstüne yığdı. Yüzü Kudüs’e doğru dönük odanın ortasında duran İsa ellerini kaldırarak derinden gelen bir sesle akşam duasını okudu: </p>
				<p>“Kapılarını aç bize Tanrım. Gün batıyor; güneş gidiyor, güneş kayboluyor. Sonsuz kapına geliyoruz. Yakarıyoruz sana: Bağışla bizi. Yakarıyoruz sana: Acı bize. Kurtar bizi!”</p>
				<p>“Güzel düşler gönder bize Rabbim,” diye ekledi Petrus da, “uykumda Rabbim, eski yeşil kayığımı göreyim, kırmızı bir yelkenle!” Fazla kaçırmıştı, pek keyifliydi.</p>
				<p>İsa, çevresinde havariler, orta yere uzandı. Evi baştan başa kaplamışlardı. Zebedi ile karısı kendilerine yer bulamayınca dıştaki bir yapıya gittiler, Magdalena da onlarla birlikte gitti. İhtiyar homurdanıp duruyordu. Rahatı kaçmıştı. Öfkeyle karısına Magdalena duysun diye bağırdı:</p>
				<p>“Daha neler gelecek başımıza! Bir sürü yabancı gelip bizi dışarı kovdu. Bak, ne hallere düştük!”</p>
				<p>Ama yaşlı kadın duvara dönerek karşılık vermedi.</p>
				<p>O gece Matta yine uykusuz kaldı. Lambanın altına çömeldi, kısmen dolu olan defterini mintanının içinden çıkardı ve yazmaya koyuldu. İsa’nın Kefernahum’a nasıl girdiğini, Magdalena’nın onlara nasıl katıldığını ve efendi tarafından söylenen meseli: Bir zamanlar zengin bir adam vardı... Yazması bitince lambayı üfleyerek söndürdü, derken o da yatıp uyudu, ama biraz ayrı durdu ötekilerden çünkü havariler henüz alışamamışlardı soluğuna.</p>
				<p>Petrus gözlerini kapar kapamaz uykuya dalmıştı. Birden gökten bir melek indi, şakaklarını hafifçe aralayıp bir düş halinde içine girdi. Gölün kıyısında büyük bir kalabalık toplanmış gibiydi. Hoca da oradaydı, suda sürüklenen kırmızı yelkenli, yeşil, yepyeni bir kayığa bakıyordu hayran hayran. Pruvanın arkasında, Petrus’un göğsündeki dövme balığa benzeyen bir balık parıldıyordu. “Bu güzel kayık kimin?” diye sordu İsa. “Benim,” diye cevap verdi Petrus gururla. “Git Petrus, öteki yoldaşları al gel, sonra da suyun ortasında dolaş da cesaretini seyredeyim hayranlıkla!”</p>
				<p>“Olur efendimiz,” dedi Petrus. Kayığın ipini aldı. Öteki yoldaşlar da içine atladılar kayığın. Güzel bir rüzgâr esiyordu kıçtan, yelken şişti ve türküler söyleyerek açık denize açıldılar.</p>
				<p>Derken ansızın bir fırtına koptu. Kayık olduğu yerde dönüp duruyor, tekne çatlayacak gibi oluyordu. Su almaya ve batmaya başladı. Yüzükoyun güverteye düşmüş olan havarilerin iniltileri yükselmeye başlamıştı. Petrus direğe yapışmış, bağırıyordu: </p>
				<p>“Efendimiz, imdat! İmdat, efendimiz!” Derken bir de ne görsünler; zifirî karanlıkta beyazlar giyinmiş İsa sular üstünden yürüyerek kendilerine yaklaşıyor. Havariler başlarını kaldırıp ona baktılar. “Hayalet geliyor! Hayalet!” diye titremeye başladılar. “Korkmayın,” dedi İsa onlara, “benim!” Petrus sordu: “Sahi sen misin efendimiz, gerçekten sensen emret de, ben de dalgalar üstünde yürüyerek sana geleyim.”</p>
				<p>“Gel!” diye buyurdu İsa. Petrus kayıktan atladı ve dalgalar üstünde yürümeye başladı. Ama kudurmuş denizi görünce, korkudan donakaldı. Batmaya başladı. “Efendimiz, kurtar beni,” diye haykırdı, “boğuluyorum!” İsa elini uzatarak çekti çıkardı sudan. “İnancı kıt adam,” dedi, “niye korktun? Bana güvenin yok mu senin? Bak!” Dalgalara doğru elini kaldırarak, “Yatışın!” der demez rüzgâr durdu, sular duruldu. Petrus ağlamaya başladı. Ruhu bir kez daha sınanmış oluyordu, yine utanç içinde yukarı çıkmıştı.</p>
				<p>Çığlık atarak uyandı. Sakalı gözyaşlarıyla ıslanmıştı. Hasırın üstüne oturup sırtını duvara yaslayarak içini çekti. Henüz uyumamış olan Matta, duymuştu.</p>
				<p>“Ne diye içini çektin Petrus?” diye sordu.</p>
				<p>Bir saniye kadar duymamazlıktan geldi Petrus, ağzını açmadı. Vergi toplayıcısıyla konuşmak hoşuna gitmiyordu tabii. Ama gördüğü düş boğuyordu onu, yatışmak için içinden çıkarıp atması gerekti. Matta’ya doğru sürünerek ilerledi ve ona anlatmaya başladı, anlattıkça, daha bir süslüyordu hikâyesini. Matta doymak bilmeden dinliyordu, her şeyi zihnine yazıyordu. Yarın, Tanrı isterse bütün bunları defterine yazacaktı.</p>
				<p>Petrus’un konuşması bitmişti, ama yüreği, göğsü içinde düşteki kayık gibi kalkıp iniyordu. Birden korku içinde sarsıldı. Sakın efendimiz gece gelip de beni sınamak için açık denize götürmüş olmasın diye düşündü.</p>
				<p>“Ömrümde bu kadar canlı deniz görmemiştim, bu denli canlı kayık, elle dokunulacak derecede bu kadar korku görmemiştim. Belki de düş değildi gördüğüm... Ne dersin Matta?”</p>
				<p>“Elbette ki düş değildi. Bu mucize gerçekten oldu,” diye cevap verdi Matta ve ertesi gün olup bitenleri nasıl defterine yazacağını düşünmeye başladı. Çok zor olacaktı, çünkü düş olup olmadığından tamamıyla emin değildi, gerçek olup olmadığını da kesinlikle bilmiyordu. Her ikisiydi. Mucize yer almıştı, ama burada, yeryüzünde ve denizde değil... Başka bir yerde, ama nerede?</p>
				<p>Gözlerini kapadı, nedenini bulmak için düşünmeye başladı. Derken uyku geldi, onu da aldı götürdü.</p>
				<p>Ertesi gün durmadan sağanak yağdı, rüzgârlar yeğin esti, balıkçılar denize çıkmadılar. Kulübelerine kapanıp ağlarını onardılar ve Zebedilerde oturan acayip konuk hakkında konuştular. Dirilmiş Vaftizci Aziz Yahya olacaktı. Celladın vuruşundan hemen sonra, Vaftizci eğilip başını almış, yerine koyarak şimşek hızıyla kaybolmuştu. Ama Herodes bir daha onu ele geçirmesin, boynunu bir daha vurmasın diye, gidip Nasıralı marangozun oğlunun içine girmiş, ikisi bir olmuşlardı. Gören aklını oynatıyordu. Bir kişi miydi, iki mi? İnsanı allak bullak ediyordu. Yüzüne doğru bakacak olsanız, size gülümseyen, bayağı bir insan görüyordunuz. Biraz kımıldayacak olsanız gözlerinin biri dehşetle bakıyor, insanı yer gibi oluyordu, ötekiyse insanı kendine çekiyordu. Yaklaştınız mı başınız dönüyordu. Başınıza ne geldiğinin farkına varmadan, yurdunuzu yuvanızı, çoluğunuzu çocuğunuzu bırakıp onun ardından gidiyordunuz!</p>
				<p>Bütün bunları duyduktan sonra, yaşlı bir balıkçı başını salladı. “Evlenmeyenlere olur böyle şeyler,” dedi. “Bütün istedikleri dünyayı kurtarmaktır, doğruluk ya da hile ile. Ersuyu beyinlerine vuruyor. Tanrı rızası için hepiniz evlenin, güçleriniz kadınlarda kaybolsun, çoluk çocuk sahibi olun, içinizi yatıştırın!”</p>
				<p>Yunus Baba önceki akşam haberi duymuştu da, kulübesinde bekleyip durmuştu. Bu böyle devam edemez, diye düşündü. Öldüm mü kaldım mı, mutlaka gelir ararlar beni oğullarım. Bütün gece beklemişti, umutla beklemişti, derken umudunu yitirmiş, sabahleyin de evlendiğinde yaptırmış olduğu ancak önemli durumlarda giydiği kaptan çizmelerini ayağına geçirmiş, yırtık pırtık bir branda bezine sarılıp yağmur altında dostu Zebedi’nin evine yollanmıştı. Kapıyı açık buldu, içeri girdi.</p>
				<p>Ateş yanmıştı. On kadar erkekle iki kadın bağdaş kurmuş ateşin karşısında oturuyorlardı. Kadınların birini tanıdı, yaşlı Salome idi. Ötekiyse gençti. Bir yerde görmüş olmalıydı, ama nerede olduğunu hatırlayamıyordu. Ev alacakaranlıktı. Bir an döndüklerinde ve yüzleri ateşte parıldadığında, iki oğlu Petrus ve Andreas’ı tanımıştı. Ama kimse girdiğini duymadığı için dönüp bakmamıştı ona. Boyunlar ileri doğru uzanmış, ağızlar açık, karşıda duran birini dinliyorlardı hepsi de. Ne diyordu acaba? Yunus Baba, kulaklarını dikerek ağzını açıp dinlemeye koyuldu. Ara sıra bir söz çalınıyordu kulaklarına: Adalet, Tanrı, Göklerin hâkimiyeti... Aynı laflar, nicedir duyduğu sözler; bıkmıştı artık. İnsana nasıl balık yakalayacağını söyleyeceğine, ağ nasıl onarılır, kayık nasıl kalafatlanır, insan nasıl üşümez, nasıl ıslanmaz, nasıl acıkmaz bunları öğreteceklerine burada oturmuşlar gökten söz ediyorlardı! Kahrolasıcalar, yeryüzü ya da denizden söz edemezler miydi? Yunus Baba kızdı. Dönüp de kendine baksınlar diye öksürdü. Kimse dönmedi. Koca bacağını kaldırdı ve kaptan çizmesini güm diye indirdi, ama boşunaydı. Hepsi de konuşan solgun adamın dudaklarına bakıp duruyorlardı.</p>
				<p>Yüzünü çeviren sadece yaşlı Salome oldu. Ona baktı, ama görmedi. Yunus Baba ilerledi, iki oğlu ardında, ocağın yanı başına çömeldi. Koca elini omzuna koyarak Petrus’u sarstı. Petrus döndü, babasını gördü, susması için parmağını dudaklarına götürerek işaret verdi, derken yeniden sanki o Yunus, kendi babası Yunus değilmiş, göreli aradan aylar geçmemiş gibi yüzünü solgun gence çevirdi. Yunus ilkin kırıldı, sonra kızdı. Ayağını vurmaya başlayan çizmelerini çıkardı, kaldırıp hocanın yüzüne fırlatacaktı, o zaman belki oğullarıyla konuşabilirdi. Çizmeleri kaldırmış, hız vermek için sallamaya başlamıştı ki arkasından birinin elini tuttuğunu duydu. Döndü, Zebedi Baba idi.</p>
				<p>“Kalk Yunus,” diye fısıldadı dostu kulağına. “Gel içeri gidelim. Zavallıcık, sana söyleyeceklerim var.”</p>
				<p>İhtiyar balıkçı çizmelerini koltuğunun altına koydu ve Zebedi’nin ardından gitti. Evin içine girdiler. Salome’nin sandığının üstüne yan yana oturdular.</p>
				<p>“Yunus,” diye söze başladı Zebedi, sözleri ağzında geveliyordu, öfkesini yatıştırmak için fazla içmişti. “Yunus sille yemiş arkadaşım benim, iki oğlun vardı, sil onları. Benim de iki oğlum vardı, ben sildim. Görünüşe bakılırsa, babaları Tanrı’ymış onların, bu durumda ne diye burnumuzu sokuyoruz? Sen de kim oluyorsun kırçıl sakal, der gibi bakıyorlar insana... Dünyanın sonu geldi, zavallı Yunus’um benim!</p>
				<p>İlkin ben de öfkelendim. Zıpkını yakalayıp kovmaya kalktım. Ama baktım ki işin çıkar yanı yok, kabuğuma döndüm, anahtarları onlara verdim. Karım da onların kafasında zavallıcık. Biraz bunadı, biliyor musun? Sakın kimseye söyleyeyim deme, işte buydu sana söylemek istediğim. Ne diye aldatalım kendimizi? İki kere iki dört eder: Yenildiğimiz gün gibi açık!”</p>
				<p>Yunus Baba yeniden çizmelerini ayağına geçirdi ve branda bezine sarıldı. Sonra başka bir sözü olup olmadığını anlamak için Zebedi’ye baktı. Zebedi susuyordu, Yunus kapıyı açtı, göğe baktı, yere baktı: Zifirî karanlıktı; yağmur, rüzgâr... Dudakları kımıldadı: </p>
				<p>“Yenildik,” diye homurdandı, “yenildik...” Derken çamur içinde bata çıka kulübesinin yolunu tuttu.</p>
				<p>Yunus ıkına sıkına yolda ilerlerken, Meryem’in oğlu ayaklarını ateşe tutmuş, alevlerde saklanan, insanlara sıcaklık veren Tanrı’nın ruhuna dua ediyor gibiydi. Yüreği açılmıştı. Avuçlarını uzatarak konuştu:</p>
				<p>“Yasayı ve benden önce gelen peygamberleri silmeye gelmedim. Eski buyrukları silmeye gelmedim, onları genişletmek için geldim. Musa’nın tabletlerinde: Öldürmeyeceksin, diye yazılmıştı. Ben diyorum ki, kardeşine kızan ve ona elini kaldıran ya da ona kötü bir söz söyleyen cehennem ateşine atılacaktır. Musa’nın tabletlerinde: Zina yapmayacaksın, diye yazılmıştı. Ben diyorum ki şehvetle bir kadına bakan kimse gönlünde zina işlemiş sayılır. Kirli bakış şehvet düşkününü cehenneme sürükler...</p>
				<p>“Yasa, ananıza babanıza saygı göstermenizi söyler; ben diyorum ki, yüreğinizi aileniz içinde hapsetmeyin. Çıksın oradan bütün İsrail’i kucaklasın, Hermon Tepesi’nden Edom Çölü’ne, hatta daha ötelere: doğuyu, batıyı, bütün evreni. Babamız Tanrı, anamız topraktır. Yarımız toprak, yarımız göktür. Ananıza babanıza saygı göstermeniz, Gök ile Toprağa saygı göstermeniz demektir.”</p>
				<p>Yaşlı Salome içini çekti. “Sözleriniz çok sert efendimiz, bir ana için çok sert.”</p>
				<p>“Tanrı’nın sözü daima serttir,” dedi İsa.</p>
				<p>“Al iki oğlumu da,” diye mırıldandı yaşlı ana, ellerini kavuşturarak. “Al onları, senindir.”</p>
				<p>İsa, çocukları elinden giden anneyi dinledikçe, dünyanın bütün oğullarının ve kızlarının kendi boynunda asılı olduğunu duyuyordu. Mavi muskaların boynundan sarktığı, herkesin günahını taşıyan çölde gördüğü kara erkek keçiyi hatırladı. Sessizce ona iki oğul vermiş olan yaşlı Salome’ye eğildi. Sanki ona, bak, işte boynum, as oğullarını oraya, der gibiydi...</p>
				<p>Ateşe bir avuç dolusu asma dalı attı. Alevler çevresini sardı. İsa, bir süre ateşin ıslık çalarak dalları yakışını seyretti, derken yeniden arkadaşlarına döndü.</p>
				<p>“Anasını babasını benden daha çok seven benimle gelmeye layık değildir; oğlunu ve kızını benden daha çok seven benimle gelmeye layık değildir. Eski buyruklar bizi tutacak güçte değil artık, eski sevgiler de...”</p>
				<p>Bir süre durduktan sonra devam etti: </p>
				<p>“İnsan bir sınırdır, toprağın bitip göğün başladığı sınır. Ama bu sınır durmadan kendini ileri götürüyor ve göğe doğru ilerliyor. Onunla birlikte Tanrı’nın buyrukları da ileri gidiyorlar. Tanrı’nın buyruklarını Musa’nın tabletlerinden alıp onları genişletiyorum, ilerletiyorum.”</p>
				<p>“Tanrı’nın buyruğu değişiyor mu yani efendimiz?” diye sordu Yahya şaşırarak.</p>
				<p>“Hayır, sevgili Yahya. Ama insanın yüreği genişliyor ve Tanrı’nın buyruğundan daha fazlasını içine alabiliyor.”</p>
				<p>“İleri o halde,” diye bağırdı Petrus ayağa sıçrayarak. “Niye oturuyoruz? Yeni buyrukları dünyaya yayalım haydi.”</p>
				<p>“Yağmur dininceye kadar bekleyelim de, ıslanmayalım,” diye ıslık çalar gibi bir ses çıkardı Thomas alaylı alaylı.</p>
				<p>Yahuda kızgın kızgın başını sallıyordu. “İlkin Romalıları kovmamız gerek,” dedi. “Ruhlarımızı serbestliğe kavuşturmadan ilkin bedenlerimizi kurtaralım, her şey sırasıyla. Yapıya damdan başlamayalım. İlkin temel gelir.”</p>
				<p>“Temel ruhtur Yahuda.”</p>
				<p>“Temel bedendir bana göre!”</p>
				<p>“İçimizdeki ruh değişmezse Yahuda, dışımızdaki dünya hiçbir zaman değişmez. Düşman içtedir, Romalılar içimizde, kurtuluş içimizden başlar!”</p>
				<p>“İlkin Romalıları atacağız!” diye bağırdı yeniden boğulur gibi Yahuda. “İlkin Romalıları!”</p>
				<p>“Peki nasıl atarız?” diye sordu Natanael, tedirgin olmaya başlamış, yan yan kapıya bakıyordu. “Nasıl? Söyler misin İskaryot?”</p>
				<p>“Devrimle! Makabileri hatırlayın! Yunanları kovmuşlardı. Şimdi sıra bizde, Romalıları kovmak için yeni Makabiler gerek. Sonradan, her şey yeniden elimize geçince, yoksulu, zengini, haksızlığa uğrayanı, haksızlık yapanı ayarlarız.”</p>
				<p>Kimse ağzını açmıyordu. Havariler hangi yolu seçeceklerinden emin değildi. Birbirlerine bakıp duruyorlar, bekliyorlardı. İsa düşünceli düşünceli alevlere bakıyordu... Görünen ve görünmeyen dünyalarda sadece bir şeyin var olduğunu, ruhun var olduğunu ne zaman anlayacaklardı.</p>
				<p>Petrus kalktı. “Kusura bakmayın ama,” dedi, “bunlar karmaşık sözler, anlayamıyorum ben. Tecrübe hangisinin temel olduğunu bize gösterecektir. Bekleyelim hele, bakalım ne olacak. Efendimiz, Yeni Müjde’yi insanlara iletmek için bize izin ver. Dönünce yeniden tartışırız bu konuyu.”</p>
				<p>İsa başını kaldırdı ve gözlerini havarileri üstünde gezdirdi. Petrus’a, Yahya’ya ve Yakup’a başıyla işaret etti. İlerlediler, İsa ellerini başları üstüne koydu.</p>
				<p>“Hayır duam sizinledir,” dedi. “Müjdeyi insanlara yayın. Korkmayın. Tanrı sizi avucu içinde tutacaktır, mahvolmanıza izin vermeyecektir. Buyruğu olmadan tek bir kırlangıç bile düşemez gökten, sizlerse nice nice kırlangıçlara bedelsiniz. Tanrı sizinle olsun! Dönmekte gecikmeyin ve boyunlarınızda binlerce ruh asılı gelesiniz. Sizler benim elçilerimsiniz.”</p>
				<p>Üç elçi İsa’nın hayırduasını aldılar. Kapıyı açıp fırtınaya daldılar. Her biri de başka bir yola saptı.</p>
				<p>Günler geçiyordu. Zebedi’nin avlusu sabah doluyor, akşamları boşalıyordu. Hastası, topalı dört bir yandan geliyordu. Kimi ağlıyor, kimi öfkeden bağırıyor ve İnsan’ın Oğlu’nun bir mucize yaratıp iyi etmesini istiyordu. Tanrı onu bu iş için göndermemiş miydi? Çıksaydı ya avluya!.. İsa günler boyunca bu sözleri duydukça üzülüyordu. Avluya çıkıyor, her birine dokunarak şöyle diyordu: </p>
				<p>“İki türlü mucize vardır kardeşlerim, bedenin mucizeleriyle ruhun mucizeleri. Sadece ruhun mucizelerine inanın. Tövbe edin ve ruhlarınızı arıtın, ruhlarınız temizlendi mi bir kez, bedenleriniz de temizlenmiş demektir. Ruh bir ağaçtır. Hastalık, Sağlık, Cennet ve Cehennem onların meyveleridir.”</p>
				<p>Çoğu inanıyordu bu sözlere, inanır inanmaz da kanlarının uyanıp uyuşuk bedenlerinde dolaştığını duyuyorlardı... Koltuk değneklerini atarak dans etmeye başlıyorlardı. Bazıları da İsa sönük gözlerine değer değmez, ışığın, parmakları ucundan aktığını duyuyorlardı. Gözkapaklarını kaldırıyorlar ve sevinçten haykırıyorlardı, dünyayı görüyorlardı böylece!</p>
				<p>Matta, tüy kalemi elinde, gözleri ve kulakları açık, bekliyordu. Tek bir sözün bile kaybolmasını istemiyor, her şeyi topluyor ve kâğıda aktarıyordu. Böylece yavaş yavaş, günden güne İncil –Müjde– meydana geliyordu. Kökleniyor, dallanıyor, meyve vermek, doğanları ve doğacakları beslemek üzere bir ağaç halini alıyordu. Matta Kutsal Kitap’ı ezbere bilirdi. Hocanın söyledikleri ve yaptığı işlerin, çağlarca önce başka peygamberlerin sözlerine nasıl uyduğunu görüyordu; ara sıra kehanetlerle İsa’ nın hayatının uymaması, insanın zihninin, kutsal metnin gizli anlamını anlamaya şevk göstermemesindendi. Tanrı’ nın sözünün yedi kat anlamı vardı, Matta da uyuşmayan unsurların hangi katta eşlerini bulabileceğini araştırmak için çabalıyordu. Bazı şeyleri zorla uygun düşerse dahi, Tanrı bağışlar diyordu! Bağışlamakla da yetinmezdi, çünkü böyle olmasını istiyordu. Matta tüy kalemini ne zaman eline alsa, melek geliyor ve ne yazacağını kulağına söylemiyor muydu?</p>
				<p>Bugün, ilk kez olmak üzere, Matta nereden başlayacağını ve İsa’nın hayatıyla sözlerinin nasıl ele alınması gerektiğini anlamış bulunuyordu. İlkin nerede doğduğunu, anasını, babasını, atalarının kim olduklarını, on dört kuşak geri giderek yazdı. Nasıra’da yoksul bir ana babaya Marangoz Yusuf ve Yoaşim ile Anna’nın kızı Meryem’e verilmişti çocuk... Matta tüy kalemini aldı, zihnini aydınlatması ve güç kuvvet vermesi için sessizce Tanrı’ya yalvardı. Ama güzel bir yazıyla, sayfaya ilk sözleri yazmaya başlar başlamaz, parmakları katıldı. Melek onu yakalamıştı. Havada öfkeli kanat çırpışları duymuş, şu sözler de kulağında çınlamıştı: </p>
				<p>“Yusuf’un oğlu değil o! Peygamber İşaya ne der: ‘Bakın, bâkire birinin rahmine bir çocuk düşecek ve bir oğul doğuracak.’ Yaz: Meryem bâkireydi. Başmelek Cebrail, herhangi bir erkek eli değmeden eve indi ve ona dokunarak: ‘Selam Meryem, Rab bütün esirgeyiciliğiyle seninledir!’ der demez rahmi meyve verdi... Duydun mu? Böyle yazacaksın sen de. Hem Nasıra’da değil, hayır, Nasıra’da doğmamıştı. Peygamber Mikail’i unutma: ‘Ve sen Beytlehem, Yahudiye’deki binlercesinin arasında küçüksen de, İsrail’in yöneticisi olacak O kimse, kökü ta eski zamanlara, ezele giden O kimse senden çıkacaktır...’ Bu bakımdan İsa Beytlehem’de doğmuştu ve bir ahırda dünyaya gelmişti. Şaşmaz mezmur ne der: ‘Kuzuların meme emdiği ahırdan aldı onu, Yakup’un sürüsünün çobanı yapmak için.’ Niye durdun? Elin serbest, yaz!” Ama Matta kızmıştı. Sağındaki görünmeyen kanatlara döndü, yavaş yavaş homurdandı, uyuyan havariler duymasın diye: “Doğru değil. Yazmak istemiyorum, yazmayacağım!” Havada alaylı bir kahkaha duydu, bir ses şöyle diyordu: “Doğruyu yanlışı nasıl anlarsın sen, sen ki bir avuç toprak? Yedi katı vardır hakikatin. En üstte Tanrı’nın hakikati vardır ki insanların hakikatine hiçbir bakımdan benzemez. İşte bu hakikati bağırıyorum kulağına, ey İncil Vaizi Matta... Yaz: ‘Ve üç müneccim büyük bir yıldızı izleyerek gelip bebeğe secde ettiler...’”</p>
				<p>Matta’nın alnından ter fışkırıyordu. “Yazmıyorum! Yazmıyorum!” diye bağırdı, ama eli sayfa üstünde gidip geliyor, yazıyordu.</p>
				<p>İsa, Matta’nın çabalamasını uykusunda duymuş, gözlerini açmıştı. İki büklüm lamba altında oturmuş, gıcırdayan kamış kalemin kırılacak gibi sayfa üzerinde gidip geldiğini gördü.</p>
				<p>“Matta, kardeşim,” dedi ona sakince, “niye inildiyorsun? Kimdir üzerindeki?”</p>
				<p>“Sorma efendimiz,” diye cevap verdi; kalemi hâlâ sayfa üstünde gidip geliyordu. “Acele yazmam gerek. Sen yat uyu.”</p>
				<p>İsa, Tanrı’nın üzerinde olabileceğini duydu. Kutsal huzuru tedirgin etmemek için gözlerini yeniden kapadı.</p>
				</div>
  </body>
</html>