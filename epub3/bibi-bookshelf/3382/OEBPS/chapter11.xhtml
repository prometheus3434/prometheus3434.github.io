<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Günaha Son Çağrı</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter11">
<div class="html5_section">
				<h1 class="chapter-num">11</h1>
				<p>Meryem’in oğlu duvara dayanıp gözlerini kapadı. Ağzı acıydı, zehir gibiydi. Başını yeniden dizleri arasına sıkıştıran haham, cehennem, cinler ve insan gönlü üstünde düşünüp duruyordu... Hayır, cehennem, şeytanlarıyla, yeryüzünün altındaki büyük çukur değildi, insanların yüreğindeydi, en erdemlinin, en adilin gönlünde. Tanrı bir uçurumdu, insan bir uçurum... Yaşlı haham ise içindekini görmekten korkuyor, gönlüne eğilemiyordu.</p>
				<p>Bir süre hiç konuşmadılar. Derin bir sessizlik hüküm sürüyordu... İki kara köpek bile uyuyakalmıştı; ölen için inleye inleye yorulmuşlardı. Birden avluda tatlı ve delirircesine gelen ıslık sesi duyuldu. Bunu ilk duyan, mecnun Yeroboam ayağa sıçradı. Yehova’nın rüzgârına hep bu tatlı ıslık sesi eşlik ederdi, bu ses keşişin kulaklarına erişir erişmez, zevkten yerinden sıçrardı. Güneş batıyordu, ama avlu baştan başa ışıkla kaplıydı henüz, kör kuyunun yanındaki mozaik taşlar üstünde, keşişin gözü, koca bir yılan gördü, sarı-kara lekeleri vardı, şişik boynunu kaldırıyor, dilini titreterek ıslık çalıyordu. Yeroboam, bu yılan gırtlağından daha büyüleyici bir flüt ömründe dinlememişti. Yazları, ara sıra, o da aklına kadın geldiğinde, uyuduğu hasırın üstüne kayıp dilini kulağına götürerek ıslık çalan bir yılan düşünürdü...</p>
				<p>Bu gece Yeroboam, hücresinden bir kez daha dışarı uğramıştı, şimdi soluğunu tutmuş, ateşli yılana yaklaşıyordu. Kaval çalıyordu yılan; ona baktı, baktı, o da kaval çalmaya başladı; yılanın sıcaklığının vücudunun içine girdiğini duyuyordu. Derken, yavaş yavaş kör kuyudan, kumdan ya da kaktüslerin çevresinden başka yılanlar çıktı; birinin kukuletası maviydi, ötekinin yeşildi, iki de boynuzu vardı, sarı benekli, siyah olanlar da vardı... Çabucak, su gibi, ileri doğru kayarak tuzak hayvanı olan birinci yılana katıldılar; sarılıştılar, sürtüştüler, birbirlerini yaladılar; avlunun ortasında bir yılan salkımı sarkıyordu şimdi, Yeroboam ağzını açtı, salyaları akmaya başladı. Cinsiyet, işte bu, diye düşünüyordu. Erkeklerle kadınlar böyle çiftleşirler, Tanrı’nın bizi Cennet’ten kovmasının sebebi bu... Kambur, öpücük görmemiş vücudu, yılanlarla birlikte, aynı tempoda ileri geri sallanıp duruyordu...</p>
				<p>Haham büyüleyici sesi duydu, başını kaldırıp dinledi. Tanrı’nın ateşli rüzgârı esiyor dedi kendi kendine, tam ortasında da yılanlar çiftleşiyor. Rab üflüyor, dünyayı yakıp kül etmek istiyor, yılanlarsa sevişmeye çıkıyor! Bir süre yaşlı adamın zihni bu sihirle kendinden geçti. Derken titredi birden. Her şey Tanrı’dan diye düşündü, her şeyin iki anlamı var, biri açık, biri gizli. Bu yılandır, diyorlar, zihinleri daha öteye gitmiyor, ama Tanrı’nın zihni, görünenin ardındakini görüyor, onun gizli anlamını anlıyor. Bu hücrenin kapısı önünde beliren ve Meryem’in oğlunun itirafından hemen sonra ıslık çalmaya başlayan yılanların da derin, gizli bir anlamı olsa gerek... Ama nedir acaba?</p>
				<p>Yerde tortop oldu, şakakları zonkluyordu. Neydi bunun anlamı? Yanık yüzünden aşağı soğuk ter boşanıyordu. Bazen, göz ucuyla yanında duran soluk delikanlıya bakıyor, bazen de gözleri kapalı, ağzı açık, dikkat kesilmiş, dışardaki yılanları dinliyordu. Neydi anlamı bunun?</p>
				<p>Kuşların dilini öğrenmişti, keşiş olmak üzere manastıra geldiğinde, eski üstü, büyük üfürükçü Başrahip Yasef’ten öğrenmişti. Kırlangıçların, kumruların, kartalların sözlerini yorumlayabiliyordu. Yasef ona yılanların dilini de öğreteceğine söz vermişti; ama ölüp gitmiş, sır da onunla birlikte yok olmuştu... Bu gece yılanlar elbette bir haber getiriyorlardı, ama neydi bu haber?</p>
				<p>Yuvarlanarak yerinden doğrulup başını elleri arasına aldı; kafasının içi şıngırdıyordu. Uzun süre kıvrandı, iç çekti, beyninde, ak, kara şimşekler yarıklar açıyordu. Neydi bunun anlamı? Neydi bu haber? Birden bir çığlık attı. Sıçrayarak kalktı, başrahibin asasını kaparak üstüne abandı.</p>
				<p>“İsa,” dedi alçak bir sesle, “gönlün nasıl şimdi?”</p>
				<p>Delikanlı duymamıştı. Dile gelmez bir vecde dalmıştı. Bu gece, nice yıllardan sonra bu gece, gönlünün karanlığında, içinde ıslık çalan yılanları bir bir görebilmeye başlamıştı. Onlara ad takıyordu, taktıkça da, öyle geliyordu ki ona, sanki karnından çıkıyorlar, dışarı kayarak onu rahatlatıyorlardı.</p>
				<p>“Nasılsın?” diye sordu yaşlı adam bir kez daha. “Rahat mı gönlün?” Üzerine doğru eğilerek elini tuttu. “Gel,” dedi yumuşak bir sesle, parmağını da dudaklarına götürdü.</p>
				<p>Kapıyı açtı. İsa’nın elinden tuttu, eşiği aştılar. Birbirine yapışmış ve yere sadece kuyrukları değer bir durumda olan küstah yılanlar kumun ateşli çevrintisi ortasında doğrulmuşlar, Tanrı’nın rüzgârına kendilerini kaptırıp raks etmeye başlamışlardı; zaman zaman koklaşıyorlar, bitkin bir halde kıpırdamadan duruyorlardı.</p>
				<p>Meryem’in oğlu onları görür görmez, geri geri gitti, ama haham elini sıktı, asasını uzatarak yılan salkımının kenarına dokundu.</p>
				<p>“Bak işte,” dedi yavaşça, delikanlıya bakıp gülümseyerek, “kaçtılar.”</p>
				<p>“Kaçtılar mı?” diye sordu delikanlı, şaşkın bir halde. “Nereden kaçtılar?”</p>
				<p>“Gönlünün yükten kurtulduğunu duymuyor musun? Gönlünü bırakıp gittiler.”</p>
				<p>Meryem’in oğlu dışarı uğramış gözlerle ilkin kendisine gülümseyen hahama, sonra da, bir bütün halinde, raks ederek kör kuyuya doğru ilerleyen yılanlara baktı. Elini yüreğine götürdü, küt küt atıyordu sevinçten.</p>
				<p>“İçeri girelim,” dedi haham, elinden tutarak. İçeri girdiler, haham kapıyı kapadı.</p>
				<p>“Hamd olsun Tanrı’ya,” diye haykırdı heyecan içinde. Meryem’in oğlu baktı, tuhaf bir tedirginlik geldi üstüne.</p>
				<p>Mucize dedi kendi kendine. Karşımda duran bu oğlun iç hayatı mucizelerle dolu... Bir ara elini İsa’nın başına koyup onu kutsamak istedi, derken eğilip ayaklarından öpmek istedi... Ama tuttu kendini. Tanrı nice defalar aldatmamış mıydı onu? Yakın zamanlarda, yamaçlardan veya çölden gelen peygamberleri duydukça, kaç kez: “İşte bu mesihtir!” dememiş miydi? Ama Tanrı her defasında aldatmıştı onu; çiçek açmaya hazır hahamın yüreği de hep çiçeksiz bir gövde olarak kalmıştı. Böylece, tuttu kendini... İlkin sınamalıyım onu diye düşündü. Onu yutmakta olan yılanlardı bunlar. Kaçıp gittiler, o da arınmış oldu. Şimdi ayağa kalkabilir artık. İnsanlara hitap edecektir, o zaman görürüz.</p>
				<p>Kapı açıldı, içeri teşrifatçı Yeroboam girdi, konuğa akşam yemeği getirmişti; arpa ekmeği, zeytin ve süt vardı, İsa’ya döndü.</p>
				<p>“Döşeğini, yalnız kalmayasın diye, başka birinin yanına serdim bu gece.”</p>
				<p>Konukların zihinleri çok uzaklardaydı şimdi, duymadılar söylediklerini. Yılanların sesleri kör kuyunun dibinden hâlâ duyuluyordu. Soluk soluğa ıslık çalıyorlardı.</p>
				<p>“Çiftleşiyorlar,” dedi keşiş kıkırdayarak, “Tanrı’nın rüzgârı esiyor, onlarsa (kahrolasıcalar) korkudan çiftleşiyorlar.”</p>
				<p>Yaşlı adama bakıp göz kırptı, ama haham ekmeğini süte banmaya, ağzındaki lokmayı çiğnemeye başlamıştı. Meryem’in oğluna hitap edebilsin diye, ekmeği, zeytini ve sütü zekâya çevirmek için güç bulmak istiyordu. Bodur kambur, ilkin birine, sonra ötekine baktı, derken sıkıldı, koyup gitti.</p>
				<p>Karşılıklı bağdaş kurmuş oturanlar ses çıkarmadan yediler. Hücre kararmıştı. İskemleler, başrahibin koltuğu ve üstünde Peygamber Daniel, hâlâ açık duran rahle, karanlıkta donuk donuk parlıyordu. Hücrenin içi hâlâ tatlı günlük kokusuyla kaplıydı. Dışarda rüzgâr dinmişti.</p>
				<p>“Rüzgâr dindi,” dedi haham bir ara. “Tanrı gelip gitti.”</p>
				<p>Delikanlı cevap vermedi. Gittiler, gittiler, diye düşünüyordu, içimdeki yılanlar koyup gittiler... Tanrı’nın istediği buydu belki, belki beni çöle bunun için getirdi, iyileşmem için. Tanrı üfürünce yılanlar duydu, yüreğimden çıkıp kaçtılar... Hamd olsun Tanrı’ya!</p>
				<p>Yemeğini bitirdikten sonra, haham ellerini kaldırıp Tanrı’ya şükretti. Sonra yanındakine döndü:</p>
				<p>“İsa, zihnin nerede? Ben Nasıralı hahamım, işitiyor musun beni?”</p>
				<p>“İşitiyorum seni, Simun Amca,” dedi delikanlı, katılmışlığından silkinerek kendine gelip.</p>
				<p>“Vakit tamam yavrum, hazır mısın?”</p>
				<p>“Hazır mı?.. Neye hazır?” diye sordu İsa titreyerek.</p>
				<p>“Neye olduğunu pekâlâ biliyorsun, ne diye soruyorsun bana? Kalkıp seslenmen için.”</p>
				<p>“Kime?”</p>
				<p>“İnsanlığa.”</p>
				<p>“Ne diyeceğim?”</p>
				<p>“Onun için kaygılanma. Sen sadece ağzını aç. Tanrı’ nın senden bütün istediği bu. İnsanlığı seviyor musun?”</p>
				<p>“Bilmiyorum. İnsanları görüyorum, onlara acıyorum, o kadar.”</p>
				<p>“Yeter yavrum, yeter. Kalk ayağa, konuş onlarla. Senin acıların artabilir, ama onlarınki azalacaktır. Tanrı belki bunun için gönderdi seni. Göreceğiz!”</p>
				<p>“Tanrı belki onun için gönderdi mi dedin?” diye tekrarladı delikanlı. “Nereden biliyorsun, peder?” Ruhu bedeninden ayrılıp endişe içinde cevabı beklemeye başladı.</p>
				<p>“Biliyorum. Kimse söylemiş değil bana; ama olabilir yine de. Belirtiler gördüm. Bir keresinde, sen çocukken, yerden kil alıp da bir kuş yapmıştın. Sen okşayarak onunla konuşurken, o toprak kuşun, kanatlanıp elinden uçtuğunu görür gibi olmuştum... O toprak kuşun insanın ruhu olması muhtemel. İsa, yavrum... İnsanın ruhu senin ellerinde.”</p>
				<p>Delikanlı kalkıp dikkatle kapıyı açtı. Başını dışarı çıkarıp dinledi. Yılanların sesi duyulmaz olmuştu artık çok şükür. Sevinçle yaşlı hahama döndü.</p>
				<p>“Kutsa beni peder ve başka şey söyleme. Yeter söylediklerin; artık bir şey duymak istemiyorum.”</p>
				<p>Biraz durduktan sonra; “Yoruldum Simun Amca, uyumaya gidiyorum. Bazen Tanrı gece gelir, günün olaylarını açıklar insana... İyi uykular Simun Amca,” dedi.</p>
				<p>Teşrifatçı kapının dışında bekliyordu.</p>
				<p>“Gidelim,” dedi. “Döşeğinin yerini göstereyim. Neydi adın, delikanlı?”</p>
				<p>“Marangozun oğlu.”</p>
				<p>“Benimki de Yeroboam. Bana Kaçık Kardeş, Kambur da derler. N’apalım yani! Ben işime bakarım. Tanrı’ nın verdiği kuru ekmek kabuğunu kemiririm.”</p>
				<p>“Hangi kuru ekmeği?”</p>
				<p>Kambur güldü.</p>
				<p>“Anlamıyor musun dangalak? Ruhumu! Yer yemez de –iyi geceler, güzel düşler– Şaron gelir ve beni kemirmeye başlar.”</p>
				<p>Durup küçük basık kapıyı açtı.</p>
				<p>“Gir,” dedi. “Orada döşeğin, gerideki köşede, soldaki!” Katıla katıla gülerek kapıdan içeri itti onu. “İyi geceler delikanlı, güzel düşler. Korkma sakın, kadın göreceksindir düşünde, manastır havasındandır.”</p>
				<p>Gülmekten katılarak kapıyı güm diye vurdu.</p>
				<p>Meryem’in oğlu kıpırdamadan durdu. Her yer karanlıktı... İlkin hiçbir şey göremedi; ama yavaş yavaş, yarı saydam, badanalı duvarlar öyle belirsizce belirmeye başladılar ki, duvar dibindeki kuytu bir köşede belli belirsiz bir testinin parıldadığını gördü; bir yanda da kendi üstüne eğilmiş iki kıvılcım saçan göz.</p>
				<p>Ellerini ileri doğru uzatmış olduğu halde ağır ağır ilerlemeye başladı. Ayağı, açılmamış hasır döşeğe takılınca durdu. O iki göz onu izliyordu.</p>
				<p>“İyi akşamlar dostum,” diye selam verdi Meryem’in oğlu, ama o, cevap vermedi.</p>
				<p>Tortop olmuş, çenesi dizlerinde, kesik kesik soluk alışı hücre içinde yankılanan Yahuda duvara dayanmış ona bakıyordu. Gel... gel... gel... diye mırıldanıyordu içinden, yumruğunun içindeki bıçağı göğsüne dayamıştı. Gel... gel... gel... diye Meryem’in oğlunun yaklaşmasını seyrediyordu. Gel... gel... gel... diye mırıldanıyordu, tuzağa çekerek.</p>
				<p>Zihni, Edom’daki doğduğu köye, Kerios’a gitti. Üfürükçü amcasının öldürmek istediği çakalları, tavşanları ve kekliği böyle tuzağa düşürdüğünü hatırladı. Yere yatar, yanan gözlerini ava diker, özlem, yakarma ve buyrukla dolu bir ıslık çalardı. Gel... gel... gel...</p>
				<p>Hayvanın hemen beyni döner, başı önünde soluk soluğa ıslık çalan ağza doğru sürünerek ilerlemeye başlardı.</p>
				<p>Yahuda ıslık çalar gibi ses çıkarmaya başladı ilkin yavaşça ve yumuşak yumuşak, ama ses birden güçlendi, vahşileşti, tehdit eder gibi oldu, yere yatmış uyumak üzere olan Meryem’in oğlu ise dehşet içinde ayağa sıçradı. Kimdi bu yanındaki? Kimdi ıslık çalan? Havada kudurmuş bir hayvan kokusu vardı, anladı.</p>
				<p>“Yahuda, sen misin, kardeşim?” diye sakince sordu.</p>
				<p>“Çarmıhçı!” diye homurdandı öteki, kızgın kızgın ayağını yere vurarak.</p>
				<p>“Yahuda, kardeşim,” diye tekrarladı delikanlı, “çarmıha geren, gerilenden çok daha acı çeker.”</p>
				<p>Kızılsakal ileri atıldı ve bütün vücuduyla dönüp Meryem’in oğlunun önünde durdu.</p>
				<p>“Kardeşlerim partizanlara ve çarmıha gerilenin annesine seni öldüreceğime söz verdim. Hoş geldin çarmıhçı. Islık çalınca ben, geliverdim.”</p>
				<p>Sıçradı, kapıyı sürmeledi, sonra köşeye dönüp yüzü İsa’ya dönük, yeniden tortop oldu.</p>
				<p>“Dediğimi duydun mu? Hüngür hüngür ağlamaya başlayayım deme. Hazır ol.”</p>
				<p>“Hazırım.”</p>
				<p>“Bağırayım deme sakın. Çabuk! Karanlıkta sıvışmak istiyorum.”</p>
				<p>“Seni görmek sevindirdi beni, kardeşim Yahuda. Hazırım. Islığı çalan sen değilsin. Tanrı’ydı, ben de geldim. Sonsuz esirgeyiciliği her şeyi mükemmel ayarlıyor. Tam zamanında geldin kardeşim Yahuda. Bu gece yüreğim yükünden kurtuldu, arındım artık, Tanrı karşısına çıkabilirim. Onunla boğuşmaktan yoruldum, yaşamaktan yoruldum. Boynum kıldan ince Yahuda, hazırım.”</p>
				<p>Demirci homurdandı, kaşlarını çattı. Hiç hoşuna gitmemişti bu, koyun boynu gibi savunusuz sunulan bir boyna dokunmak tiksindiriyordu onu. İstediği, karşı koymaydı; erkekler için göğüs göğüse savaş gerekti, ölüm kan kızıştıktan sonra ancak yerini almalıydı; savaşın haklı ödülü ölüm.</p>
				<p>Meryem’in oğlu boynunu ileri doğru uzatmış bekliyordu. Ama demirci, koca eliyle itti onu.</p>
				<p>“Niye karşı koymuyorsun?” diye homurdandı. “Ne biçim erkeksin sen! Kalk da dövüş!”</p>
				<p>“Canım dövüşmek istemiyor, kardeşim Yahuda. Ne diye karşı koyayım? Senin istediğini ben de istiyorum; Tanrı da herhalde aynı şeyi istiyordur, bundandır parçaları bu denli mükemmel bir şekilde bir araya getirişi. Görmüyor musun; ben manastıra doğru yola çıktım, sen de aynı anda yola koyuldun; geldim, gelir gelmez arındı yüreğim, öldürülmeye hazırladım kendimi; sen bıçağı aldın, köşeye sindin ve beni öldürmeye hazırlandın; kapı açıldı ve ben girdim... Daha ne gibi belirtiler istersin kardeşim Yahuda?”</p>
				<p>Demirci cevap vermedi. Çılgın gibi bıyığını çiğniyordu; kaynayan kanı kesik atılışlarla dolaşıyordu; bazen, başına hücum ediyor, kıpkırmızı yapıyor, bazen, aşağı hücum ediyor, başı sapsarı bırakıyor, derken yeniden, “Ne diye çarmıh yapıyorsun?” diye gürledi sonunda.</p>
				<p>Delikanlı başını eğdi. Bu onun sırrıydı, nasıl açabilirdi ki? Tanrı’nın gönderdiği düşlere ya da yalnızken duyduğu seslere veya başına batıp onu göğe alıp götürmek isteyen pençelere demirci nasıl inanabilirdi ki? Direnişini, gitmek istemeyişini nasıl anlayabilirdi ki Yahuda? Kendini yeryüzünde tutmak için, çaresiz günaha sarılmıştı.</p>
				<p>“Sana anlatamam kardeşim Yahuda. Bağışla beni,” dedi üzülerek, “anlatamam.”</p>
				<p>Demirci, karanlıkta delikanlının yüzünü daha iyi görebilmek için yer değiştirdi. İstekle ona baktı, derken geri çekilip duvara dayandı. Ne biçim insan bu, diye sordu kendi kendine. Anlayamıyorum bir türlü. Şeytan mı onu güden, Tanrı mı? Kimse kim, canı cehenneme! Ama güvenle güdüyor onu. Karşı koymuyor, buysa en büyük karşı koyuştur. Koyunları boğazlayamam; ama insanları öldürebilirim.</p>
				<p>“Korkağın birisin, sefil herif!” diye parladı. “Kahrolasıca! Sağ yanağına vurdular mı, solunu çeviriyorsun. Bıçak görünce, hemen boynunu uzatıveriyorsun. İnsan tiksinmeden dokunamaz sana.”</p>
				<p>“Tanrı dokunabilir,” diye sakince mırıldandı Meryem’in oğlu.</p>
				<p>Demirci, elindeki bıçağı döndürüp duruyor, bir türlü karar veremiyordu. Bir an karanlıkta, delikanlının eğik başı üstünde, titreyen bir nur çemberi gördüğünü sandı. Ürktü, ellerinin oynak yerleri gevşedi.</p>
				<p>“Kalın kafalının biri olabilirim,” dedi Meryem’in oğluna, “ama konuş sen, anlarım. Kimsin sen? Ne istiyorsun? Nereden geliyorsun? Orada burada senin hakkında dolaşan dedikodular ne; çiçek açan asa, yıldırım, yürürken musallat olan baygınlık krizleri, karanlıkta duyduğunu söylediğin o sesler? Söyle bana, nedir sırrın?”</p>
				<p>“Acımak, Yahuda, kardeşim.”</p>
				<p>“Kimin için? Kime acıyorsun? Kendine mi, kendi sefilliğine, yoksulluğuna mı? Kimbilir, belki de İsrail için acıyorsundur ha? Haydi konuş, İsrail için mi? Bunu söylemeni istiyorum, duyuyor musun? Sadece bunu söyle, başka bir şey istemem. İsrail’in çektiği acı mı yiyip bitiriyor seni?”</p>
				<p>“İnsanın acısı, Yahuda kardeşim.”</p>
				<p>“Bırak şu insanı. Bunca yıldır boğazlayan Yunanlılar da insan, lanet olasıcalar. Romalılar da insan, hâlâ bizi boğazlamakta, tapınağı ve Tanrımızı kirletmekteler. Ne diye onları umursayacakmışsın? Gözlerini ayırmaman gereken yer İsrail’dir, acıyorsan da İsrail için acımalısın. Geri kalan herkesin canı cehenneme!”</p>
				<p>“Çakallara da acıyorum, kardeşim Yahuda, serçelere de, otlara da.”</p>
				<p>“Ha, ha!” diye güldü Kızılsakal. “Karıncalara da mı?”</p>
				<p>“Evet, karıncalara da. Her şey Tanrı’nın. Karıncanın üstüne eğildiğimde, parıldayan kara gözünde Tanrı’nın yüzünü görüyorum.”</p>
				<p>“Ya benim yüzüme eğildiğinde, marangozun oğlu?”</p>
				<p>“Orada da, ta derinlerde Tanrı’nın yüzünü görüyorum.”</p>
				<p>“Ölümden korkmuyor musun peki?”</p>
				<p>“Niye korkayım Yahuda kardeşim? Ölüm kapanan bir kapı değildir, açılan bir kapıdır. Açılır, girersin.”</p>
				<p>“Nereye?”</p>
				<p>“Tanrı’nın bağrına.”</p>
				<p>Yahuda kaygıyla içini çekti. Yakalanması güç bu adamın, ele avuca sığar cinsten değil, ölümden korkmuyor ki... Çenesini avuçları içine koyup İsa’ya bakarak bir karar vermek için kendini zorladı.</p>
				<p>“Öldürmezsem seni,” dedi sonunda, “ne yapmayı düşünüyorsun?”</p>
				<p>“Bilmiyorum. Tanrı nasıl karar verirse... Kalkıp insanlara bazı şeyler söylemek isterdim.”</p>
				<p>“Ne diyeceksin onlara?”</p>
				<p>“Ne bileyim kardeşim Yahuda? Ben ağzımı açacağım, Tanrı konuşacak.”</p>
				<p>Delikanlının başı üzerindeki çember daha parlamıştı; üzgün, soluk yüzü şimşek gibi parladı ve kapkara iri gözleri, dile gelmez tatlılığıyla Yahuda’yı baştan çıkardı. Kızılsakal tedirgin oldu, gözlerini indirdi. Öldürmezdim, diye düşünüyordu. Gidip de, Romalılara karşı saldırtmak için, İsraillilerin yüreklerini coşturacak şeyler söyleyeceğinden emin olsaydım, öldürmezdim.</p>
				<p>“Ne bekliyorsun, Yahuda, kardeşim?” diye sordu delikanlı. “Belki de Tanrı, beni öldürmen için gönderdi seni, belki dileği başka, sence bile bilinmeyen bir şey, sen de bana bakıyor, ne olduğunu bulmaya çalışıyorsun. Öldürülmeye de hazırım, ver kararını.”</p>
				<p>“Acele etme,” dedi öteki sıkılarak. “Gece uzun, daha vaktimiz var.”</p>
				<p>Ama bir süre durduktan sonra, delice bağırdı: “İnsan başına bela açmadan seninle konuşamıyor bile. Ben sana ne soruyorum, sen bana ne cevap veriyorsun; ele avuca gelmiyorsun. Seni görmeden, sana kulak vermeden önce, gönlüm ile zihnim kararını vermişti bile... Bırak beni. Başını öte yana çevir de, uyu. Bütün bunları sindirebilmem için şöyle bir kafa dinleyeyim, ne yapacağımı düşüneyim.”</p>
				<p>Derken homurdanarak duvara döndü.</p>
				<p>Meryem’in oğlu, hasırın üstüne yatıp rahatça ellerini kavuşturdu.</p>
				<p>Tanrı ne istiyorsa o olur, diye düşündü ve güven içinde gözlerini kapadı.</p>
				<p>Karşı kayadaki delikten bir baykuş çıktı. Tanrı’nın kasırgasının dinmiş olduğunu gördü, sessizce oraya buraya uçtuktan sonra, öterek eşini çağırdı. Tanrı gitti, diye sesleniyordu, bir kez daha kurtardık paçamızı, gel sevgilim!.. Ta yukarlarda, hücrenin deliğinden yıldız dolu gök görünüyordu. Meryem’in oğlu gözlerini açtı, yıldızları görünce sevindi. Ağır ağır hareket ediyor, kayboluyorlardı; derken yenileri çıkıyordu... Saatler geçiyordu.</p>
				<p>Yahuda hâlâ hasır üstünde bağdaş kurmuş, ayak değiştirip duruyordu. Ara sıra ayağa kalkıyor, soluğu kesilir gibi oluyor, bir şeyler mırıldanıyor, kapıya kadar gidip geri dönüyordu. Meryem’in oğlu aralık gözlerle ona bakıyor, Tanrı ne isterse o olur, diye düşünerek bekliyordu. Saatler geçiyordu.</p>
				<p>Yanlarındaki ahırda bir deve, korku içinde kişnedi; uykusunda kurt mu görmüştü, aslan mı ne. Doğuda, ordu gibi saf saf dizilmiş, koca koca yıldızlar doğuyordu, yabansı.</p>
				<p>Hareketsiz, derin karanlıkta bir horoz öttü ansızın. Yahuda ayağa fırladı. Bir adımda kapıyı buldu. Hızla açıp çıktı, güm diye kapattı ardından. Çıplak ayaklarının kaldırımlara vuruşu duyuluyordu.</p>
				<p>Derken, Meryem’in oğlu dönüp ayrılmaz yoldaşını gördü. Köşede duruyordu, dimdik! Karanlıkta nöbet bekler gibi.</p>
				<p>“Bağışla kardeşim,” dedi. “Henüz vakit gelmedi.”</p>
				</div>
  </body>
</html>