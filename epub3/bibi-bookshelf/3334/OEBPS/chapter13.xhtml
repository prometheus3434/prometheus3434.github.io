<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">20 Ekim 1908</p>

		<p class="entry">Sevgili Alex,</p>
		<p>Neredeyse bir ay oldu, senden hiç ses çıkmadı. Doğrusu meraklanmaya başladım. İki satır olsun yaz lütfen. İyi misin? Tedavin nasıl gidiyor, bütün detayları yaz. Biliyorum, bu hastalık seni yorgun düşürüyor, kimi zaman elini kaldıracak halin olmuyor. “Ben yazamasam da sen bana hep yaz, burada sevimli bir hemşire var, o bana yazdıklarını okuyor,” demiştin ama yine de merak ediyorum. Eğer bu satırları okuyorsanız sevgili matmazel, lütfen sevgili Alex’e söyleyin, iki satır olsun dikte etsin, siz de bana yazın. Burada, millerce ötede, endişeli bir ruh var.</p>
		<p>Beni soracak olursan... O kadar çok şey oldu ki. İstanbul tam bir kaynayan kazan. Üstelik her an patlamak üzere! İktisadi buhran sebebiyle tersane işçileri, tren yolu çalışanları greve başladılar. Bunlar yetmezmiş gibi Osmanlı’nın Avrupa topraklarında da çok kötü gelişmeler oluyor. Yazmıştım sana, önce Bulgaristan bağımsızlığını ilan etti. Detayları hiç sorma, saçma bir diplomatik kriz yüzünden başladı her şey. Ama bilirsin, bir defa şartlar müsait olunca en ufak bir kıvılcım kâfi geliyor kocaman bir yangının başlaması için. Ardından Avusturya-Macaristan, Bosna-Hersek’i ilhak etti. Girit de Yunanistan’a katılma kararı aldı. Meşrutiyet idaresinin meydana getirdiği ümitler yerle bir oldu. Oysa daha geçen ayın sonunda bir Yunan heyeti anayasanın yürürlüğe konmasını tebrik etmek için İstanbul’a gelmişti, büyük ziyafetler verilmişti. Şimdi, her yerde Yunanistan aleyhine mitingler yapılıyor. Protestolar birbirine karışıyor. Avusturya mallarına boykot başlatıldı mesela. İşin garip yanı Avusturya’dan ithal edilen malların ilk sırasında Türklerin milli başlığı olan fes geliyor. Şimdi bu fesleri almak ayıplanıyor. Dünya birbirinden haberdar oldukça bu çeşit protestolara çok şahit olacağız bence. Boykot çağrısı yapan bir gazete yazarı örnek olarak Çinlilerin Amerikan mallarını boykot etmelerini veriyordu. İstanbul ayakta. Hele geçen hafta Atmeydanı’nda Bulgaristan’ı protesto etmek için bir toplantı yapıldı, rahat kırk-elli bin kişi vardı. Marcel’le çok iyi fotoğraflar çektik. Bakalım Mösyö Girard bu haberlere ne diyecek... Onca insan en ufak bir olay olmadan dağıldı.</p>
		<p>Tüm bunlar olurken, yani İstanbul kaynarken, biz Charles’la başka bir İstanbul’u yaşıyoruz. Aynı gün içinde bin sene katediyoruz. Nerval’in <em>Doğu’ya Seyahat</em>’ini tekrar tekrar okudum, sen söylerdin hep, haklıymışsın. Müthiş bir yazarmış, çok parlak. Gerçi Charles, dikkat et, sonunda çıldırıp intihar etti, diyor. Bu arada sık sık Kandilli’deki yalılarında kalıyoruz. Charles’ın amcası yani Evelyn’in babası Hindistan Deniz Yolları’ndan gelme, namlı bir tüccar, Charles’ın deyimiyle tam bir despot. Ben kendisini şahsen görmedim, evin salonunda asılı yağlıboya portresinden tanıyorum, eski usul favoriler, çatık kaşlar, şahin bakışlar, heybetli bir görüntü. Gerçi portre ressamlarının nasıl abarttıklarını bilirsin, insanı olduğundan daha kudretli ve yakışıklı göstermek için para alırlar. Charles’ın anlattıklarına bakılacak olursa ressam hakikati olduğu gibi aksettirmiş tuvale. İstanbul’da olduğu zamanlarda, değil yalıya gitmek Kandilli’nin civarından bile geçmememiz tavsiye edildi. Ama despot, bu sene yaza kadar Hindistan’da olacağı için yalı tamamen bize ait. Kapısından girdiğimiz andan itibaren kendimi başka bir dünyada hissediyorum. Yasemin ve hanımellerinin birbirine dolandığı kameriyenin altında oturuyoruz. Ekim ayı burada da çok güzel geçiyor, bir yandan kışın soğuk nefesi ölümü hatırlatırken, yazdan kalan sıcaklar insana ümidini asla kaybetmemesi için telkinde bulunuyor. Bazı günler hakikaten çok sıcak oluyor, hangi zamanı yaşadığımızı şaşırıyoruz. Bahçenin her yanından fışkırdığı yetmiyormuş gibi vazolardan, çanaklardan taşan yediveren güllerinin baygın kokularını içimize çekiyoruz. Elma ve ayva ağaçlarından sarkan meyveler kendiliğinden kopup yumuşak toprağa düşüyor. Ayvalar güneşin en güzel sarısına boyanıyor, narlar büyülü fenerler gibi parlıyor. Biz bu cennet bahçesinde, İngiltere’nin uzak kolonilerinden getirilmiş kumaşlardan şark işi dikilmiş yastıklara dayanarak romlu kahvelerimizi ve sert Türk sigaralarımızı içerken karşı yakaya, Rumelihisarı’na, arkasında kurulmuş olan Amerikan kolejinin taş binalarına bakıyoruz, hayallere dalıyoruz. Bir asır öncesinin neye benzediğini ve bir asır sonrasının neye benzeyeceğini tartışıyoruz. Charles durduk yere felsefi meseleler açmaktan müthiş bir keyif alıyor. Sonra Ramazan topu patlayınca biz de oruç tutuyormuş gibi sofraya oturuyoruz. Çünkü Müslümanlar için kutsal olan Ramazan ayındayız. Güneşin batışına kadar bir şey yiyip içmek yasak. Sonrasında herkes özenle hazırlanmış yemeklerle donatılmış sofralara oturup orucunu bozuyor. Konaklar kapılarını fakirlere açıyor, bahçelere sofralar kuruluyor. Ramazan’a has eğlenceler düzenleniyor, gölge tiyatrosunu, kuklacıları, cambazları, hokkabazları görmek için İstanbullular sokaklara dökülüyor. Çocukluğumun en canlı hatıralarıdır Ramazan geceleri. O zamanlar şubat mart aylarına denk geliyordu. Annem, Feride, Halide hep birlikte; oyuncak, şekerleme, macun, kebap satılan tezgâhların arasından büyülenmiş gibi yürüdüğümüzü hatırlıyorum. Bir de gecenin içinde asılı duran ateşten yazılar. Büyük camilerin minarelerinin arasına gerilen iplere kandillerle yazılar asıyorlar, acayip bir tesiri oluyor insanın üzerinde. Kutsal Kitap göklerden dünyaya iniyormuş gibi. Ama bu Ramazan’ı daha çok İngilizlerin yalısında geçirdim. İstanbul’a, uzaktan bir hayale bakar gibi...</p>
		<p>Kandilli’de olduğumuz zamanlarda Evelyn ve Margaret da bize katılıyor. Margaret, Evelyn’in yakın arkadaşı, babaları da arkadaş. İlk önce pek anlaşamadık Margaret’la, bilhassa beni iğnelemekten zevk alıyor gibiydi. Bir süreliğine buradaymış, Evelyn İstanbul’da çok sıkılmasın, arkadaşlık etsin diye geldiğini söylüyor. İkisinin de pek sıkıldığını sanmıyorum, onlar da Charles gibi pek girişkenler. Kadınların toplantılarına gidiyorlar, kız kolejinde ders veriyorlar, arta kalan zamanlarını da yalıdaki kütüphanede geçiriyorlar. Bazen bizden daha iyi gezdiklerini, bu şehri daha çok tanıdıklarını düşünüyorum, mesela geçenlerde bir sergiden aldıkları gümüş şamdanları, Çin işi porselenleri gösteriyorlardı, her birinin kime ait olduğunu bir bir saydılar. İttihat ve Terakki Cemiyeti’nin yararına Osmanlı hayırseverlerinin bağışladığı eşyaların satıldığı bir sergiymiş meğer. Bu arada Margaret’ın kalmasının asıl sebebi Charles’a sırılsıklam âşık olması. Nasıl olmasın ki? Charles otuz yaşlarında, atletik yapılı, sarışın, mavi gözlü, bir bakanda dönüp bir daha bakma arzusu uyandıran uzun boylu, kibar, nüktedan, kültürlü bir adam. Ama Margaret’a pek yüz vermiyor. Doğrusu Charles’ın dünyasında arkeoloji, mitoloji, edebiyat, astronomi, fizik, felsefe, müzik ve kültüre dair aklına gelebilecek her çeşit konu mevcut ama kadınlardan bahsettiğimizi hiç hatırlamıyorum.</p>
		<p>Yalıdaki hayatı kıskanmıyorum desem yalan olur Alex. Bizim kaldığımız tek göz odanın baktığı daracık yollar, kendiliğinden oluşmuş küçük meydan ve kuytulara yuva yapmış kumruların sesleri de güzel geliyordu başlangıçta ama Charles’ın hayatının bir parçası olduğumuzdan beri bana artık unutuluşun ve yaşlılığın çaresizliğini hissettiriyor. Belki yaşlı ev sahibemizden yayılan bir histir bu. Her sabah, bir eliyle ağrıyan belini tutuyor, öbür eliyle sofayı süpürüyor. Bazı sabahlar bu temizlik işini yaparken öyle koyu bir dalgınlığın içinde oluyor ki, görsen henüz uyanmamış olduğunu düşünürsün ya da hayatının uzak bir döneminin hatıralarını yeniden yaşadığını zannedersin. Madam Regina’nın kasvetli varlığı kalın bir örtü gibi sarıyor bütün pansiyonu. Oysa Charles’ın yalısında kaldığımızda her şey nasıl başka oluyor. Sabah saatlerinde göreceksin Alex, Boğaziçi’nin usul usul uyanışı, kuşların taklalar atarak oyunlar yapması, balıkçıların ağlarını çekerken konuşmalarının etrafta yankılanması, yosun ve tuz kokusu... Bahçede kahvaltı, uçuşan sararmış yapraklar... Kocaman vişne tanelerini tereyağlı ekmeğin üzerine dizerken Evelyn’in gülüşü... Evet, sorun bu Alex. Evelyn’in gülüşü. Oysa Isabelle var uzakta. Var mı hakikaten? Isabelle’in kalbimi mühürleyecek büyük bir aşk olmasını çok istedim. Ama artık beni mutlu etmiyor. Neredeyse sınırlıyor, baskı altına alıyor, esir ediyor. Isabelle’in yaptığı resmimi çıkarıp bakıyorum. Nasıl garip bir şey, resimdeki yüz hem bana ait hem de değil. Benim resmim bu ama benden çok Isabelle’e ait. Bende gördüğü ya da görmek istediği adam bu. Ben değilim o. Beni değiştiriyor, değiştirmeye çalışıyor. Tatlı hatıraları elimi ayağımı bağlıyor. Nefret ediyorum bu içine düştüğüm müşkül vaziyetten! Böyle hınçlı düşüncelere daldığımda bir anda bir şey oluyor. Messina’da o fırının önündeki küçük meydanda kurulmuş sofraya gidiveriyorum. Isabelle hüzünlü, mahzun, mahcup önüne bakıyor. Ben bir kelebeği ürkütmekten korkarcasına nefesimi tutmuş onu seyrediyorum. “Çok uzak İstanbul,” diyor hayalimde. “Ama geri döneceğim,” diyorum. Yalan söylüyorum. Bilmiyorum. Sonra Evelyn gülümsüyor, “Peki insan ne zaman başka biri olur?” diye soruyor. Afallıyorum, Charles ve Marcel birbirlerine bakıyorlar, gülümsüyorlar. Kahvaltı uzuyor, bol köpüklü, şekerli kahveler içiliyor. Fincanlar ters çevriliyor. Margaret yeni öğrendiği falcılık sanatını icra ediyor, fincanda kalan kahve kalıntılarından istikbali okumaya çalıyor. Halide’nin fallarının asla çıkmadığını hatırlıyorum, içim burkuluyor.</p>
		<p>“Üç vakte kadar çok değişeceksin Fuat, bir kadın var falında. Yok iki, hayır hayır üç. Ah anladım, Mösyö Fuat’ın arzusu bir harem kurmak!” deyip kıkırdıyor. Ben cevap veremiyorum, Evelyn üsteliyor, soruyor: “İnsan her gün biraz değişir, değil mi? Peki ne zaman tamamen başka biri olur?” Anlat ona, diyor Charles. Evelyn anlatıyor: “Atina’nın kurucu krallarından biridir Theseus. Efsanevi bir kahraman. Öyle çok sevilen bir kral ki, öldükten sonra bile onu Girit’ten eve getiren gemi limanda saygıyla muhafaza ediliyor. Senelerce, asırlarca... Otuz kürekli bir gemi bu, elbette zamanla eskiyor, çürümeye başlıyor. Ama Atinalılar gemiye iyi bakıyorlar. Eskiyen yerlerini tamir ediyorlar, artık işe yaramayan parçalarını yenileriyle değiştiriyorlar. Bu böyle devam ediyor, aradan çok uzun bir zaman geçiyor. Öyle ki geminin değişmemiş tek bir parçası kalmıyor. Bir gün Atinalılar şu soruyu tartışmaya başlıyorlar; bu gemi halen Theseus’u Girit’ten getiren gemi midir?” Yutkunuyorum. Evelyn’in bal rengi gözlerinin içine bakıyorum, neşeli ışık oyunları var, hayat dolu, kıpır kıpır. Boğaziçi’nin üzerinde oynaşan güneşin son ılık ışıkları bu gözlerin içinde şimdi. Akıllı, daha ağzımı açmadan ne cevap vereceğimi biliyor, kalbimi de ruhumu da ezbere okuyabiliyor. Ağzım kuruyor, doğru cevabın ne olduğunu düşünüyorum. Daha doğrusu, hangi cevabı verirsem Evelyn’in ve Charles’ın gözünde daha akıllı görüneceğimi hesaplamaya çalışıyorum. Çünkü bu çeşit bilmecelerin basit bir cevabı olmadığını da biliyorum. Şansımı deniyorum.</p>
		<p>“Hayır değildir,” diyorum. “Bu geminin hiçbir parçası o seyahati yapmadı, Theseus o geminin bordasına ayağını hiç basmadı, hatta belli ki bu gemi Atina’dan hiç ayrılmadı.”</p>
		<p>Marcel itiraz ediyor.</p>
		<p>“Bence aynı gemidir. Tek tek parçalarının değiştirilmesi gemiyi değiştirmez. Theseus’u taşıyan gemi bir bütündür.”</p>
		<p>Tartışmaya başlıyoruz.</p>
		<p>“Bunu sen söyleme bari Marcel,” diyorum. “Bu basbayağı geminin bir ruhu olduğunu iddia etmektir.”</p>
		<p>Charles muzip bir şekilde gülerek tartışmamızı seyrediyor. Margaret de lafa karışıyor:</p>
		<p>“Sence nedir cevap Charles? Sence de o gemi aynı gemi midir?”</p>
		<p>Charles, Evelyn’e göz kırpıyor:</p>
		<p>“Hem o gemidir hem değildir, değil mi Evelyn?”</p>
		<p>“Ama bu hile yapmaktır, mantık kurallarını hiçe saymaktır,” diye itiraz edince, Evelyn gözlerimin içine bakıyor.</p>
		<p>“Zaman bizi değiştiriyor. Her gün bir parçamız değişiyor; yediğimiz, içtiğimiz vücudumuza katılıyor, yılanların deri değiştirmesi gibi eskiyen kısımlarımız ölüp gidiyor, yerlerine yenileri geliyor. Her geçen gün eski halimizden biraz daha uzaklaşıyoruz. Bilim belli bir süre içinde bütün hücrelerimizin yenilendiğini söylüyor. Peki ama biz o zaman başka birine mi dönüşmüş oluyoruz? Aynı kaldığımızı da iddia edemeyiz. Söyler misiniz Mösyö Fuat, sizin ne kadarınız Paris’ten yola çıktığınız günkü Fuat?”</p>
		<p>Cevabı bilmiyorum Alex. Değiştiğimi hissediyorum. Marsilya’da gemiye binerken aklımdakiler; endişelerim, ümitlerim, hislerim, hatta annemin yası her geçen gün değişiyor, farkındayım. Ama yine de insanda değişmeden kalan bir esasın mevcudiyetine inanıyorum. Ruh diyemem ama zihin, akıl, hafıza, şuur gibi bir şey bu, değişen vücudumuzda kendimiz dediğimiz şeyin devamını sağlayan bir şey. Belki de iflah olmaz bir romantiğim ama elden ne gelir, buna inanıyorum. Üstelik İstanbul’da olmak bu inancımı kuvvetlendiriyor: her sabah müezzinin okuduğu ezanla uyanmak ve incelen uykunun kaybolmasından hemen önce, son görülen rüyayı yakalayıp içine girmek ya da bir kahvede oturup nargile fokurdatırken sokakta köpeklerin peşinden koşan çocukların birbirlerine seslenişlerindeki aşina tınılarda çocukluğunu işitmek, buz gibi kızılcık şerbetini yudumlarken seyyar satıcılardan yükselen kebap, pilav kokularını içine çekmek ve seneler önce bu şehirden kaçarcasına uzaklaşan bir kadının eteklerine tutunmuş giden o çelimsiz oğlanın ta kendisi olduğunu hissetmek! Evet, İstanbul’da olmak, bütün bunlar ve daha fazlası demek. Sanki aradaki seneler hiç yaşanmamış. Paris, Victor’un evi, soğuk kış günlerinde Feride’yle okula yürümek, bitip tükenmek bilmeyen Fransızca yazı dersleri, Victor’un kütüphanesinde geçen saatler, ezberlenen Latince şiirler, yavaş yavaş gelen baharla genç bir adama dönüşmem, Cécile’in dudakları, Madam Odette’in etleri çiğnerken titreyen et beni, annemin bizi omuzlarımızdan tutarak gölgelerin içine çekmesi... Bütün bunlar başkasının hayatından manzaralar gibi geliyor şimdi, İstanbul’da. Hiç ayrılmamışım gibi, hep burada, bu odada yaşamışım gibi.</p>
		<p>İstanbul büyülü bir şehir Alex. Daha önceden de biliyordum ama şimdi iyiden iyiye ikna oldum. Bunca insanın sokaklarından kaynayarak aktığı başka bir şehir bulmak ne zordur. Evet, Paris de büyük, kalabalık ama orada başka bir dünya var. Belki asrımızın dünyası orada, realist, pragmatist, buharı harekete, hareketi elektriğe dönüştüren, dünyayı şekillendiren, uzağı yakın haline getiren, dünyanın bütün malını kendine doğru çeken, onları bir kuyumcu titizliğiyle işleyip zenginlik üreten ve sonra demirden dev bir kule inşa ederek tüm bunları herkesin gözüne sokan Paris gibi değil burası. Asya’nın, Afrika’nın, Arabistan’ın, uzak zamanların ve coğrafyaların başşehri İstanbul. Geçmiş zamanın henüz geçmemiş olduğunu, hatta asla ve asla geçmeyeceğini, zaten zaman dediğimiz şeyin de aklımızın ve hayalimizin ötesinde bir şey olduğunu hissediyor insan burada. Mekanik bir saatin zembereğinden çok, çölün kumlarına yakın...</p>
		<p>Satırlarıma sinmiş olan bu mistik havanın sebebini de açıklamama müsaade et aziz dostum. Yaşadığım bazı tecrübeler bana hakikaten tesir etti. Charles bir gece bizi Kapalıçarşı’nın arkalarında, Beyazıt’ın eski mahallelerinde bir kahveye götürdü. Benzerlerine İstanbul’un her yerinde rastlanabilecek loş, küçük, eski bir kahve. Duvarlarında alelade resimlerin asılı olduğu bir yer. Yine de kendine has bir havası vardı. Mesela o resimler asıldıkları günden bu yana tozları alınmadığı, çerçeveleri ellenmediği, hatta kendilerine gözucuyla dahi bakılmadığı için artık resim olmaktan çıkmışlar, adeta kendi başlarına birer mevcudiyet kazanmışlardı. Bir geyiği yere yıkmış av köpeklerinin canlandırıldığı bir duvar halısının hemen yanında Fatih Mehmet’in İstanbul’a girişini gösteren bir resim ve onun hemen üstünde yılanların kraliçesi Şahmeran’ı gösteren bir desen, onun çaprazında hat sanatıyla yazılmış bir Allah-Muhammed-Ali yazısı... Bizim buraya gelmemizin sebebi, çok daha iyilerini her yerde görebileceğimiz bu resimlere bakmak değildi. Charles’ın kim bilir kimlerden duyduğu bir hususiyeti vardı buranın.</p>
		<p>Kahvenin kıpırtısız hali bizi hemen içine çekmişti, sessizce oturduk, bir süre gözümüzü loş ortama alıştırmaya çalıştık. İstanbul’da alışık olmadığımız bir sessizlikti bu. Oysa bugünlerde, neredeyse bütün kahvelerin kapılarında kırmızı beyaz kurdelelerin asılı olmasına, içeride yine yakasına kırmızı beyaz kokartlar takmış insanların yüksek perdeden konuştuklarını duymaya, konuşmalar bittiği zaman, “Yaşasın hürriyet!” diye bağırdıklarını görmeye alışmıştık. Herkesin siyaset konuştuğu o kahvelerden değildi burası. Epey sonra gaz lambalarının titrek ışığı altında dalgalanan köşedeki sedire oturmuş nargilelerini içen yaşlı adamları fark ettik. Yüzündeki çizgiler sarıklarındaki kıvrımların devamı gibi görünen yaşlı adamlar arada sırada nargilelerinden derin nefesler almasalar ölmüş olduklarına kanaat getirebilirdik. Biz üç Batılı seyyah olarak kahveye girdiğimizde dikkat çekeceğimizi zannederken, hiçbiri kafasını kaldırıp gözucuyla bile bakmadı. Nerval’in sözlerini içimden tekrarlıyordum: “Doğu herhangi bir şeyden hiçbir zaman kuşkulanmaz, orada her şey mümkündür.” İftar sonrasıydı, dışarıda orucunu bozmuş olmanın rehaveti ve neşesi vardı. Ama içeride mazinin esrarlı havası gölgelerin içinde katmerleniyordu. Orta yerdeki küçük hasır sandalyelerde oturuyorduk. Şekerli kahvelerimizi söylediğimizde kahveci bir kedi yumuşaklığında hareketlerle cezveyi mangala sürdü. Kimsenin bize dikkat ettiği yoktu. Senelerdir buraya gelip bu küçük iskemlelerde oturuyor gibi buraya aittik artık. Sonra Charles, bu yaşlı adamların çok acayip hikâyeler bildiğini, onları konuşturabilirsek çok enteresan şeyler öğrenebileceğimizi söyledi. Tabii bu iş bana düşmüştü<em>. In regione caecorum rex est luscus.</em><a class="si-noteref epub-type_noteref" href="#f34" id="ref_f34">34</a> En yakınımda oturan, arada sırada ateş istemek için küçük maşasıyla nargilenin camını tıklatan yaşlı adama yanaştım ve lafa girdim. Arkadaşlarımın Avrupalı olduklarını, şehrimizin eski hikâyelerini merak ettiklerini, eğer lütfedip anlatırlarsa hepimizi mutlu edeceklerini söyledim. Yaşlı adam uzun uzun yüzüme baktıktan sonra şöyle dedi:</p>
		<p>“Ne öğrenmek istiyorlar? İstanbul Boğazı’nın nasıl yapıldığını mı, altında kayıklarla gezilen sudan bir şehir olan eski mabedin esrarını mı yoksa köpeklerin hikâyesini mi?”</p>

		<cite>[...]<a class="si-noteref epub-type_noteref" href="#f35" id="ref_f35">35</a></cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f34"><a class="si-backref" href="#ref_f34">34.</a><span class="si-footnote-text"> (Lat.) Körler ülkesinde tek gözlü biri kraldır. (Ç.N.)</span></div>
		<div class="si-footnote html5_aside epub-type_footnote" id="f35"><a class="si-backref" href="#ref_f35">35.</a><span class="si-footnote-text"> Defterin bu kısmında beş-altı sayfa yırtılmış. (Ç.N.)</span></div>
	</div>
	</body>
</html>