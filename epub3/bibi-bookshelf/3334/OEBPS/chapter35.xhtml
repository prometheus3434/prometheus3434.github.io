<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">15 Şubat</p>
		<p class="entry">Sevgili Alex,</p>
		<p>1 Şubat tarihli mektubun ulaştı elime. Sophie’yle kavuştuğunuza sevindim. Sana döneceğini, herkese ve her şeye rağmen seni bırakmayacağını biliyordum. Hakiki bir aşk sizinkisi. Peki, annenin haberi var mı? Sanatoryumdakiler güvenilir, sır saklamayı bilen insanlar mı? Dikkatli olmanızda fayda var. Çünkü Georgette sağı solu belli olmayan, kızdı mı tepesi atan bir kadın, senden dinlediklerimden anladığım bu. Hastalığın bile onu yumuşatamamıştı. Şimdi bu sessizlik hayra alamet mi?</p>
		<p>Ne zaman döneceğimi soruyorsun, doğrusu bilmiyorum dostum. Aslında dönmek de kalmak da bir benim için. Dönersem bir yerinden tutunup hayata devam etmem gerekecek, böyle olmalı, başka çıkar yol yok. Dönmeyerek hayata başlamayı erteliyorum aslında.</p>
		<p>Bu arada yeniden haber yazmaya başladım, henüz satacak kimse bulamadık ama paslanmamak için yazıyorum. <em>Le Petit Journal</em>’i zorlamayı düşünüyorum. Çünkü İstanbul çok hareketli. O sonbahardaki iyimserlik yerini endişelere bıraktı. Peş peşe mitingler yapılıyor. Geçen gün Sultanahmet Camii avlusunda yapılana biz de gittik Marcel’le. Konu yeni matbuat nizamnamesi. Çok ağır hükümler içeriyor. Hükümete gazete kapatma, ağır para ve hapis cezaları verme hakkı tanıyor. Ayrıca gazete çıkarmak da zorlaştırılıyor. 500 altın lira teminat yatırmadan gazete, dergi çıkarmak mümkün değil. Düşünebiliyor musun Alex, istibdada son vermek amacıyla iktidarı elde edenler şimdi bizzat tiranlığa başladılar. Ama işleri kolay değil. Bir kere hürriyetin tadını almış insanları vazgeçirmek çok zor. Mağaranın dışına çıkıp da güneşi görmüş insanlara haydi tekrar o mağaranın karanlığına dön, demek gibi bir şey bu.</p>
		<p>Binlerce insan toplandı meydanda. Ermeni, Rum, Arnavut, Arap ve Acem gazeteciler konuşmalar yaptılar. Sonra bir heyet gönderildi hükümete... Hükümetin gazeteleri zapturapt altına almaya çalışmasının asıl sebebi Avrupa vilayetlerinden, Doğu’dan, Ermeni köylerinden gelen kötü haberler... Doğu meselesi gitgide büyüyor. Zamanında da, çocuktum, hatırlıyorum, korkunç katliamlar olmuştu; hem de sadece Anadolu’da değil, İstanbul’un göbeğinde. O zaman sebeplerini anlayacak yaşta değildim tabii, zaman zaman gecenin içinden karanlık yüzlü adamlar, baltalı, palalı, bıçaklı adamlar çıkar ve birilerini kesmeye kalkarlardı, bu kadardı bildiğim...</p>
		<p>Anayasa eşitlik getiriyor, evet ama işte Avrupa’da, Yunanlılar Bulgarlar birer birer istiklallerini ilan ettikçe Anadolu’da Müslümanlar kendilerini tehdit altında hissediyorlar. Bu sebeple en yakınındaki Hıristiyanlara diş biliyorlar. Bir yandan da sultan, halkın sevgisini kazanmayı başarıyor. Nasıl olduğuna bir türlü aklım ermiyor. Sultan hem anayasayı bahşetmiş gibi davranıyor hem iradesine karşı ihtilal yapılmış gibi mazlum görünmeyi başarıyor. Halka kendini sevdiriyor. Yeniden mutlak hâkim olursa, İslam kanunları tam manasıyla tatbik edilirse eski güzel günler geri gelebilir, diye düşünenlerin sesi daha yüksek çıkıyor artık. Bunda şaşılacak bir şey yok aslında. Kim her şeyi kendi yerine düşünen kudretli bir babası olsun istemez ki...</p>
		<p>Baba. Evet, o mesele de halen kafamı kurcalıyor Alex. Sana yazmıştım son mektubumda, sinirlerim çok bozuldu. Babam gibi olacağım korkusu içimde zehirli bir sarmaşık gibi büyüyor, hissediyorum. Bir müddet kitaplarına dokunmadım, hatta pansiyonumuza dönmedim bile, çoğu zaman Kandilli’de kalıyordum. Doğrusu iyi geliyor oradaki hayatımız. Ama sana yazmak için ille de bu pansiyon odasında, gecenin bir vakti gaz lambasının ışığı altında, muntazaman kurmadığım için kendine has bir zamanı gösteren ayaklı saatin tiktaklarını işitiyor olmam lazım. Şimdi olduğu gibi. Bu arada ev sahibemiz Madam Regina çok hasta. Yalıda olmadığımız zamanlarda biz bakıyoruz, Marcel çok güzel yemek yapıyor. Ama yaşlı kadının durumu iyi değil. Zaten kavruktu iyiden iyiye zayıfladı. Güçbela konuşuyor. Bittim ben artık, ölüyorum, Tanrım çok acı çektirme, diye ağlıyor. Biz ne kadar destek olmaya çalışsak da içimizden biliyoruz madamın adım adım ölüme yaklaştığını.</p>
		<p>Ölüme yaklaşmak başka hiçbir şeye benzemiyor. İnsanın ruhunda yaralar açılıyor, o zaman farkına varıyor bir ruhu olduğunun. Annem son zamanlarında hep gökyüzüne bakardı. Bırakıp gideceğim bu dünyayı görmeye dayanamıyorum, derdi. Bir gün eve döndüğümde senelerdir sandıkta sakladığı tiyatro kostümlerinden birine sarınmış vaziyette buldum onu. Yüzünde beni korkutan bir gülümseme vardı. Hangi rolde giydiği kostüm olduğunu sormadım. Şüphesiz hayatta en mutlu olduğu zamanı hayal ediyordu... Keşke sorabilseydim. Ama konuşmak istemiyordu. Yanına yaklaştığımda o hayal bozuluyor olmalıydı çünkü git diye bağırıyordu. Son kuvvetini o güzel hatırayı yaşatmak için harcıyordu. Belli ki o hatıranın içinde bana ya da Feride’ye yer yoktu. O anda bunları düşünmüyordum ama şimdi madamın başucunda ölümü beklerken acıyla farkına varıyorum. Biz, ben ve Feride, hayatının mutsuz döneminin başlangıcıydık sadece. Biz koskoca bir sukutuhayalden, mutsuzluk, sefalet ve felaketten başka bir şey değildik. O adım adım ölüme yaklaşırken çaresizce sevmeye devam ediyordum annemi. Onunla birlikte benim de bir parçamın öleceği hissiyle içimde bir yer kanıyordu. Şimdi Madam Regina’ya zorla çorba içirirken böyle bir his içinde değilim. İlk önce ürktüğüm ama sonraları gitgide sevdiğim bu yaşlı kadının ölümü bana son derece normal geliyor. Artık onun da ölümü istemesi gerektiğine inanıyorum.</p>
		<p>Bu sabah çok şaşırttı bizi. Marcel’den kendi fotoğrafını çekmesini istedi. Son arzusunun bu olduğunu söyledi. Bu dünyadan gelip geçerken bir izim kalsın, en azından ben cennete gidene kadar saklarsınız, sonra yırtıp atarsınız, dedi.</p>
		<p>Yalıda kaldığımız zamanlarda başka bir hayatın içine giriyoruz. Bu bana iyi geliyor. Durumumun farkında olan Charles ve Marcel beni karşılarına oturtup hikâyeyi baştan sona anlattırdılar. Babam gibi delireceğimden korktuğumu itiraf ettim. Deliliğin irsi olduğunu onlar da biliyorlar tabii. Ama benim deli olmadığımı söylediler. Charles ve Marcel babamın yazdıklarını anlattığımda önce kuşkuyla dinlediler ama sonra inandılar. Kitapları gösterdim. Dilini anlamasalar da uydurmadığıma ikna oldular. Sonra Charles başka bir tarafından tuttu meseleyi.</p>
		<p>“Aslında çok enteresan. Ateist bir Müslüman... Eğer dinî inancı olsaydı, her şeyin kader olduğunu düşünecekti, canına kıymayacaktı. Ama anladığım kadarıyla babanız bir materyalistmiş, hatta çok koyu bir bilim âşığı, o kitapçıdaki adamın dediği gibi bir bilim mistiği! O yüzden de bilimin söylediğine inanıyor. Bilim de diyor ki, delilik anneden oğula tevarüs eder. Baban da buna inanıyor. Bu yüzden dengesini kaybediyor. Ne acayip bir iş. Tanrı inancından kurtulmak insanı mutlak hürriyete kavuşturur, kaderinin tek efendisi haline getirir. Ama baban, en hür olduğu noktada hürriyetine kendi eliyle son veriyor. Çok garip. Eğer bilime de itibar etmeseydi hayatı kurtulabilirdi. Belki agnostik olmak tek çıkar yoldur.”</p>
		<p>“Ama o zaman annesi gibi delirerek ölecekti belki de... Ya da birilerine zarar verebilirdi...”</p>
		<p>Marcel ne babamın ne de benim deli olduğumuza inanmadığını söyledi. Ben de onlara nasıl bu kadar emin olabildiklerini sordum haklı olarak. Onlar da, deli olsaymışım bunca zaman içinde kendimi ele verirmişim, öyle dediler. Mesela dedim? Charles hemen kitaplıktan çeşitli tıp kitapları indirdi. Delilik çeşitlerini sayıp dökmeye başladı. Bunama, hezeyanlar, sesler duyma, hayaller görme, beyin humması gibi bir dolu şey sayıp döktü. Bunların bende olmadığı ne malum, dedim. Belki de burası, bu yalı, siz, her şey benim zihnimde beliren hayallersiniz. Buna ne diyeceksiniz? Bir şey demediler. Güldüler. Evet, bu bizim sevdiğimiz tarzda bir delilik, hatta hepimizde bu delilikten var, dediler. Nargileler ortaya çıktı, İsfahan’dan getirilen tömbeki denilen kalın tütün balyasının içine keyif verici otlar katıldı, anlayacağın tedavim başladı. İyi gelmedi dersem yalan olur. Bu sefer afyonda olduğu gibi kendimi kaybetmiyorum. Zihnime tatlı bir berraklık hâkim oluyor. Etraftaki sesleri daha önce hiç olmadığı kadar detaylarıyla duyar hale geliyorum. Pencerenin ardından gelen gece kuşlarının kanat çırpışlarını, uzaklarda kürek çeken bir kayıkçının ıskarmozlarının çatırdayışını, rüzgârla hışırdayan yaprakları tek tek işitiyorum. Gözlerimi kapadığımda aklımdan geçen düşünceleri de hatıraları da Marcel’in çektiği fotoğraflar gibi tek tek seyrediyorum.</p>
		<p>Bak sana da anlatayım:</p>
		<p>İlk fotoğrafta Evelyn’e evlenme teklif ederken ben varım. Diz çökmüşüm, Evelyn şefkatle yüzüme dokunurken çok güzel görünüyor. Hayır Fuat, diyor, kendini toplamalısın. Başımı dizlerine yaslıyorum, sana çok ihtiyacım var, diyorum. Saçlarımı okşuyor. Burada kalıp yüzleşmelisin, diyor. Hayır diyorum, hayır, dayanamayacağım.</p>
		<p>Şaşırdın değil mi? Evet bunu da yaptım Alex. Yalvardım. Ama gitti.</p>
		<p>O yüzden de ikinci fotoğraf limanda çekilmiş. Charles, ben, Marcel hepimiz varız. Evelyn, Margaret’le gemiye biniyor. Önce Mısır’a gidecekler, oradan Hindistan’a. Dünya çok büyük ve yapacak çok işimiz var, diyor Evelyn. El sallıyor güverteden. İçimde uğursuz bir his. “Boşuna yaşıyorum, hiçbir işe yaramıyorum, dünya üzerinde bir serseriyim.” Bunları düşünüyorum el sallarken.</p>
		<p>Üçüncü fotoğraf İstanbul’un esrarlarını gün ışığına çıkarmak için yaptığımız gezilerden birinde çekilmiş, Anadolu tarafında, Karadeniz’e yakın bir yerdeyiz. Yoros Kalesi diyorlar, Cenevizlerden kalma. Charles önde, biz arkada neyi aradığımızı bilmeden arıyoruz. Sahildeki sevimli balıkçı köyünden çocuklar da yanımızda. En tepesine çıkıyoruz kalenin. Charles gözlerini kısıp uzaklara bakıyor, Boğaz’ın girişini buradan kontrol ediyorlardı, diyor. Marcel tam o noktaya tripodunu kurarken içimde huzursuzluk büyüyor. Charles’ın niyetinin İstanbul’un sırlarıyla sınırlı olmadığını düşünüyorum. O sırada bulutlar aralanıyor, güneş ışıkları kutsal resimlerdeki gibi Boğaz’ın üzerine huzmeler halinde iniyor.</p>
		<p>Dördüncü fotoğrafta Beykoz’da bir yalıdayım. Karşımda bin yaşında görünen bir adam var, gözlerini kısmış bakıyor, bana inanıp inanmamak arasında gidip geliyor. Doğruyu söyleyin, diyorum. Çok seneler geçti, o zaman bildiğim her şeyi yazdım, diyor. Siz de söylüyorsunuz bu intiharın saçma olduğunu diye üsteliyorum. Yaşlı adam tedirgin oluyor. Yükselen sesime birileri içeriden koşup geliyor. Benden bir şeyler sakladıklarından emin oluyorum.</p>
		<p>Beşinci fotoğrafta madama çorba içiriyorum. Madam genizden gelen incecik sesiyle bir ninni söylemeye başlıyor. Odadan kaçıyorum. Marcel beni ikna etmeye çalışıyor, onunla gitmiyorum. Yalnız bırak beni, diyorum. Defterimi çıkarıp sana yazmaya başlıyorum.</p>
		<p>Altıncı fotoğrafta Kandilli’deki yalıdayız. Marcel ve Charles nargilenin çubuğunu birbirlerinin ağızlarından alıyorlar, duman nereye gittiğini bilen bir hayalet gibi odanın içinde salınıyor. Marcel’in kurbağa gözleri sevgiyle ışıldıyor, başını Charles’ın omzuna yaslıyor. Onların yanında fazlayım.</p>
		<p>Yedinci fotoğrafta haber yazıyorum: “Pera’nın en işlek yerinde, Balık Pazarı’nda kavga çıktı, olaylar büyüdü, zabıta halkın üzerine ateş açtı.” “Çok mühim bir Osmanlı generali, Seyfullah Paşa büyük hizmetlerinin takdir edilmemesi yüzünden girdiği buhran neticesinde tabancasıyla intihar etti.” Marcel ile Charles yazıları elimden alıyorlar, biz göndeririz, diyorlar. Elime nargilenin marpucunu tutuşturuyorlar.</p>
		<p>Güzel başlayan hayaller vahim şüphelere, tekinsiz düşüncelere dönerken siniler içinde meyveler, lokumlar, tatlılar, şuruplar geliyor buz gibi. İçim neşeyle doluyor. Trajedimi bir nebze olsun unutuyorum.</p>
		<cite>F.</cite>
	</div>
	</body>
</html>