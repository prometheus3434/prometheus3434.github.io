<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">Cumartesi</p>
		<p class="entry">Sevgili Alex,</p>
		<p>Artık olup bitenleri günü gününe kaydediyorum. Defterimiz günlüğe döndü.</p>
		<p>Mösyö Arakel’in dediği doğru çıkmıştı, bir an önce öğrendiklerim hakkında konuşmak istiyordum. Sabahın ilk ışıklarıyla biraz daldım, öğlene doğru uyanıp neredeyse koşarak Cağaloğlu’nun yolunu tuttum. Dükkâna girdiğimde Mösyö Arakel kahvesini yudumluyordu. Beni görünce yüzü aydınlandı. Bense sabaha kadar uyumamış olduğum için perişan görünüyor olmalıydım. Bana da bir kahve ikram etti. Mösyö Arakel verdiği kitapları ne derece okuyup anladığımı tartmak için önden bir yoklama yaptı. İyice okuyup anladığıma ikna olunca konuşmaya başladı. Bu sahneyi ömrüm olduğunca unutmayayım diye detaylarıyla not ediyorum.</p>
		<p>“Verdiğim kitapları tetkik etme fırsatınız oldu mu?”</p>
		<p>“Sabaha kadar gözümü kırpmadan her satırını okudum Mösyö Arakel. Yüzümde renk, gözümde fer kalmamışsa sebebi budur.”</p>
		<p>Mösyö Arakel gülümsedi.</p>
		<p>“Nasıl buldunuz babanızın fikirlerini? Ne de olsa yarı Fransız sayılırsınız, sizin büyük yazarlarınız, filozoflarınız hakkında mühim tespitleri vardır.”</p>
		<p>“Ah, keşke yazdıklarını tartabilecek seviyede olabilseydim. Bugüne kadar okuduklarım bu yazılanları teyit edecek istikamettedir. Ama doğrusu bu nasıl olabilir?”</p>
		<p>“Şaşırdınız değil mi? Babanız hakikaten fevkalade bir adamdı. Her devirde böyle az sayıda insan gelir dünyaya. Zamanının önünde giden şahsiyetlerdendi. Sadece malumat sahibi bir adam değildi, öylesini bulursunuz, yüzlerce... Aynı zamanda dünyayı tahlil edebilecek, yeni fikirler ortaya atabilecek bir zihne sahipti, işte öylesini bulmak çok zordur. Tabii bu yeni fikirlerine insanlar acımasızca hücum ettiler. O insanların kendisini kabullenmeyişlerini de anlayışla karşılardı; çünkü ona göre insan yeniliklere karşı olan bir mahluktu. Tabiatı böyleydi. Kim bilir, belki de insanın medeniyet kurmadan önce, tabiatın içinde hayat mücadelesi verirken, ona yeni görünen şeylerin hep tehlike arz etmesinden kaynaklanan bir alışkanlık... Yeni olan eskinin iktidarını tehdit eder. Bunu herkes hisseder. Peygamberler bile başlangıçta hep reddedilmişlerdi. Ancak babanız Beşir Fuat, hakikati güneşe benzetirdi, bazen bulutlarla gölgelense de asla kaybolmaz, gün gelir engellerden kurtulur, ışığıyla dünyayı mutlaka aydınlatır, derdi.”</p>
		<p>Elimde tuttuğum Victor Hugo biyografisini işaret etti.</p>
		<p>“Bilhassa bu kitabında, Victor Hugo’nun hayatını anlatırken kendi felsefesini de ortaya koymuştu. Hayale karşı hakikati, şairlerin romantik rüyalarına karşı bilimin akılcılığını savundu. Ona göre dünyayı en hakiki şekliyle fen bize anlatabilir. Üstelik her gün daha da gelişerek, ilerleyerek ufkumuzu genişletir. Bu mesele üzerine birçok münakaşaya girdiğini hatırlıyorum.”</p>
		<p>“Merak ettiğim, Mösyö Arakel, Hıristiyanlık hakkında ettiği sert laflar. Adeta Batı düşmanı bir hali var. Bu nasıl oluyor? Hem Avrupa medeniyetinin bütün yazarlarını, filozoflarını yakından takip ediyor hem de o sözleri sarf ediyor...”</p>
		<p>“Hıristiyan papazlarının taassubuna şiddetle karşı çıkmasının gerisinde benim kanaatime göre Cizvit okulunda geçirdiği senelerin tesiri olabilir. Papazların aslında ne kadar gerici olduklarını bizzat yaşayarak tecrübe etmişti. Ama o sadece Hıristiyan taassubuna değil, bütün dinlere karşıydı. Yoksa Batılı filozoflara, fennin ilerlemesine hizmet eden filozoflara, bilimadamlarına karşı değildi.”</p>
		<p>Mösyö Arakel sesini alçaltarak ekledi.</p>
		<p>“Sadece bilime inanırdı. Allah inancı yoktu.”</p>
		<p>“Ama kitabında İslam’ın ışığından bahsediyor.”</p>
		<p>“Tarihte Müslüman Arapların Avrupalılardan fersah fersah ileride olduğu bir devre var. Bu doğru. Müthiş kütüphaneleri var mesela. Hatta antik dönemin filozoflarını, kadim Yunan’ı, Roma’yı Avrupalılar Arapların tercümeleri sayesinde keşfettiler. Tabii medeniyetlerin de insanlar gibi belli bir ömürleri var, gençliklerindeki dirilik zamanla yerini yaşlılığın bitkinliğine bırakıyor. Her yükselişin bir de çöküşü var. Bir yandan Asya’nın barbarlarının istilası öte yandan Haçlı Seferleri’nin yıkımı bu medeniyetin kolunu kanadını kırdı, bütün kütüphaneleri yandı, medreseleri bitti. O zaman da taassubun karanlığı galip geldi. Beşir Fuat kardeşim İslam’ın ışığından bahsederken o eski devirleri kastediyor, yoksa bugünün sofuluğuna elbette karşıydı. Bütün bu kitapların istibdat döneminde yazıldığını da hesaba katmak icap eder. Hatta şimdi bile, yaşasaydı düşündüklerinin hepsini bütün açıklığıyla yazamazdı.”</p>
		<p>“Yani dünyayı, kâinatı ilahi bir gücün yarattığına inanmıyordu.”</p>
		<p>Mösyö Arakel sorumu cevaplamadan önce uzun uzun düşündü. İçini çekti, mühim bir sırrı daha fazla taşıyamayacak bir insanın teslim olan sesiyle itiraf etti.</p>
		<p>“Hayır, elbette inanmıyordu.”</p>
		<p>Sonra da ne hissettiğimi anlamak için gözlerimin içine baktı.</p>
		<p>“Bence de öyle Mösyö Arakel. Benim de dindarlıkla aram yoktur ama merak ettiğim bu fikirleri nasıl edindiği. Cizvitlerin ona kâfirliği vazettiğini sanmam.”</p>
		<p>“Çok meraklı bir adamdı. Kendini yetiştirmiş olmalı. Cizvit mektebinden başka Harbiye’de de okumuş.”</p>
		<p>“Asker miydi babam?”</p>
		<p>“Evet. Hem de çok parlak bir askerdi. Sırp harbine, Rus harbine katılmış, hatta Girit isyanlarında da eşkıyaya karşı gönüllü olarak gidip savaşmıştı. Ben tanıdığımda askerliği bırakmış, kendini sadece yazı yazmaya vermişti.”</p>
		<p>“Aslında sormak istediğim...”</p>
		<p>“Tahmin edebiliyorum, böylesine parlak bir zekâ, müthiş bir beyin, niçin kendi canına kıydı, bunu merak ediyorsunuz değil mi?”</p>
		<p>“Doğrusu, diğer oğlu Cemil Bey’i buldum. O bana çok da hoş olmayan şeyler söyledi.”</p>
		<p>“Tahmin ederim. Size bahsettiğim evlatlarından başka bir oğlu daha oldu Beşir Fuat’ın.”</p>
		<p>“Bir oğlu daha mı?”</p>
		<p>“Evet, adı Namık Kemal’di. Bebekken bir hastalıktan öldü. Bu yavruyu çok severdi. Ölümü onu çok sarstı.”</p>
		<p>Masasının çekmecesinden eski bir gazete çıkardı.</p>
		<p>“Evde eşelenirken bunu buldum. Her okuyuşumda gözlerim dolar.”</p>
		<p>Gazetede Mustafa Reşid imzalı bir yazıda babamın ona gönderdiği, oğlu Namık Kemal’in fotoğrafı ve arkasına yazdığı satırlar üzerine düşünceler kaleme alınmıştı. Çok dokunaklı cümleler yazmıştı babam. “Yaşadığımız dünyanın kederini hafifleten bir melek,” diye bahsediyordu Namık Kemal’den. Küçük oğlan çocuğunun resmine baktım, bana benzeyip benzemediğini anlamaya çalışıyordum. Mösyö Arakel tepkisiz kaldığımı görünce sessizliğini bozdu.</p>
		<p>“Namık Kemal çok mühim bir münevverdir, yazar ve şairdir. Beşir Fuat bu en sevdiği oğluna Namık Kemal ismini boşuna koymamıştı. Belli ki ondan büyük ümitleri vardı. Çocuğun ölümü onu perişan etti.”</p>
		<p>“Yani o yüzden mi...”</p>
		<p>“Hayır, asla böyle bir şey söyleyemem.”</p>
		<p>Mösyö Arakel durakladı. Galiba söyleyeceklerinin doğruluğundan kendisi de pek emin değildi.</p>
		<p>“Aslında annesinin hastalığı birçok şeyi başlattı.”</p>
		<p>“Hastalık mı?”</p>
		<p>“Evet.”</p>
		<p>Mösyö Arakel yüzüme acıyarak baktı. Birazdan anlatacaklarıyla sanki hastalığı bana bulaştıracaktı.</p>
		<p>“Ne hastalığı Mösyö Arakel? Nasıl bir hastalık?”</p>
		<p>“Nasıl olsa öğreneceksiniz. Dünyanın bir ucundan kalkıp gelmişsiniz babanızın izini sürmeye...”</p>
		<p>Demek öyle bir intiba bırakmıştım. Hayır, bunun için gelmedim, diyemedim. Hatta sonradan, şimdi yani, bu satırları yazarken düşünüyorum da, niçin geldim ben İstanbul’a Alex? Annemin yasını unutmak için mi ya da İstanbul’daki ihtilalin kaydını tutmak için mi? Yoksa esrarlı Doğu’nun kaybolmaya yüz tutmuş gölgeleri arasında Avrupalılara hoşça vakit geçirtecek hikâyeler toplamak için mi? Niçin?</p>
		<p>“Devam edin lütfen... Neler oldu? Hepsini öğrenmek istiyorum.”</p>
		<p>“Doğru. Bilmek hakkınız. Hatta mutlaka bilmelisiniz.”</p>
		<p>Ama anlatmak yerine kalktı, ayaklarını sürüyerek gidip sobaya iki koca odun attı. Alevler coştu, hapsedilmiş bir canavar gibi gürledi, yeni atılan odun ateşin kudreti karşısında çok direnemedi tısladı, gümbürdeyerek devrildi. Yakıp yıkmaya muktedir ateş sobanın dört duvarı içinde vahşi bir hayvan gibi çırpınıyordu. İnsan cehennemi bile esir alabiliyor, diye düşünürken Mösyö Arakel usulca konuşmaya başlamıştı.</p>
		<p>“Annesinin aklı başından gitmişti. Çok acı bir hastalık... Allah düşmanımın başına vermesin, hayaller görme raddesine kadar gelmişti. Tabii babanız, en meşhur hekimlere müracaat etti ama bir çare bulamadı. Bir süre kliniğe yatırmak mecburiyetinde kaldı. Orada da...”</p>
		<p>Mösyö Arakel içini çekti, elini boşlukta bir sayfayı kapatır gibi yaparak zavallı kadının ölüp gittiğini ve hepimizin başına da bunun geleceğini ima etti. Çalışma masasının üzerinde süs olarak durduğunu zannettiğim likör şişesinden ikimize de birer kadeh doldurdu. Kristal kadehlerden birini bana uzattı.</p>
		<p>“İçinizi ısıtır.”</p>
		<p>Badem likörü boğazımı yakarak mideme doğru inerken önce bir titreme ve ardından müthiş bir sıcaklık yayıldı her yanıma.</p>
		<p>“Üst üste gelen bu kayıplar... Babanız son senelerinde çok yıpranmıştı. Sinirleri hırpalanmıştı. Zor zamanlar geçiriyordu. Doktora gitti tabii. Annesine de bakan meşhur Doktor Luigi Mengeri’ye göründü. Doktor önce sülük tedavisi verdi; bilirsiniz, hastalıklı uzva sülük yapıştırıp orada biriken sıvının drenajı sağlanır. Başına sülükler yapıştırdı. Ama işe yaramadı maalesef. Babanız ruhsal bir yorgunluk içindeydi. Mengeri bunun üzerine ona biraz hayatın çetrefil meselelerinden uzak durmasını, eğlence hayatına dalmasını, aklına üşüşen bu vehim bulutlarını dağıtmasını tavsiye etmişti.”</p>
		<p>Mösyö Arakel boğazını temizledi ve hiç beklemediğim bir şey söyledi.</p>
		<p>“İşte öyle bir devresinde annenizle tanıştı...”</p>
		<p>Ardından sustu. Sefih eğlence hayatının bir parçası olan annem, meğer ruh hastalığına ilaç diye verilmiş doktor tarafından. Ne düşüneceğimi bilemiyordum. Büyük bir kırgınlık hissi derinden sarstı ruhumu. Ona benziyor olmak falan da istemiyordum artık. Yüzümün ifadesinden düşüncelerimi tahmin eden Mösyö Arakel gülümsedi.</p>
		<p>“Babanız çok hakikatli bir adamdı Fuat. Sakın ola ki onun hakkında kötü düşünmeyiniz. Annenizle ayrılmışlardı. Hatta anneniz yanılmıyorsam Marsilya’ya dönmüştü. Ama sonra ablanıza hamile olduğunu öğrenince anneniz bu vaziyeti babanıza bildirdi. Bir an bile tereddüt etmedi, annenizi hemen İstanbul’a getirtti, burada sizin yaşadığınız o evi açtı. Her iki evine de, çocuklarına da hep çok iyi baktı. İnanın bana...”</p>
		<p>Çok üzgündüm Alex. Halen de üzgünüm. Eserlerini okuduğum zaman hissettiğim yakınlık, gözlerimizi benzettikleri zaman içimden yükselen gurur tamamen yok olmuştu. O bir yabancıydı. Hayatının benimle ya da annemle bir alakası yoktu aslında. Tıpkı Victor gibi. Annem Victor’un hizmetkârıydı, belli ki Beşir Fuat’ın da hizmetkârı olmaktan başka bir vasfı yoktu. Evet, iyi bir adam olduğu için onun şefkatine ve merhametine mazhar olmuştu ama hepsi bu. Ben? Benim değerim neydi? Şimdi ölmüş olan bir adama bunu soramayız. Ama yaşıyor olsaydı, o gözbebeği gibi sevdiği küçük oğlu Namık Kemal’in tırnağı kadar değerim olacak mıydı? Mösyö Arakel üzüntümü anlıyordu, daha fazla üstelemedi. Bir kitap daha çıkardı. Ahmet Mithat adlı bir yazarın ben doğduğum sene basmış olduğu, babamı anlatan bir kitap!</p>
		<p>“Bunu size verip vermemek konusunda kararsızdım. Babanızın akıbetinin size ne kadar tesir edeceğini doğrusu tahmin edemiyordum. Ama şimdi görüyorum ki onunla alakalı her şeyi bilmek istiyorsunuz. Buna hakkınız da var. Çünkü...”</p>
		<p>Başını eğdi. Durakladı. Söyleyeceklerini iyice tarttı.</p>
		<p>“Siz belli ki babanızın fikriyatını anlayacak bir evlatsınız. Bir elin parmakları bile birbirine benzemez. Kaldı ki bir babanın evlatları birbirine benzesin. Bazen bir tanesi daha fazla babasının izinden gider, onu daha fazla anlayabilir.”</p>
		<p>Mösyö Arakel vedalaşırken gözlerimin içine sımsıcak baktı. Bir daha görüşmeyecekmişiz gibi bir hisse kapıldım. Sanki uzun bir seyahate çıkıyordum. Onun bu müşfik hali biraz iyi gelmişti.</p>
		<p>Dışarıda keskin bir soğuk yüzümü yaladı. Şeytanın dili gibi... Ürperdim. Yakamı kaldırdım, başım omuzlarımın arasında Sirkeci’ye doğru yürümeye başladım. Hem mutsuzluktan boğulacak gibi oluyordum hem de heyecandan titriyordum. Ruhum tuhaf düşünceler denizinde sürükleniyordu. Bir gemi, diyordum kendi kendime, bir gemi olsaydım... Messina’ya giden bir gemi; ama zamanda da geriye götürecek bir gemi... Limanda bir süre durup gemileri seyretmeyi aklımdan geçiriyordum ama Eminönü’ne yaklaştığımda arkamda birilerinin beni takip ettiğini fark ettim. İki kişiydiler. Ne yapmalıydım? İçimde uğursuz bir his vardı. Bir şeyler olacaktı. Mısır Çarşısı’nın yanından bir sokağa saptım, sonra bir başka sokağa, ardından yeni bir sokağa. Peşimdekileri atlatmıştım ama ben de kaybolmuştum. Karanlık, garip bir sokaktaydım. Bazı binalar terk edilmiş gibi görünüyordu. Koyu siyah bir mağara ağzı gibi açık bekleyen kapısız evlerin içlerinden pis kokular geliyordu. İmparatorluğun çeşitli yerlerinden İstanbul’a çalışmaya gelmiş ama burada fakirlikten ve hastalıktan ölecek olan hamalların üst üste yattıkları yerler olmalıydı. Sokak meydana göre sessiz sayılırdı ama nereden geldiği belli olmayan bir homurtu adımlarıma eşlik ediyordu. Geldiğim yere dönmek istemediğim için daha da karanlık ve tekinsiz sokaklara sapıyordum. Sağda solda gördüğüm insanların çoğunun hareket etmeye mecali yoktu. Açlığın ve yokluğun insanı dehşete sürükleyen havası iki eliyle insanın boğazına yapışıyordu. Birden tiz bir ses sükûneti bozdu, acıyla haykıran bir hayvan ya da yırtıcı bir kuş ancak böyle bir ses çıkarabilirdi. O yana baktığımda sesin perişan bir adamdan geldiğini anladım. Üzerinde sadece lime lime olmuş çuvaldan bozma bir entari olan adamın ayağında pantolon yoktu ya da her tarafı yırtık bir şalvar vardı. Bir bez kalabalığının ya da çöplüğün ortasında oturuyordu. Gülüyordu. Deli olduğu her halinden belliydi. Çükü ortadaydı. Yanındaki köpeklerden biri adamın orasını kokluyor, deli adam köpeğin bu alakasından dolayı zevk çığlıkları atıyordu. Bu manzara karşısında donup kalmıştım. Adam gözlerimin içine bakıyordu. Bakır rengi yüzünde yeşil gözleri tam bir tezat oluşturuyordu. Gözleri o kadar açık yeşildi ki insan bakmaktan kendini alamıyordu. Adam şaşkınlığımın farkına varmış olsa gerek, daha da tiz bir sesle bağırmaya başladı. Ama o sırada kabak kafalı iriyarı bir adam yakası açılmadık küfürler ederek karanlık binalardan birinin ağzından fırladı ve kalın bir sopayla deliyi acımasızca dövmeye başladı. Deli kendinden beklenmeyecek bir çabuklukla kalkıp koşmaya başladı, halen aynı sesleri çıkarıyordu. Köpekler de peşinden gittiler, hep beraber daha da izbe bir sokakta kayboldular. Bu sırada bazıları iş vermek üzere adam aradığımı sanıp önüme çıktılar. Hayır, dememe rağmen ümitlerini hiç kaybetmeden benimle yürümeye devam ettiler. En sonunda meydana ulaştım, peşimdeki karanlık yüzlü zavallı adamlar sürüsü bir anda yok oldu.</p>
		<cite>F.</cite>
	</div>
	</body>
</html>