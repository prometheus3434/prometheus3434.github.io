<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">20 Aralık, Pazar</p>
		<p class="entry">Alex!</p>
		<p>Bugün öyle şeyler oldu ki...</p>
		<p>Hayatım dediğim şu zavallı manzumede yeni bir bap açıldı.</p>
		<p>Babamın izini buldum.</p>
		<p>Babamın bir ailesi olduğunu öğrendim!</p>
		<p>Üvey kardeşlerim olduğunu ve hem de burada, bu şehirde olduklarını öğrendim. Üstelik her şeyi Nana’dan, yani Halide’den dinledim. Evet, Halide’yi buldum! Yaşıyor! Eski, bildiğim Halide!</p>
		<p>Ama dur, önce sana oraya nasıl gittiğimi anlatmalıyım. Sonra da Halide’yle konuşmalarımızı. Çok önemli, çok.</p>
		<p>Sabah kapının vurulmasıyla uyandım. İyi de oldu, çok sıkıntılı rüyalar içindeydim. Karşımda Marcel, iki dirhem bir çekirdek giyinmiş, hazırlanmış beni bekliyordu. Nereye, dedim. Unuttun mu, bugün karşıya geçeceğiz, bir dev mezarı varmış, orayı göreceğiz, dedi. Tamamen aklımdan çıkmıştı. Daha iyi, diye düşündüm, kendi kendime kalmaktansa başkalarıyla hayatın içine karışmak benim için daha hayırlı olacaktı.</p>
		<p>Charles’ın aldığı tarife göre gittik. Yuşa Tepesi denilen bir yer. Son derece bozuk toprak yollardan geçerek vardığımız tepede manzara çok çarpıcıydı. Hakikaten de on beş-yirmi metre uzunluğunda bir mezar vardı ortada. Bir sürü ziyaretçi, etrafında ellerini açmış dua ediyordu. Kadınlardan birinin kucağında hasta olduğu çok uzaktan bile belli olan bir çocuk yarı baygın uyuyor, kadın oradaki caminin imamı olduğunu zannettiğim bir adama yalvarırcasına bir şeyler anlatıyordu. Charles merak etti, hemen o tarafa seğirttik. Konuşmalarından anladığım kadarıyla kadın çocuğu Yuşa’nın mezarına yatırmak istiyordu. İmamsa kızgındı, yok kadın, olmaz öyle şey, dua et şifa Allah’tandır, deyip duruyordu. Sonra dikkat edince ziyaretçilerden bazılarının mezarın toprağına dokunmaya çalıştıklarını fark ettim. İmama gidip kendimi Fuat olarak tanıttım, ecnebi memleketlerden gelen bu arkadaşlarımın İslam’a merakları olduğunu, daha yakından tanımaya çalıştıklarını söyledim. İmam üçümüzü de kuşkuyla süzüyordu. Charles bana gözüyle işaret etti, ben de her zaman olduğu gibi camiye bağış yapmayı teklif ettim. İmam başını salladı, bağış kabul etmediğini ama buraya gelmiş fakir fukaranın karnını doyurursak sevap kazanacağımızı, İslam’ın bir yardımlaşma dini olduğunu söyledi. Hemen dediğini yaptık, yakında tezgâh açmış seyyar satıcılara epeyce bir para verdik, herkesin karnını bir güzel doyurduk. Ancak o zaman imam bize Yuşa Peygamber’in hikâyesini anlattı. Allah’ın mucizesi, dedi, böyle uzun bir kişiymiş, Musa Peygamber zamanında inananları kurtarmış, yardım etmiş, ta buralara kadar gelmiş. Halk mezarının şifa verdiğine, hastalıkları iyi ettiğine inanıyormuş. O kadar. Elli kişiyi doyurmanın karşılığında hepsi hepsi öğrendiğimiz buydu. Dönüşte Charles çok sinirliydi, ben bile daha fazlasını biliyorum, bir zamanlar burada Zeus Altarı olduğundan haberi bile yoktu imamın, diye söylenip durdu.</p>
		<p>Charles’a göre elimize fazla bir şey geçmemişti ama ben farklı bir his içindeydim. Hem kalbimin üzerinde taşıdığım ve her an ağırlaşan Isabelle’in mektubu hem de benim için çok tanıdık o manzara bunda pay sahibiydi. O yüksek çam ağaçları, gölgeye sığınmış küçük cami, şifa bulmak ya da bir sevap kazanmak için oraya çoluk çocuk gelmiş çileli anneler, her gün orada oldukları için bütün bu mucizelere aldırmayan seyyar satıcılar, kendilerine yemek çıkar ümidiyle temkinli bekleyişlerine fazla dikkat çekmeden devam eden köpekler, başka bir dünyanın küçük canavarları olan kargalar bana yine çocukluğumu hatırlatmıştı. Ne de olsa Kuzguncuk buraya çok uzak değildi. Neredeyse üç ay olmuştu İstanbul’a geleli ama değil eskiden yaşadığımız evi bulmak, bir defa olsun Kuzguncuk’a gitmemiştim. Mademki dönmeye, Isabelle’e gitmeye karar vermiştim, artık eski mahallemi görebilirdim, hatta görmeliydim.</p>
		<p>Yolda Marcel ve Charles’a annemin bir sanatçı olduğunu, İstanbul’a bir oyun sahnelemek için geldiğinde babamla tanıştıklarını, sonra Marsilya’ya döndüğünü ama ablama hamile olduğunu anlayınca babama haber verdiğini, babamın annemi İstanbul’a çağırdığını, Kuzguncuk’ta bir evde yaşamaya başladıklarını ama ben doğmadan babamın öldüğünü anlattım. Marcel suskun bir şekilde dinledi ama Charles beni şaşırtacak kadar çok soru sordu: Annem hangi oyunu oynamak için gelmiş İstanbul’a? Babamın adı neymiş? Ne iş yaparmış? Babam niçin ölmüş? Bu soruların cevabını bilmiyor oluşum değildi tuhaf olan; bu soruları anneme hiç sormamış oluşumdu. Annemin Paris’e gittikten sonra İstanbul hakkında konuşmaktan hoşlanmadığını hissederdim. Bu öyle bir histi ki bazı düşüncelerin kelimelere dökülmesine bile müsaade etmezdi. Annemin bir Türk’ün metresi olması yeterince alçaltıcı olduğu için ben de bu düşünceleri aklımdan kovalardım. Sana açılana kadar ne kadar zaman geçtiğini hatırlarsın. Paris’tekiler, arkadaşlar her nasılsa bilirlerdi, bildiklerini bilirdim ama bilmezden gelirdim. İlk kez, İstanbul’a gelirken, gemide o güneyli Fransızlara açık açık anlatma cesaretini gösterdim. Gerçi pişman olmadım desem yalan olur. İnsanların beni o şekilde bilmesini istemiyorum. Ben doğmadan önce işlenmiş günahları sırtımda taşımak istemiyorum. Bu yüzden babam olacak adam için de çok hoş şeyler hissetmiyordum doğrusu. Amansız bir hastalık neticesinde 36 yaşında hayatını kaybettiğini biliyordum o kadar. Hayal meyal annemle Victor arasında geçen bir konuşmayı hatırlıyorum aslında. Babamın ölümüne sebep olan hastalığın irsi olup olmadığına dair birtakım karışık ifadeler. Ama çok net değil. Bunları Charles’a anlatmadım, sadece o sorular sorarken hatırlar gibi oldum. Tek bildiğim hali vakti yerinde, kültürlü, okumaya önem veren bir Türk olduğuydu...</p>
		<p>Kuzguncuk şirin bir Boğaziçi köyüdür Alex. Çokça Yahudi, Ermeni, Rum oturur, Müslümanların azınlık olduğu semtlerden biridir. Hatta camisi bile yoktur. Böylesine az rastlanır. Sahilden içeriye doğru yürümeye başladığımızda bazı evlerin hiç değişmeden yerinde durduğunu bazılarınınsa tamamen yok olduğunu hayretle fark ettim. Kocaman bir çınar ağacına gelirdik, karşısında bir çeşme vardı, oradan sola döndün mü bir yokuş, yokuşun sağında yıkık bir duvar, duvarın ardında bir incir ağacı. Yokuşun başında Hasanların evi, hemen bitişikte Aram Amcalar, aşağıda balıkçı Lambo’lar otururdu. Bizim ev de bu sokağın bitiminde sağda, ıhlamur ağacının gölgesindeydi. Önce çınar ağacını ve çeşmeyi bulduk. Aradan hiç zaman geçmemiş gibi duruyorlardı yerli yerinde. Çınar biraz daha büyümüştü belki. Sokak epeyce değişmişti. Komşuların evlerini buldum ama bizim evin olduğu yerde yeller esiyordu. Geldiğimizden beri kâbuslarımın vazgeçilmez dekoru olan evimiz yanmış, geriye hemen hemen hiçbir şey kalmamıştı. Bahçe duvarı yıkılmıştı. Molozların üzerinden atlayıp eskiden bahçe olan yere girdik. Evin altı kâgir üstü ahşaptı, aslında çok güzel bir Rum eviydi. Derli toplu bir sofası, mutfağı, üst katta üç küçük odası vardı. Oturma odası olarak kullandığımız orta odanın cumbasından dışarıyı seyretmeye bayılırdık Feride’yle. Hele ki baharsa, arka bahçenin sulu eriklerini karnımız ağrıyana kadar yer, çekirdeklerini bizim bahçenin boş köşelerine fırlatırdık, oralarda da ağaç çıksın diye. Lambo’ların, Aram’ların ve bizim evin pencerelerinde kafesler yoktu ama Hasanlarınkinde vardı. Belki de Halide o yüzden üst katta fazla durmaz, şimdi yıkılmış olan yüksek duvarla sokaktan ayrılan taşlıktaki sedirde zamanını geçirirdi. Taşlığın devamında küçük bahçemiz vardı, her zaman uzak durmamın tembihlendiği bir de kuyu. Yine de dayanamaz, kimse yokken Feride’yle başına gider, üzerindeki ağır tahta kapağı sessizce iter, arasından gizlice içine bakardık. O simsiyah serin parlak suda mucizevi bir taraf vardı. Zaman zaman Halide’nin komşu kadınlarla konuşmalarından ya da anlattığı masallardan duyduğum sahnelerde bu kuyu hep başrolde oluyordu. Mesela birisinden nefret ediyorsan, onun kullandığı bir sabunu alıp üzerine iğneler batırdıktan sonra bu kuyuya atarsan, sabun kuyunun dibinde erirken sahibi de dışarıda her şeyden habersiz, çaresi bulunamayan bir hastalık sebebiyle eriyip giderdi. Ya da dolunaylı bir gecede kuyuya bakıp da dibindeki siyah suda ayın aksini görmeyi başarırsan tuttuğun dilekler kesinlikle yerine gelirdi. Bir de tabii bu kuyuya inip çıkan, yeryüzünün derin karanlıklarıyla adeta dalga geçen soytarı kılıklı kurbağalar vardı ki hayatları boyunca şekilden şekle giriyor ve aralarından şanslı olanlar da yakışıklı prenslere bile dönüşebiliyordu. Şimdi bu kuyuyu arıyordum.</p>
		<p>Evimiz yıkılıp yok olmuştu, belli ki sahibi de ölmüş, kimse dönüp bakmamıştı. İstanbul’da böyle yıkık dökük evler çoktur Alex. Hele biraz uzak mahallelere gittikçe viran yerler tabiatın bir devamı gibidir. Molozların ve dev gibi büyümüş otların, çalıların arasından yolumuzu güçbela bularak yürüyorduk. Çok garip bir haletiruhiye içindeydim. Ancak bir rüyada olacak şekilde ruhum bedenimden ayrılmış, Charles ve Marcel’e soğukkanlı bir şekilde evin ve bahçenin durumunu anlatan beni izliyordu. Vücudum kendi üzerine düşen rolü mükemmelen yerine getirirken “asıl ben” bir çocuğun adımlarını arıyordu bu yıkımın içinde. Birdenbire fark ettim. Oradaydı. Bahçenin köşesine vardığımda o başka dünyalara açılan esrarlı kapının, bana çocukluğumda söylemediği ya da söylediyse de benim anlamadığım hakikati şimdi öğrenme ümidi taşıdığım kuyu oradaydı. Koşarak yanına gittim. Diz çöktüm. Ama onun da toprakla dolmuş olduğunu görünce içimi bir korku kapladı. Bu ölümün yüzüydü. O anda yaşlandım Alex. Demek ki o âna kadar zaman denilen canavarın bana dokunmayacağına dair saf bir düşünceye sahipmişim. Ne büyük bir hata! Ne kadar aptalca bir rüya! İşte bu ölümün bahçesiydi. Çirkin otların, dikenlerin dal budak sardığı, insanla alay eden kargaların mesken tuttuğu, üzerinde sineklerin vızıldadığı bir köpek leşinin taçlandırdığı lanetli bir yer. İstanbul’a asla dönmemeliydin, diyordu içimdeki ses. Sebebini o an tam anlayamadığım bir dehşet hissiyle titriyordum.</p>
		<p>Bu esnada Lambo’ların evinin önünde bir hareketlenme oldu. Önce bir çığlık sesi duyuldu, ardından bir kadının kendini evden dışarı atışıyla sokak canlandı. Kadın Rumca bağırıyordu. Bağırdığı ismin Niko olduğunu fark etmemle yokuşun başından ben yaşlarda, paçaları sıvanmış, üzerinde balıkçı önlüğüyle palabıyıklı bir adamın koşarak geldiğini görmem bir oldu. Niko bizi fark etmeden eve daldı. Sonra gür bir sesle, heyyyyt, diye bağırdığını işittim, ardından kendini yine dışarı attı, mahalleli de kapısında toplanmıştı. Niko baba olmuştu. “Bir erkek! Oğlum oldu, oğlum!” diye gözyaşları içinde bağırıyordu. Bu mutluluk tablosu bana çok şey anlattı o anda Alex. Annemle oradan ayrılmasaymışız evimiz yıkılmayacakmış, ben de Niko gibi baba olacak ve burada hayatıma devam edecekmişim gibi geldi. Yere güvenle basan kuvvetli çıplak ayaklarına, denizin tuzuyla ve soğuğuyla pişmiş kocaman mahir ellerine kıskanarak bakıyordum. Kök salmak böyle bir şeydi muhakkak. Doğduğun mahalledeki ağaçla birlikte boy atmak, merdiven taşlarıyla aşınmak, toprakla beraber çatlamak... Doğduğun yerde ölmek ve ölürken de sürgün vermek, baba olmak. Oysa biz çekip gitmiş, her zaman yabancı olduğumuzu bize hissettiren yaşlı bir Fransız’ın evinde gölgelerin arasında kaybolmuştuk. Marcel ve Charles’a baktım. Onlar hayatın her zamanki akışının dışına çıkmış oldukları için keyifli görünüyorlardı. Niko’nun neşesi onlara da bulaşmıştı. Akşam bunları Evelyn’e nasıl anlatacağımızı düşünmeye başlamıştım ki... işte o sırada iki şey aynı anda oldu: birincisi, bu kadar sarsılmış olduğum anda Isabelle’i değil de Evelyn’i düşündüğümü acıyla fark ettim ve iç cebimdeki mektup bir taş gibi ağır geldi, ikincisi de Hasanların evinin yanında daha önce var olmayan küçük evden çıkmış bana doğru bakan yaşlı kadının Halide olduğunu fark ettim! Oradaydı, hayattaydı. Evet, o uzun boyu epeyce kısalmış gibiydi, biraz çökmüştü ama oydu.</p>
		<p>Gittim, önünde durdum. Ayrılırken ben, dokuz yaşında ufacık bir velettim. Şimdiyse Halide’yle yer değiştirmiş gibiydik, ben ona tepeden bakıyordum... Gözlerini kısıp beni tepeden tırnağa süzdü, sonra Marcel ve Charles’a baktı, kim olduğumuzu anlamaya çalışıyordu.</p>
		<p>“Nana, benim Fuat,” dedim. Şaşkınlık ne kadar tuhaf bir his, önce korkmuşa benzer bir şekilde gözlerini açtı ve sonra ağlayacak gibi oldu. Titreyen sesiyle, “Fuat, yavrum,” derken gözlerinin içinde şölen ateşleri yanmaya başladı. Bir yandan ağlıyor, bir yandan da sert nasırlı elleriyle yüzümü kavramış, bir hayal olmadığımı kendine ispat etmeye çalışıyordu. Hemen Feride’yi ve annemi sordu. Önce Feride’nin bir subayla evlendiğini ballandırarak anlattım, lafı bilhassa uzattım ki annemin ölüm haberini daha geç verebileyim. Peki ya annen, diye üsteleyince başımı önüme eğdim. Yine aynı his: bu ben değilim, “benim yapmam gerekenleri dosdoğru yerine getiren bedenim bu, şimdi işte üzgün görünmeli, başını eğmeli, gözleri dolmalı, evet doğru yapıyor rolünü” hissi. Yeniden sarıldı bana. Zavallı çocuk, diye ağlamaya başladı. Seneler öncesinde olduğu gibi mutfak kokuyordu, hayat onun için sonsuza kadar soğan kavurmaktı sanki. Yaptığı kalın böreklerin tadı geldi damağıma; kıymalı, peynirli, maydanozlu börekler. Tatlı çocukluk hatıralarını içime çektim. Sonra gözyaşlarını silip bir uykudan uyanmış gibi kendine geldi.</p>
		<p>“Kardeşlerini mi bulmaya geldin?”</p>
		<p>Evet, tam olarak bu şekilde sordu. Afalladım. Ama sonra zamanın en küçük adımında birdenbire aklımın içinde karanlık bir nokta aydınlandı. O güne kadar adeta kendime izin vermediğim için düşünmediğim bir mesele gün gibi açığa çıktı. Öyle ya, babamın bir de asıl ailesi olmalıydı!</p>
		<p>Küçücük evinin o nispette küçük avlusunda hepimizi oturttu. Sanki hava değişti, başka bir zamanın akşamı inmeye başladı. Duvara dayalı sedirdeki kilimi tanıdım, demek bazı eşyalara sahip çıkmıştı Halide. Evin içini görmekten korktum. Sonra bir şey demeden ortadan kayboldu. Ben o sırada Marcel ve Charles’a Nana’yı anlattım. Çocukluğumuzu, buraları... Bu kilimin üzerinde oyun oynardım, dedim onlara. Bunları söylerken güçlükle yutkunuyordum, geyiklerin boynuzlarına benzettiğim kilimin motiflerinden gözlerimi alamıyordum. Hem geyik hem akrep olabilen tuhaf figürlere bakarken “kardeşlerin” lafı aklımın içinde bir yerleri kanatıyordu... Sonra Halide kahvelerle geri döndü. Belli ki gidip komşulardan ödünç almıştı. Kahvelerimizi içerken o hep anlattı, Charles ve Marcel meraklı gözlerle bizim konuşmamızı dinliyorlardı. Acaba bu bilmedikleri dil onların kulağına nasıl geliyordu? Bunu o anda düşünecek halim yoktu. Çünkü, “Ne demek istiyorsun Nana? Ne kardeşi? Benim tek kardeşim Feride değil mi?” diye sorduğumda Halide başını sallayıp, “Bilmiyorsun tabii, nereden bileceksin, annen istemezdi konuşulsun... gururlu kadındı, mekânı cennet olsun, Allahım sen onu affet,” diye biraz daha gözyaşı döktü, sonra da anlattı.</p>
		<p>“Baban çok şöhretli bir adamdı. Çok mühim bir zattı çok, nurlar içinde yatsın.”</p>
		<p>“Ne şöhreti? Ne yaparak şöhret olmuştu?”</p>
		<p>Halide omuz silkti.</p>
		<p>“İşte, yazılar yazardı. Gazetelerde yazıları çıkardı.”</p>
		<p>Ellerim, dizlerim titriyordu. Çenelerim birbirine çarpıyordu heyecandan. Düşünebiliyor musun Alex? O da gazetelere yazılar yazıyormuş, benim gibi! Benim gibi! Bilmeden babamın mirasını sürdürüyorum. Bu nasıl ulvi bir his!</p>
		<p>“Baban, Beşir Fuat çok köklü bir aileden geliyordu. Babası mühim mevkilerde bulunmuş bir paşaymış ya Madam Marie daha fazlasını anlatmadı.”</p>
		<p>Kafam infilak edecek gibiydi. Ne düşüneceğimi şaşırmıştım.</p>
		<p>“Kardeşlerin, dedin. Kim onlar?”</p>
		<p>Halide içini çekti.</p>
		<p>“Annen onları bilmeni istemezdi. Ama ben bilmiyorum, belki de haklıydı.”</p>
		<p>Annem ölene kadar hiçbir şey anlatmamıştı bana, hiçbir şey. Dünya üzerinde köksüz serseri bir sonbahar yaprağı gibi uçup gitmeme sebep olmuştu. Oysa birileri vardı. Bir babam vardı. Onun hakkında her şeyi bilmeye hakkım vardı. Anneme daha fazla öfkelenmemek için Nana’ya bağırdım.</p>
		<p>“Söyle Nana! Bilmek istiyorum. Her şeyi anlat! Her şeyi!”</p>
		<p>Ben böyle bağırınca Marcel ve Charles tedirgin oldular. Marcel araya girmek istedi.</p>
		<p>“Fuat ne oluyorsun?”</p>
		<p>Marcel ve Charles’a dönüp acıklı bir gülüşle içine düştüğüm vaziyetle alay ettim.</p>
		<p>“Şu anda bir melodramın en acıklı yerindesiniz beyler. Az sonra zavallı kahramanımız geçmişin mühim sırlarını öğrenecek.”</p>
		<p>Nana ağlamaya başladı. Onun da sinirleri boşanmıştı. Bu sefer kalbim paramparça oldu. Sarıldım, kınalı, nasırlı ellerini aldım öptüm.</p>
		<p>“Nana, Nana, ben senin bir tanecik Fuat’ın değil miyim? Sen de benim oğlum sayılırsın, demez miydin? Söyle bana, ne olur, her şeyi anlat.”</p>
		<p>O zaman gözyaşları içinde anlattı.</p>
		<p>“Baban annenden önce iki kere evlenmiş. İlk karısı da galiba bir paşa kızıymış. Ondan bir oğlu olmuş. Adı Cemil. Sonra başka bir kadınla evlenmiş. Adı Şaziye. Cağaloğlu Yokuşu’nda bir evleri vardı. Ondan da bir oğlu olmuştu, belki senden biraz daha büyük, adı Selim.”</p>
		<p>“Bu insanlar...”</p>
		<p>“Evet, onlar senin ağabeylerin.”</p>
		<p>“İnanılır gibi değil!”</p>
		<p>Şaşkınlıkla etrafıma bakıyordum. Sanki Selim ve Cemil bir yerlerde saklanmış beni seyrediyorlardı. Her şey acayip bir oyunun parçası gibiydi. Charles’la göz göze geldiğimde merak içinde kıvrandıklarını anladım. Halide’nin anlattıklarını tercüme ettim. Halide’nin gözyaşları dinince ona döndüm.</p>
		<p>“Nana, annem neden sakladı bunları benden? Neden babama dair hiçbir şey anlatmadı?”</p>
		<p>“İstemedi. Feride’yle senin o aileyle temas etmenizi istemiyordu.”</p>
		<p>“Neden ama?”</p>
		<p>Ben üsteledikçe Halide benden gözlerini kaçırıyordu.</p>
		<p>“Annem hiç anlatmazdı babamı. Hakkında hiçbir şey bilmeden büyüdük. Oysa şimdi öğreniyorum ki babam mühim bir adammış... Mal mülk meselesi mi? Nedir Nana? Neden o aileyle temas etmemizi istemedi?”</p>
		<p>Halide bilmiyordu. Zamanında bu soruları anneme sormalıydım tabii. Ama sanki vereceği cevaplardan korktuğum için farkında olmaksızın sormamayı tercih ediyordum.</p>
		<p>“Nasıl bir adamdı Halide? Neye benzerdi? Oturuşu, kalkışı, konuşması, sesi, yüzü, hali, tavrı... her şeyini anlat bana.”</p>
		<p>“Büyük bir adamdı. Çok kibardı. Çok iyiydi çok. Her zaman hediyeler getirirdi annene. Anneni çok severdi.”</p>
		<p>Halide aklında kaldığı kadarını anlatmaya çalışıyordu ama ben durmadan aynı detayları sorup duruyordum. Sonunda Marcel elini omzuma koydu. Gitme zamanı gelmişti. Orada biraz daha kalırsam Nana da ben de ağlamaktan perişan olacaktık. Yeniden geleceğime söz vererek Halide’yi geçmişin gölgeleri arasında bıraktım.</p>
		<p>Kuzguncuk’tan ayrıldığımızda sisli bir gecede yürür gibiydim. Doğrusu bu kadar sarsılacağımı tahmin etmezdim. Çocukluk hayatımın en önemli kişilerinden biri olan Halide’yi görmüş olmak, evimizin harabeye dönmüş bahçesinde dolaşmak başlı başına birer hadiseydi ama beni asıl sarsan babamdı. O âna kadar babam hayalî bir şeydi, bir roman karakteri kadar bile hakiki sayılmazdı benim için, sadece bir kelimeydi. Bir isimdi. Beşir Fuat. Annem bende yaşamasını arzu ettiği için bana da isimlerinden birini vermişti, bildiğim bu kadardı. Oysa şimdi birçok şeyi bir arada öğrenmiştim. O da benim gibi gazetede yazarmış! Ayrıca kardeşlerim varmış! İşte elimde bir adres ve isimler vardı. Damarlarımızda aynı babanın kanının dolaştığı iki erkek kardeşimin varlığını öğrenmek beni altüst etmişti. Onlara ulaşmak babamın varlığına doğru atacağım bir adımdı sanki. Benimle aynı kanı taşıyan Feride’den başka kimse yoktu benim için bugüne kadar. Ama şimdi... bir ihtimal bunları hiç öğrenmemiş gibi yapabilirdim. Her şeyi bu noktada unutulmaya bırakabilirdim. Arkasını kovalamakla nereye varabilirdim ki? Neydi babamda merak ettiğim şey? Kendime dair bir şeyler mi öğreneceğimi zannediyordum? Erkek kardeşlerimi bulduğumda onların yüzlerinde babama ve haliyle kendime ait çizgileri göreceğimi mi zannediyordum? Bu çizgiler beni bu topraklara mı bağlayacaktı? Aradığım bir bağ mıydı? Köksüz olmak o güne kadar hürriyet manasına gelmiyor muydu benim için? Şimdi ne oldu da kök salmaya gıpta ediyordum? İşte ev oradaydı. Bir harabeydi benim geçmişim. Daha fazlasını niçin umuyordum ki? Yoksa bu araştırma için mi planlamıştım İstanbul seyahatini gizlice? İnsan kendinden gizleyerek planlar yapabilir mi? Bu düşünceler içinde boğuluyordum. Hava buz gibi soğuktu ama bana ateş basıyordu. Sık sık derin nefesler alıyordum ama içimi boğan sıkıntıdan kurtulamıyordum. Sağ şakağımdaki damar patlayacakmış gibi zonkluyordu. Marcel ve Charles’a bir çırpıda anlattım bunları, susmak bir kuyuya düşmek gibiydi. Konuşarak çıkmaya çalıştım.</p>
		<p>İşte şimdi kederli pansiyon odamda sana bu satırları yazıyorum. Görünen o ki Isabelle’e gitme planımı ertelemek zorundayım.</p>
		<p>Devam ederim...</p>
	</div>
	</body>
</html>