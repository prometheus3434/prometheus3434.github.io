<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">19 Aralık, Cumartesi</p>
		<p class="margin-high">Dün sana mektubu postalamaya gittiğimde Isabelle’in cevabı elime ulaştı. Ah Alex, ah, Alex ben ne yaptım!</p>
		<p>Hatırlarsan bütün bu kafa karışıklığı içinde, Isabelle’e “gitme” diye yazmıştım, beni bekle, demiştim. Sonunda bir cevap geldi. Açık yüreklilikle kaleme alınmıştı. Tanışmamızı, gemideki sevişmemizi, Messina’da geçirdiğimiz günü ve sonraki mektuplaşmalarımızı bu sefer Isabelle’in kelimelerinden okudum. O da bana bağlandığını hissetmiş, başlangıçta bu hissin kuvvetinden korkmuş, hatta bunun bir hastalık belirtisi olacağından kuşkulanmış, benim aslında ona karşı böyle bir his beslemediğimi zannetmiş. Ki böyle düşünmesi için her şeyi yaptım aslında... Bütün o soğuk, mesafeli mektuplarım, ah, ah, ben ne kötü bir adamım... Hatta çizdiği resmimi bana göndermesinin sebebi de bir daha yüzümü görmek istemediğini ifade etmekmiş. Tabii anlayana... Her neyse sonunda benim hodbin bir züppe olduğuma kanaat getirmiş, daha fazla Messina’da kalırsa durumunun kötüleşeceğine, en iyisinin bir bahaneyle Fransa’ya geri dönüp beni unutmak olacağına karar vermiş ki benim mektubum gelmiş. Kısacası Alex, beklerim, diyor Isabelle. Beklerim...</p>
		<p>Mektubu aldığımda kalbimin olduğu yerde müthiş bir anafor oluştu, aklım, düşüncelerim bu girdaba kapılıp gitti. Bir süre ne düşüneceğimi bilemedim. Çünkü bunu beklemiyordum. Ne beklediğimi de bilmiyordum ama beklediğim cevap bu değildi. Belki de aşka hazır değildim. Mektubu defalarca okuduktan sonra katlayıp iç cebime yerleştirdim. Hiç uyumamış olduğumu sabah ezanını duyunca fark ettim, birazdan hava aydınlanacaktı. Marcel’e de haber vermeden evden çıktım. Henüz şehir uyanmamıştı. Küçük Ölüler Meydanı’ndan yürüyerek geçtim. İstanbul’un hakiki sahipleri olan sokak köpekleri, kendinden emin adımlarımdan korkarak iki yana açılarak yol verdiler. Suratlarında sakalları keçeleşmiş yaşlı ayyaşların ifadesi vardı. Limana indim. Mal yüklenen gemileri uzun uzun seyrettim. İçimden bir ses Messina’ya doğru yola çıkan ilk gemiye bin ve bu şehri terk et, diyordu. Burada ne yapıyordum ki? Asıl yolum oradaydı, Isabelle’in olduğu yerdeydi. O küçük meydanda, fırının önündeki küçük masaların etrafında toplanmış sevimli ihtiyarların sofrasında yiyeceğimiz düğün yemeği ve sonrasında birlikte yaşlanacağımız küçük bir ev. Buydu. Mağlubiyeti kabul etmeliydim. İstanbul’a büyük ümitlerle gelmiştim, yazacağım haberlerle Mösyö Girard’ın gözüne girecektim, İstanbul’dan sonra Mısır, Hindistan, Çin... uzak, daha uzak ülkeler beni bekliyordu. Bütün dünyayı karış karış dolaşacak, her yerde bambaşka maceralar yaşayacaktım. Paris’e döndüğümde sakallarıma düşmüş kırları okşayarak bunları anlatacak, belki de dünya çapında bir yazar olacaktım. Bu, içinde Isabelle’in olduğu, ılık, evcil istikbal değildi. Ona gidersem bunların hiçbirini yapamazdım. Köy okulunda Latince ders vermek dışında orada ne yapabilirdim ki! Ama bir taraftan doğru olanın, benim için en iyisinin Isabelle olduğunu da biliyordum. Beni olduğumdan daha hüzünlü gösteren resmime baka baka saatlerce bunları düşündüm. Isabelle’in şekillendirdiği bu yüz benim mi, diye sormaktan yoruldum. Pes ettim. Dönmeye karar verdim.</p>
		<p>Evet Alex, önce Messina’ya gideceğim. Isabelle’i alıp Paris’e döneceğim. Orada bir iş bulacağım, muntazam bir iş. Bir yandan da eskisi gibi Latince ders veririm. Hem artık gazeteci olarak daha tecrübeliyim, belki yanımda iyi bir monografi götürürsem Mösyö Girard ya da başka bir gazete mutlaka beni işe alır, diye düşünüyorum.</p>
		<p class="note">Tanrı âşıkları korur. (Korusun, amin).</p>
		<cite>F.</cite>
	</div>
	</body>
</html>