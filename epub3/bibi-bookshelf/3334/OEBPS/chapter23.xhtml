<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">24 Aralık, Perşembe</p>
		<p class="margin-high">Ah Alex, mektubunu postaya verdikten sonra çok pişman oldum. Afyon gibi bir zehirle bulanmış zihnimin hezeyanlarını yazıp seni de endişelendirmeye hakkım yoktu, affet beni dostum. Senden cevap gelmesini beklemeden ben yazmaya devam ediyorum; çünkü babam hakkında önemli şeyler öğrendim. Kitapları varmış meğer! Evet, kitaplar! Hepsini anlatacağım, sırayla...</p>
		<p>Afyonun tesirinden kurtulmam zaman aldı. Ertesi gün mide bulantısı ve ishalle geçti. Karışık rüyalar ve kâbuslar azalarak bir-iki gün sürdü. Elbette hiçbiri ilk seferki kadar şiddetli değildi. Marcel bunun son derece normal olduğunu, zamanla bu reaksiyonların yok olduğunu söylüyor. Onu tanıyamıyorum. Bambaşka bir insan sanki. Artık göbekli ve hımbıl görünmüyor. Daha zayıf ve solgun. Gözleri yine büyük ama hüzünlü bir kurbağadan çok, tedirgin bir peygamberdevesine benziyor. Gerçi tanışalı henüz çok az zaman oldu ama yine de onu tanıdığımı zannediyordum, böyle biri değildi. Charles’la yaşıyor. Onunla nefes alıyor, onunla gülüyor. Birbirlerine bu kadar zıt iki adamın nasıl olup da bu kadar benzemeye başladıklarını aklım almıyor. Marcel’e baktığımda Charles’ı görüyorum bazen. Çok garip. Afyon yuttuklarını da benden saklıyorlar. Niçin? Onlardan daha genç, tecrübesiz ve farklı olduğum için mi? Öyle olmalı. Onlar İstanbul’un bin bir rengini içlerine çekerken, ben labirente benzeyen sokaklarında ne kadarının bana ne kadarının şehre ait olduğunu anlayamadığım bir karanlığa gömülüyorum. Biliyorum, ben onlardan değilim, şimdi yanımdalar ama yarın? Muhtemelen olmayacaklar.</p>
		<p>Aklımda bin bir düşünce bütün gün sokaklarda yürüdüm. Soğuk hava iliklerime işliyordu ama aldırmıyordum. Babam hakkında annemin hiç konuşmamasını aklım almıyordu. Ama bir taraftan da bu yaşanırken son derece tabii geliyordu. Şimdi zaman makinesine binsem, o günlere dönsem, annem ve Feride’yle Victor’un yanındaki hayatımızdan herhangi bir güne gitsem mesela, eminim kısa bir süre sonra babama dair şeyler sormak aklımdan çıkıp gider. Annemin halinde öyle bir hava vardı ki ona baktığımda zihnimi bir sis kaplıyor, babama dair bütün meraklar siliniyordu. Ama şimdi, ondan bu kadar uzaktayken, Halide’nin anlattıklarını düşünürken annemin çok mühim bazı hakikatleri benden sakladığına neredeyse emin oldum. Bunları öğrenmeden İstanbul’u terk edemezdim. Isabelle biraz daha bekleyebilirdi.</p>
		<p>Bütün cesaretimi toplayıp Halide’nin söylediği adresteki eve gittim. İstanbul tarafında. Bu sefer Marcel’le her zaman yemek yediğimiz lokantaya girmeden, Mısır Çarşısı’na uğramadan dosdoğru Sirkeci’yi geçip Bâbıâli Yokuşu’nu tırmandım. Tarif edilen yerdeki iki katlı evi buldum. Önce civarda bir katil gibi dolandım. Uzak bir köşede sinip evi gizlice seyrettim. Burası mıydı babamın kanlı canlı bir adam olarak kapısından girip çocuklarının başını okşadığı ev? Kendimi zorlayarak bir adam hayal etmeye çalışıyordum, eve doğru yaklaşıyor, girişteki iki basamaktan çıkıyor, belki yoldan geçen bir komşuyla laflıyor, sonra içeri giriyor, karısı beyaz bir yüzle karanlığın içinde onu bekliyor, belki de günlerdir eve gelmiyor... “Neredeydin,” diyor kadın, “yine o kadının yanında mıydın?” İyi başlayan hayal hızla bir cürüm ve utanç sahnesine dönüşüyordu. Ne kadar uğraşırsam uğraşayım babama ait iyi bir resim çizemiyordum.</p>
		<p>Sonra bilinmeyen bir yerden emir almışçasına eve doğru yürümeye başladım. Ayaklarım kendiliğinden hareket ediyordu. Kapıyı çaldım. Açan olmadı. Zaten evde herhangi bir hayat belirtisi ya da içinde insanların yaşadığına dair bir hareket yoktu. Etrafta ev hakkında malumat edinebileceğim bir dükkân var mı, diye bakınırken kapı asırlardır kapalı duran bir mabedin gizli geçidi gibi yüksek perdeden bir gıcırtıyla açıldı. Saçı sakalına karışmış orta yaşlı bir adam uykulu gözlerini gün ışığına alıştırmaya çalışırken kimi aradığımı sordu. Cemil ya da Selim beyi arıyorum, dedim.</p>
		<p>“Kimsiniz? Niye arıyorsunuz?”</p>
		<p>“Ben uzak bir akrabayım.”</p>
		<p>Yüzüme dikkatle baktı.</p>
		<p>“Artık burada oturmuyorlar.”</p>
		<p>Böyle deyip kapıyı yüzüme kapattı. Bu işte bir gariplik vardı. Tekrar çaldım kapıyı. Açan olmadı. Ev yeniden kimsesiz, zamansız haline geri dönmüştü. Çürümeye yüz tutmuş tahta kapının az önce açıldığına dair en ufak bir iz yoktu. Kapıyı hakikaten biri açtı mı, yoksa ben mi uydurdum, diye kuşkulanmaya başlamıştım ki arkamda, yolun karşısındaki kitabevinden yaşlı bir adamın bana baktığını fark ettim. Ondan yana dönünce bakışlarını kaçırdı, dükkânın içinde kayboldu. Bu bir işaret olmalı, diyerek kitapçıya gitmeye karar verdim. Ondan sonra Alex, çok şey öğrendim. Hem de akıl almayacak kadar çok...</p>
		<p>İçeri bir müşteri gibi girdim. Kitap, mürekkep, zamk karışımı koku beni Saint Germain’deki kitapçılarımıza sürükleyiverdi. Dışarıda soğuk bir aralık sabahı öğlene dönerken dükkânın içine doğru genişleyen ılık sessizlik kaç gündür dalgalı bir deniz gibi çırpınan ruhuma çok iyi geldi. Rafların çoğunda Türkçe ve Fransızca ders kitapları diziliydi. Vitrinin önünde daha çok Türkçe romanlar vardı. Kitaplardan yayılan o kendine has koku başımı döndürmüştü, kendimi Victor’un odasında gibi hissediyordum. Nasıl, diye soracak olursan, bunun çok kolay bir cevabı yok. Hem kitapların ve içinde yazanların verdiği bir güven hissi hem de oraya ait olmamanın hüznü. Victor’un anlattıklarını anlamadığımda bunun sebebinin tam manasıyla bir Fransız olmayışımdan kaynaklandığını düşünürdüm. İşte bu benim barbar yanım, derdim kendi kendime. Böyle zamanlarda Victor devleşir, elinde kırbacıyla Notre Dame’ın rahibi olurdu benim gözümde, ben de elbette Quasimodo. Fiziksel olarak çirkin ve iğrenç değildim ama yine de yarı Türk olduğumu öğrenen çocukların yüzünde beliren tiksinti <em>quasi</em> olmasa da kendimi <em>semimodo</em><a class="si-noteref epub-type_noteref" href="#f47" id="ref_f47">47</a> olarak hissetmeme sebep olurdu. Bir tek sen bunu içtenlikle mesele etmezdin; çünkü sen Alex, aydınlanmanın hakiki çocuklarındansın. Buna benzer düşünceler içinde raflar arasında yürüdüm. Kitapların arasında sessizce gezinmemi seyreden yaşlı adama yaklaştım. Adamla göz göze geldik ve bir an için yüzünden bir hayret ifadesi geçti.</p>
		<p>“Merhaba,” dedim lafa nereden gireceğimi bilemeden.</p>
		<p>Yaşlı adam başını sallamakla yetindi. Sebepsiz yere Fransızca konuşmayı tercih etmiştim.</p>
		<p>“Çok güzel bir dükkân.”</p>
		<p>Yaşlı adam yine sessizce gülümsedi.</p>
		<p>“Bilhassa aradığınız bir kitap var mı?”</p>
		<p>“Yok, hayır. Ama kitapları severim.”</p>
		<p>Yine karşılıklı sustuk. O sırada çalışanlardan biri gelip kulağına eğilip bir şeyler fısıldadı. Yaşlı adam eliyle genç çocuğu savdı.</p>
		<p>“Kaç senedir buradasınız?”</p>
		<p>“Otuz küsur. Aslına bakacak olursan otuz üç sene oldu.”</p>
		<p>“Benden yaşlıymış bu dükkân.”</p>
		<p>“Öyledir.”</p>
		<p>Vitrin camından görünen evi işaret ettim.</p>
		<p>“O evde yaşayanları tanır mısınız? Ama şimdi yaşayanları değil... yirmi sene önce yaşayanları?”</p>
		<p>Yaşlı adam içini çekti.</p>
		<p>“Tanımaz olur muyum...”</p>
		<p>Heyecanlandım.</p>
		<p>“Peki onları, yani Selim ve...”</p>
		<p>Yaşlı adam sözümü kesti.</p>
		<p>“Evlat niçin arıyorsun onları?”</p>
		<p>İşte o anda artık her şeyi anlatmam gerektiğine karar verdim. Konuşmaya Türkçe devam ettim.</p>
		<p>“Ben Beşir Fuat’ın oğluyum. Adım Fuat.”</p>
		<p>Yaşlı adam donup kaldı. Yüzü bembeyaz oldu. Ben anlatmaya devam ediyordum.</p>
		<p>“Babam ben doğmadan önce ölmüş. Annem ve ablamla Fransa’da yaşıyordum. Şimdi bir iş için İstanbul’a geldim. Başka kardeşlerim olduğunu öğrendim. Onları arıyorum.”</p>
		<p>Sandalyeye çöktü, bana da oturmam için işaret etti. Sonra ağır ağır anlatmaya başladı. Adı Arakel olan bu yaşlı adam 1875’ten beri burada kitap dükkânı sahibiymiş. Babamı da elbette çok yakından tanırmış.</p>
		<p>“Kitaplarını ben basardım. Sonradan dostluğumuz ilerledi. Eve girmeden mutlaka dükkâna uğrardı, dertleşirdik. Zavallı adam... Büyük adamdı. Ben onun kadar okumuş, onun kadar münevver bir yazar daha tanımadım. Ah kara talih...”</p>
		<p>“Kitaplarını mı dediniz?”</p>
		<p>Evet, kitaplar demişti Alex. Babam kitapları olan bir yazarmış, hem de tartışmalara giren mühim bir yazar. Elim ayağıma dolandı. Ne diyeceğimi şaşırdım.</p>
		<p>“Bana onun kitaplarından verebilir misiniz?”</p>
		<p>Yaşlı adam ellerini havaya açtı.</p>
		<p>“Maalesef burada yok. Yarın ya da öbür gün uğrayın, evdeki nüshalardan getiririm.”</p>
		<p>Çok sarsılmıştım.</p>
		<p>“İyi misiniz? Biraz istirahat edin evladım.”</p>
		<p>“Ben çok şaşırdım. Babamın kitapları olduğunu bilmiyordum. Ben doğmadan ölmüş.”</p>
		<p>Yüzüme garip bir şekilde baktı.</p>
		<p>“Babanız hakkında... ne biliyorsunuz?”</p>
		<p>Omuz silktim.</p>
		<p>“Annem ondan pek fazla bahsetmezdi. Yazar olduğunu bile şimdi öğrendim. Zannederim siz benden çok daha fazlasını biliyorsunuz.”</p>
		<p>Mösyö Arakel beni dinlerken bir taraftan da dükkânın içinde bir ileri bir geri yürüyordu. Bir karar vermeye çalışır gibiydi. Sonunda derin bir iç çekti. Karşı karşıya oturduk. Küçük bir pipo çıkardı cebinden, tütünle tıka basa doldurdu. Kutuyu bana da uzattı. Aldım, Mekke marka tütün kutusunun üzerindeki resimde piposuna tütün dolduran bir Arap vardı. İşin komik tarafı, adamın elindeki tütün kutusu da Mekke markaydı, yani o kutunun üzerinde de kendi resmi vardı ve resmin içindeki adamın elinde de yine bu tütün kutusundan vardı. Başım döndü. Derin bir uçuruma ansızın başımı uzatıp bakmışım gibi geldi.</p>
		<p>“Babanız, Beşir Fuat mühim bir şahsiyetin, Hurşit Paşa’nın oğludur. Gürcü’dürler. Annesi de başka bir Gürcü aileden Memiş Paşa’nın kızıdır. Beşir Fuat annesinin ısrarıyla halayığıyla evlenir, ondan Mehmet Cemil adında bir oğlu olur. Şimdi otuzunu devirmiş olması icap eder. Daha sonra boşanırlar. Babanız saray cerrahının torunu olan Şaziye Hanım’la evlenir. Ondan da bir oğlu vardır. Siz yaşlarda olmalı.”</p>
		<p>Dinlerken heyecandan boğazım kurumuştu.</p>
		<p>“Nerede oturuyorlar şimdi?”</p>
		<p>“Selim Bey asker oldu. En son duyduğumuz Rumeli’de eşkıya kovaladığı... Şaziye Hanım o kadar düşkün ki oğluna, o da beraber gitmiş.”</p>
		<p>“Garip bir aile,” dedim.</p>
		<p>Mösyö Arakel yüzüme dikkatle baktı. Sanki yüzümde yazılı olan kaderin ileriki sayfalarını görmeye çalışıyordu. “Öyledir,” dedi.</p>
		<p>“Peki diğeri? Mehmet Cemil?”</p>
		<p>“Nicedir ortalarda yok, bir ara İstinye’de oturduğunu duymuştum. Ne yaptığını bilmiyorum.”</p>
		<p>İşte böyle. Şaşkın bir vaziyette çıktım Mösyö Arakel’in dükkânından. Sarhoş gibiydim. Afyonun tesiri zayıf bir dalga halinde ayaklarımın altından kayıp gidiyordu. Aradan o kadar zaman geçmesine rağmen mevcudiyetini hissettirmeyi başarıyordu. Dayanılmaz bir arzu değildi hayır, daha çok bir çekilme hali... Bir sarmaşığın ağaca dolanışı gibi tabii... Vücudum afyonun o muazzam dalgalarını istiyordu. Ama yapmadım. Pansiyona vardığımda Marcel beni bekliyordu. Kandilli’ye geçmek için beni beklemişti. Son vapura yetişebilirdik. Sen git, dedim, üstelemedi.</p>
		<p>Şimdi odamda bu satırları yazarken şaşkınım Alex. Mösyö Arakel’e sormayı ihmal etmiştim, babam ne çeşit kitaplar yazmıştı acaba? Yarına kadar nasıl bekleyeceğim, bilmiyorum.</p>
		<cite>F.</cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f47"><a class="si-backref" href="#ref_f47">47.</a><span class="si-footnote-text"> <em>Quasi</em>, dörtte bir demek, <em>semi</em> ise yarım. (Ç.N.)</span></div>
	</div>
	</body>
</html>