<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">Cuma</p>
		<p class="margin-high">Dün sıkıntılı bir şekilde sana cevap yazmaya kendimi zorladıktan sonra neler neler oldu Alex! Babamın kitapları! Onları aldım sonunda! İnanılmaz! Muhteşem!</p>
		<p>Tamam, en başından anlatıyorum.</p>
		<p>Dün sana iki satır mektup yazdıktan sonra odamda daha fazla duramayacağımı hissedip kendimi dışarı attım. Isabelle’in acısından yorgun düşmüş ruhumu yatıştırmak için limana indim, gemileri seyretmek için... Bana onu hatırlatsınlar diye belki. Sonra köprüden geçtim yürüyerek. Mısır Çarşısı’nda dolaştım biraz. İnsanlara baktım. Hangilerinin yakın bir zamanda başına büyük bir felaket geleceğini tahmin etmeye çalıştım. Herkesin bir zamanı vardı. Şimdi buralar, bu taştan sütunlar, bu dükkânlar, bu mallar, her şey sizin zannediyorsunuz ama elli sene sonra hiçbiriniz burada olamayacaksınız, sizlerin yerinde kendilerini ebediyete kadar buraların sahibi ilan etmiş başkaları olacak, diye düşünüyordum. Ne kalıyor geriye? Hiç!</p>
		<p>Böyle düşünceler içinde yürürken kendimi Mösyö Arakel’in dükkânının önünde buldum. Önceden kararlaştırılmış bir kaderin beklenen günü o günmüş meğer. Kapıdan içeri girer girmez Mösyö Arakel büyük bir heyecanla karşıladı beni. Yanındaki adama, “İşte bu o, Beşir Fuat’ın Fransa’daki oğlu,” diyerek tanıştırdı. Adam, Hamdi Bey, dikkatle süzdü beni: “Evet, doğru, aynı babasının gözleri...” dedi. O anda içimde nasıl bir sevinç dalgası oluştu Alex, bilsen. Bir yandan da aptal Fuat, diyordum kendime, ne var bunda sevinecek! Ama anla işte Alex, bu benzerlikle adeta bir babam olduğu ispatlanmıştı. “Bir babanın devamı olmak” hissi o kadar büyük bir mutluluk ve huzur veriyordu ki… Şimdi bunları yazarken yüreğim burkuldu... Demek o âna kadar köksüzlüğün acısını çekiyormuşum, lafını bile zikredemeden o boşluğun kederinde yüzüyormuşum...</p>
		<p>Mösyö Arakel masasının çekmecesinden üç kitap çıkardı.</p>
		<p>“Bunlar babanızın kitapları.”</p>
		<p>Hamdi Bey hangilerini verdiğini sordu. Mösyö Arakel, <em>Victor Hugo</em> ve <em>Voltaire</em>, dedi. İnanabiliyor musun Alex! Babam bu önemli şahsiyetler hakkında kitaplar yazmış. Eskimiş siyah ciltleri Mösyö Arakel’in elinden alırken aklımdan hızla Hugo’nun ve Voltaire’in hangi eserlerini okumuş olduğumu geçiriyordum. Çok fazla değildi. <em>Notre Dame</em> tamam da ya şiirler? Voltaire’in “Micromegas” adlı hikâyesi kalmış en çok aklımda bir de <em>Candide</em>. Dersini iyi çalışmamış tembel öğrenci gibi omuzlarımı kısarak kamburumu çıkardım. Victor’un karşısındaydım sanki. Neyse ki Hamdi Bey beni bu halden kurtardı. Kucağındaki kara kediyi okşayarak teskin eden bir sesle konuşuyordu.</p>
		<p>“Çok değerli bir filozoftu babanız. Ona çok haksızlık ettiler. Bir bilim mistiğiydi. Onu hiç anlamadılar. Vasiyetine bile saygı göstermediler...”</p>
		<p>Mösyö Arakel ters bir bakışıyla susturdu adamı. Kimler babama haksızlık etti, vasiyeti nedir, diye soramadım. Onun yerine parmaklarımla babamın yazmış olduğu satırları okşadım. Gözlerim hayretle açılmıştı. O âna kadar bir hiçti, sadece bir kelimeydi babam. Zihnimdeki hayallerden biriydi adeta. Mevcudiyeti bir rüyadan öteye gitmiyordu. Şimdi onun cümlelerine elimle dokunabiliyordum. Mösyö Arakel kitapları bana verdikten sonra, “Bunları okuyun, sonra gelin biraz sohbet ederiz, eminim hakkında konuşmak isteyeceğiniz meseleler olacaktır,” dedi. O anda adeta içimdeki başka biri dile geldi ve titreyen bir sesle Mösyö Arakel’e, “Acaba onun, Beşir Fuat’ın bir fotoğrafı var mı?” diye sordu. Yaşlı adam umutsuzca başını salladı. “Bir yerlerde vardır muhakkak ama bende yok,” dedi.</p>
		<p>Pansiyona döndüğümde Madam Regina’yla karşılaştık kapıda. Beni sevinç içinde görünce şaşırdı, iyi olup olmadığımı sordu. Çünkü son zamanlarda ne kadar kötü bir haletiruhiye içinde olduğumu çok yakından biliyordu. Çok iyiyim, dedim, daha iyi olamazdım. Elimde tuttuğum kitaplardan öyle bir kuvvet doluyordu ki içime... O âna kadar yaşadığım bütün korkunçlukların bir manası olduğu hissine kapılıyordum. Ben alelade bir adamın metresinden peydahladığı bir zavallı değildim. Benim babam bu eserlerin müellifiydi, önemli ve anlaşılmamış bir adamdı. İşte benim de dünya üzerindeki mevcudiyet sebebim buydu, onu anlamak.</p>
		<p>Kitapları sırayla okumaya başladım. Şaşkınlığım bir kat arttı. <em>Voltaire</em>’in girizgâhında aynen şöyle söylüyordu:</p>
		<blockquote>
			<p>İnsanlık tarihi boyunca, bilimin ve felsefenin parlak güneşi düşünceler semasında belirmiş ve gitgide gelişmiş, yükselmiş, yaydığı hakikat ışığı derece derece artmıştır. Yalnız bir kere tutulma meydana gelmiştir. Bu tutulmanın –on dört asır sürmüştür– doğurduğu cehalet ve taassup Eski Yunan ve Roma medeniyetlerini büyük bir karanlıkta bırakıp onların eserlerini gizlemiştir. Bunun sebebi, Hıristiyanlığın yayılışıdır ki bunu Hıristiyan âleminde yetişen önemli kişiler de kabul ederler.</p>
		</blockquote>
		<p>Aslında zaman zaman seninle konuştuğumuz konulardı bunlar değil mi? Dinin, insanlığın hakikati araştırmasının önündeki en büyük ve esaslı engellerden olduğunu hep söylüyorduk. Roma medeniyetinin kurduğu şehirleri sitayişle anmıyor muyduk? İnsanların meselelerini konuşmak için toplandıkları agorasıyla, hamamları, yolları, kütüphaneleri ve amfiteatrlarıyla antik Roma’nın Hıristiyan Batı’dan nasıl da ileri olduğunu biz de görmüyor muyduk? Her şeyin tartışılabildiği felsefe okullarının kilisenin dogmalarından üstün olduğunu... Evet, bildiğimiz şeylerdi bunlar ama yine de Batı ile Doğu’yu kıyasladığımızda, bugünün gelişmiş Hıristiyan âlemi ile geri kalmış İslam âlemi gözümüzün önüne geliyordu. Oysa bu kitapta babam farklı bir tarih resmi çiziyordu. Hıristiyan Batı taassubun karanlığında ortaçağını yaşarken Doğu’dan gelen yeni bir düşüncenin, yani İslam’ın bilimin ilerleme bayrağını devraldığını iddia ediyordu. İslam ve ilerleme? Doğrusu bu bana çok makul gelmedi ilk başta. Aklıma Üsküdar’da gittiğimiz zikirci dervişler geldi hemen, vücutlarına şiş sokan, iyi etsin diye hastalarını şeyhlerinin ayakları altında çiğneten bu insanlar mı hür düşünceden yanaydılar? Ya da nargilelerine yapışarak “Müslüman imparator İskender”in putperest gâvurları nasıl azgın sularda boğdurduğunu anlatan yaşlı sofular mı? Çocukluğumun okul hayatı hatıraları da çok uzak değildi. Arapça ve Türkçe okuyup yazmayı öğrenmiştim evet ama fen konusunda bir kara cahildim Fransa’ya gittiğimizde. Victor’un üzerimdeki emeği büyüktür, biliyorsun.</p>
		<p>İslam’la yükselen bilimin ışığının Endülüs’te Avrupa’yla tanıştığını, Rönesans’ın fitilinin bu karşılaşmadan ateşlendiğini söyledikten sonra Hıristiyanlık âlemini yerden yere vuruyordu babam:</p>
		<blockquote>
			<p>Asırlardır cehalet ve taassup karanlığı içinde yaşayan Avrupalılar, medeniyet ışığını takdir etmekten âcizdiler, bunları taassup boyunduruğu altına sokup öküz gibi istedikleri yere götüren ve menfaatleri için kullanan papazlar, halkı medeniyet ışığından uzak tutmuşlardır. Halkın gözüne çektikleri siyah perdenin bir ucunu hafifçe kaldırmaya kalkan olursa onlara işkence etmiş, diri diri ateşte yakmışlardır.</p>
			<p>Bunlar bildiğimiz ortaçağ tablosu ama bir “barbar” Türk’ün bundan yirmi sene önce çıkıp da kendinden emin bir şekilde bunları yazması ve o kişinin benim babam olması beklediğim bir şey değildi Alex. Devam ediyorum, dinle:</p>
			<p>Kurtuluşa ermiş az sayıdaki insanlar, acaba nasıl kişilermiş ki böyle büyük bir başarıya ulaşmışlar? Acaba kullandıkları silah neymiş? O küçük grubu oluşturan adamlar: Kopernik, Kepler, Galileo, Newton, Bacon, Descartes, Giordano Bruno ve diğerleri hakikatsever âlimler, fen adamlarıdır. Papazların işkencelerine ve cellatlarına karşı kullandıkları silah; gözlem, deney ve analize dayanan bilim ve fen, harcadıkları barut akıl yürütme, attıkları mermiler de faydalı delillerden başka bir şey değildir.</p>
			<p>Ah, bu nasıl bir gurur vesilesi! İlk fırsatta bu kitapları tercüme edip Victor’a göstermek istiyorum. Kitapta Voltaire’in insan sevgisinden, din yüzünden işkence gören insanlara nasıl kol kanat gerdiğinden söz ettikten sonra şu laflarına yer veriyor:</p>
			<p>On iki kişi Hıristiyanlığı yaymaya yetti, sözünü işite işite bıktım, on iki kişinin yaydığı Hıristiyanlığı yıkmak için bir kişinin yeterli olduğunu ispat etmeye adeta niyetleniyorum.</p>
		</blockquote>
		<p>Babam hiç kuşku yok ki bu Rönesans âlimlerinin takipçisiymiş. Ancak bundan çeyrek asır önce, istibdat döneminde bütün bunları nasıl biliyordu? Bilimin yılmaz bir savunucusu olmayı nasıl başarmıştı? Bunu aklım almıyordu.</p>
		<p>Victor Hugo’nun biyografisi daha da enteresan. Émile Zola’nın gözlüğüyle bakıyor Hugo’ya! XIX. asrın Hugo asrı olması gerektiğini söyleyenlere haddini bildiriyor. Babam natüralizmin de en hızlı savunucusuymuş meğer. Bildiğin gibi Hugo, Mayıs 1885’te o dillere destan cenaze töreniyle toprağa verilmişti. Bundan sadece birkaç ay sonra, babam temmuz ayında bu kitabı yazmış. Avrupa’yı bu kadar yakından takip etmesi şaşırtıcı, değil mi Alex? Fransa’nın birçok yerinde yaşayıp da olup biteni bu kadar iyi bilmeyen bir sürü insan olduğu düşünülürse bu daha da tuhaf bir hal alıyor. Bir de okusan Alex, bir de neler yazdığını okuyabilsen...</p>
		<p>Victor Hugo’nun 80. yaşı münasebetiyle bir araya gelinmiş bir toplantıyla başlıyor kitap. Herkesin Hugo’nun dehasını nasıl da kabul etmeye hazır olduğunu tasvir ediyor. Ama sonra da bu meselenin insanın tabiatından kaynaklanan bir durum olduğunu belirtiyor. Victor Hugo elli sene evvel böyle bir alakaya mazhar olamıyordu; çünkü o yenilikçi bir yazardı ve insanlar, tabiatları gereği yeniliklere kuşkuyla yaklaşırlar, diyor. Bu da bizim konuştuğumuz konulardan biriydi Alex! İnsanın yaşlandıkça alışkanlıklarına, inançlarına daha da sıkı sarıldığını biz de hep söylemez miydik? Sanki o inançlar insanı ölüm denilen sondan kurtarabilirmiş gibi... İnsan ne tuhaf bir mahluk! Çocukken korunma arzusu ağır bastığından yenilikten hoşlanmıyor, yaşlanınca kaybetme korkusundan...</p>
		<p>Asıl üçüncü kitap beni darmadağın etti. Fazlı Necip adlı bir arkadaşıyla yazışmalarından oluşan bu kitabı, arkadaşı babamın ölümünden sonra bastırmış. Mektuplaşmaları kitap haline getirilen kaç insan tanıyorsun Alex? Bu satırları yazarken çok tuhaf bir hisse kapıldım. Sanki bizim bu yazışmalarımız da kitap haline getirilip matbaalarda çoğaltılıp dünyanın çeşitli yerlerindeki kütüphanelere konulacak, biz öldükten, kemiklerimiz toza dönüştükten sonra bile okunacakmış gibi bir his... Ne müthiş bir şey olurdu, düşünsene, tam şu anda bu kelimeleri dünyanın bambaşka bir yerinde, bambaşka bir zamanda hayal bile edemeyeceğimiz birinin okuyor olması... En nihayetinde hepimiz ölüp gideceğiz ama işte bu canlılığımızın en şirin işareti olan düşüncelerimizin resimleri, kelimelerimiz bir kâğıdın üzerinde zamanda seyahat ediyor olacak. Üstelik son derece ucuz bir cihazla, yazıyla. Sevgili yazarın Wells ne derdi acaba bu fikrimize?</p>
		<cite>F.</cite>
	</div>
	</body>
</html>