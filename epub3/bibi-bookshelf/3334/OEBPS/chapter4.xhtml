<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">27 Ağustos, Gece</p>

		<p class="entry">Sevgili Alex,</p>

		<p>Bu satırları, gecenin geç bir vaktinde, mutluluktan sarhoş bir vaziyette yazıyorum. O kadar güzel bir gündü ki... Ömrüm oldukça bir benzerini daha yaşayabileceğimi zannetmiyorum.</p>
		<p>Isabelle’le geçen bütün bir gün... Mümkün olan her dakika beraberdik. Ilık ağustos güneşinin çizdiği kavisle beraber ışığa göre hizalandığımız şezlonglarımızda oturup yaşadığımız ânın tadını çıkardık. Isabelle çok güzel resim yapıyor, şaşırtıcı bir kabiliyeti var. Bilhassa deseni çok kuvvetli, basit bir karakalemle harikalar yaratıyor. Annenin atölyesinde çalışsa müthiş bir ressam olabilir.</p>
		<p>Ardımızda kalan Sardinya’nın tepelerinin, uzaklarda belli belirsiz görünmeye başlayan Sicilya kıyılarının, arada sırada sürüsünü kaybetmiş mahzun kuzulara benzeyen bulutların, güvertede laf olsun diye olta sallandıran denizcilerin resimlerini çok canlı çiziyordu. Bense, seri hareketlerle beyaz kâğıdın üzerinde mekik dokuyan, arada durup düşünen, çizgilerden, gölgelerden bir dünya ören, neredeyse Isabelle’den ayrı bir varlık olduğuna inanacağım o güzel elini hayranlıkla seyrediyordum. Sonra bir an geldi, Isabelle yeni bir sayfa açtı. Bana bakarak çizmeye başladı. Bakışları yüzümde, saçlarımın, sakalımın kıvrımlarında geziniyor, alnıma, burnumun ucuna, kirpiklerime muzip bir kelebek gibi konup kalkıyordu. Çok eğlendiğini yüzünün ifadesinden anlayabiliyordum. Dudağının kenarındaki gamzesi iyice belirginleşiyor, kulağının arkasına attığı bukleler serbestçe çözülerek gözünün önüne düşüyor, güneşin son ışıklarının en güzel tonları sevgili ressamımı akıl almaz renklere boyuyordu. Mutluydu, bunu hissedebiliyordum. Mucizelerini kendine saklayan engin maviliğin üzerinde keyifle Doğu’ya doğru giden gemimizde aldığım her nefeste içim ebedi bir hürriyet hissiyle doluyordu. Aramızdaki hava incelmişti, konuşmamıza bile lüzum hissetmeden, birbirimizin düşüncesine dokunabilir hale gelmiştik.</p>
		<p>Portremi göstermeye razı olduğunda sayfanın üzerinde belirmiş halim beni sarstı. Evet, bana benziyordu, bendim o resimdeki genç adam. Saçlarımın dalgası, sakalımın sivriliği, burnum, kulaklarım, her şeyim yerli yerindeydi. Ama gözlerimdeki ifade... Kuşkulu, hüzünlü, güvensiz, sanki biraz korkmuş. Bunu nasıl anlatmalı Alex? Gözlerimden açıkça okunuyordu acı. Oysa ben, o anlarda çok mutlu olduğumu zannediyordum. “Neden,” dedim Isabelle’e, “neden bu kadar hüzünlü çizdin beni? Ben hep gülümsüyordum sana...” Omuzlarını silkti, “Bilmiyorum,” dedi. “Bu kadar çizebildim.” Elini aldım, avucunun içini dudaklarıma götürdüm. Öptüm. Kokusunu içime çektim. Belli belirsiz vanilya ve zambak...</p>
		<p>Sonra... Sıcak yaz gecesinin içinde parlayan birer yıldızdık... Akdeniz’de yol alan gemimizin bordasında, gölgelere sarınarak aşkı tattık.</p>
		<p>Of, Alex, zaman neden akmak zorunda?</p>

		<cite>F.</cite>


	</div>
	</body>
</html>