<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Gölgeler ve Hayaller Şehrinde</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<p class="date">28 Ağustos 1908, Cuma</p>

		<p class="entry">Sevgili Alex,</p>

		<p>Rüya gibi geçen iki günün ardından hüzünlü bir yalnızlık hissi içinde yazıyorum bu satırları. Neresinden başlayayım?</p>
		<p><em>Ubi amor, ibi dolor.</em><a class="si-noteref epub-type_noteref" href="#f12" id="ref_f12">12</a> Seninle sık sık tekrar ettiğimiz laflardan biriydi. Ancak bu dört günü yaşadıktan sonra sözün ne ifade ettiğini idrak ettim. Hakiki aşka düşmeden acısını tahayyül etmek ne kadar da boş bir çaba. Platon’un mağarasında yaşayanların dışarıyı asla bilememelerinden hiçbir farkı yok. Meyhaneler kapanana kadar ucuz şarapları galonla içmemizin sebebi, haydi seni dışında tutayım, benim içmemin sebebi mevcut bir aşk acısını teskin etmek değildi, şimdi anlıyorum. Neydi biliyor musun dostum? Her gencin içine düştüğü, içine düştüğü için utandığı, utandığı için de utanç verici şeyler yaptığı bir durum: Büyük bir aşk acısına sahip olmamanın acısı. Kendimi zorlayarak Cécile’in yüzünü gözümün önüne getirir, kalbimde bir yerin acımasını beklerdim boş yere. Ah, işte şimdi anlıyorum o beklediğim yürek sızısının nasıl da kendiliğinden, nasıl da derinden vurup insanı yere serdiğini.</p>
		<p>Alex, bu satırların yazarı aşk acısının sarhoşudur, şaşılacak denli mutlu ve aynı anda kederlidir. Haz ve acının, iki zıt kutbun, adeta geceyle gündüzün aynı anda, kendi karanlık ve aydınlığından bir nebze olsun kaybetmeden bir arada bulunabilmelerinin mucizesi karşısında nefesim kesiliyor. Zannederim, bu ancak Tanrı’nın yaşayabileceği bir tecrübe... Şimdi artık onu da anlıyorum. Elbette papazların anlattığı gibi bulutların arasında oturan devasa bir baba hayaleti değil, hayır. Kelimelerim ne yazık ki yetmiyor... Dünyada kötülüğün ve iyiliğin bir arada bulunmasına sonsuz bir mutluluk, sevgi, neşe ve aynı zamanda acı, keder ve üzüntüyle bakan bir ruh! Bir bakış sadece. Benim gibi bir sarhoşun tanrı tarifi de ancak böyle bir şey olabilir. Tamam, sadece aşk sarhoşluğu değil, daha çoğu ucuz Marsilya şarabından kaynaklanan bir sarhoşluk. Ama itiraf etmeliyim şarap aşkın en sadık dostu! Her zaman Mallarme:</p>

		<div class="letter html5_section">
			<p>Ten hüzünlüdür, heyhat! Ve okudum bütün kitapları</p>
			<p>Kaçmak! Oradan kaçmak! Hissediyorum ki bütün kuşlar sarhoş</p>
			<p>Bilinmez köpüklerin ve göklerin ortasında uçarak!<a class="si-noteref epub-type_noteref" href="#f13" id="ref_f13">13</a></p>
		</div>

		<p>Isabelle! Adını yazdım ve nefesim kesildi. Hayranlıkla seyrettim bu kelimeyi bir süre. Onun adını temsil eden bu harfler ne kadar da kutsal görünüyor şimdi. Isabelle... Bu harflerin bir araya gelişinde kaderimi belirleyecek bir kudret olduğunu hissediyorum. Şaşırdın değil mi? Muhtemelen şaka yaptığımı düşünüyorsun. Tanrı da aşkı şakacı bir ânında yaratmış olmalı. Doğrusu ben de içimde yükselen bu garip hisleri yazıya dökerken aynı kuşkuya kapılmıyor değilim. Çünkü aşk bu kadar çabuk ve şiddetli gelebiliyorsa, aynı hızda da kaybolup gidebilir.</p>
		<p>Aklından geçenleri tahmin edebiliyorum. Şimdi karşı karşıya oturuyor olsaydık...</p>
		<p>Sağ kaşın kendiliğinden kalkar, ilk aklına geleni hemen söylememek için oyalanırsın, piponu masanın kenarına vurarak külünü boşaltırsın ve sonra beklenmedik bir yerden konuya girersin. Sokrates gibi kendime sorular sormamı sağlarsın: Acaba insanın ilk defa evinden bu kadar uzak olması onu ruhen zayıf düşürür mü? Annesini kaybetmiş olmak kişiyi kadınlara karşı daha hassas olmaya iter mi? Yalnızlık insanın hissiyatını değiştirir mi? Böyle düşüneceğini biliyorum. Seni o kadar iyi tanıyorum ki... Aramızda millerce mesafe de olsa sesini duyabiliyorum. Evet. Bu söyleyeceklerini ben de düşündüm. Hayır, öyle değil diye inkâr etmeyeceğim. Belki de öyledir ama umurumda değil Alex. Varsın hepsi bir hayal olsun, kimi zaman rüyada görülenler hakikatte yaşananlardan daha fazla tesir etmez mi insana?</p>
		<p>Bu sabah Messina limanına yanaştık. Akşama kadar da gemimiz limanda bağlı kaldı. Yiyecek ve su ikmali yaptılar. Ben de Isabelle ve annesini Messina’da yaşayacakları yere götürdüm. Bu arada postaneye uğradım, Feride’ye ve sana yazdıklarımı postaladım. Senin mektuba bir de Messina Katedrali’nin kartpostalını koydum. İlgini çekecek bir eser, XII. yüzyıldan kalma Gotik bir kilise. Ne yazık ki içini gezemedim. Isabelle ve annesini, fırıncılık yapan akrabalarının yanına yerleştirdim.</p>
		<p>Yaşlı bir çınar ağacının gölgesinde zamanın akmadığı küçük bir meydana bakan çok şirin bir dükkânları var. Hemen masaları uç uca ekleyip sokakta harika bir sofra kurdular. Sandıklardan beyaz örtüler çıktı, en güzel tabak takımları, şarap kadehleri... Mor üzümler, ballı incirler, mayhoş orman meyveleri ikram ettiler yemekten önce. Ardından zeytinyağına bulanarak kızartılmış sarımsaklı ekmekler, domuz pirzolası, tatlı patates ve baharatlı şaraplarla hayat boyu unutamayacağım bir ziyafet çektiler. Isabelle’le nişanlıymışız gibi yan yanaydık. Komşuların bizi birbirimize yakıştırması da cabası. Yeni doğum yapmış esmer güzeli bir anne, bebeğini Isabelle’in kucağına verdi, etrafa gülücükler dağıtan sevimli bir oğlandı. Isabelle hemen mırıl mırıl bir ninni söylemeye başladı. “<em>Fai la ninna fai la nanna</em>...”<a class="si-noteref epub-type_noteref" href="#f14" id="ref_f14">14</a> Genç bir aile olmuştuk sanki. Bunu Isabelle’in annesinin yaşlarla dolmuş gözlerinden anlayabiliyordum. Bu dev çınarın kuytusunda zaman nehri yavaşlayarak ılık kollara ayrılıyor, beni içine alarak akıyordu.</p>
		<p>Az kalsın gemiyi kaçıracaktım.</p>
		<p>Isabelle beni limana kadar geçirirken hep okuduklarından, dünyada olup biten heyecan verici olaylardan bahsediyordu. Burası güzel bir yer, dünyanın bütün gemileri buraya uğruyor, diyordu. Oysa Paris’ten sonra bu küçük liman kentinde ancak bir hafta gecikmeli gelen gazetelerden dünyayı takip edebilecekti. Hayat Avrupa’da baş döndürücü bir hızla değişirken o burada, taşrada sıkışıp kalacaktı. Belki o küçük meydana bakan başka bir dükkâncıyla evlenecek, peş peşe çocuklar doğuracak, her günü bir öncekinden daha sıkıcı geçecekti. Belki seneler sonra bir akşam durduk yere beni hatırlayacak ama resmimi çizdiği o defteri çoktan kaybetmiş olacağı için yüzümü gözünün önüne getiremeyecek, kimi detayları hafızasında değiştirerek kendine başka bir mazi yaratacaktı. Böyle olmamalıydı. İçimden bir ses kadere mâni olmam gerektiğini söylüyordu. Ama yapabileceğim bir şey yoktu.</p>
		<p>Gemiye döndükten sonra aklım da kalbim de karmakarışıktı. Isabelle’i bir daha görebilecek miydim? Gidip Messina’ya yerleşemezdim. Benimle Paris’e geri döner miydi? Aslında çok da zor değildi Isabelle’in de parçası olduğu bir istikbal hayal etmek. İstanbul’da işim bittikten sonra Messina’ya dönebilirdim, Isabelle’e niyetimi açıklayabilirdim, beraber Paris’e gider, evlenirdik. Hayalini kurmak ne kadar kolay olursa olsun, içimde uğursuz karanlık bir ses bunun asla mümkün olmayacağını söylüyordu. Dünya keşfetmemi bekleyen kocaman bir yerdi, daha ilk basamağında vaz mı geçecektim? Böyle karışık düşüncelere boğulmuş bir durumda güvertede durmuş limandan ayrılışımızı seyrediyordum ki Marcel’in telaş içinde bana doğru geldiğini fark ettim. Heyecanla konuşurken gözlükleri parlıyordu.</p>
		<p>“Franck neredesin? Sabahtan beri ortada yoksun. Sabahattin Bey mülakat yapmayı kabul etti. Yarın, sabah ışığında fotoğrafını çekeceğim. Bugün en nihayet kartımı vermek için bir fırsat buldum. <em>L’Illustration</em> içinse tamam, dedi.”</p>
		<p>İçimden güldüm. Sabahattin Bey’le çoktan tanışmış olduğumu, aslında beni tanımış ve güvenmiş olduğu için kabul ettiğini söylemedim. Eskiden olsa, Isabelle’den önce demek istiyorum, hemen bu lafları yapıştırır, karşımdakinin yersiz böbürlenmelerine son verirdim. Ama şimdi umursamadım.</p>
		<p>Böyle işte sevgili dostum. Aşkla olgunlaşıyorum. Eğer bu küçük maceraya aşk denirse tabii.</p>
		<cite>F.</cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f12"><a class="si-backref" href="#ref_f12">12.</a><span class="si-footnote-text"> (Lat.) Her nerede aşk varsa, orada acı vardır. (Ç.N.)</span></div>
		<div class="si-footnote html5_aside epub-type_footnote" id="f13"><a class="si-backref" href="#ref_f13">13.</a><span class="si-footnote-text"><em>La chair est triste, hélas! et j’ai lu tous les livres. / Fuir! là-bas fuir! Je sens que des oiseaux sont ivres / D’être parmi l’écume inconnue et les cieux!</em> (Ç.N.)</span>
			<p>Biz metinde değişiklik yapmadık ancak şiirin Türkçede farklı çevirileri var. Bu mısraları Orhan Veli şu şekilde çevirmiş: “Bütün hazları tattım, kitapları okudum, / Ah, kandırmadı; kaçmak, kurtulmak istiyorum. / Bir başka köpükle gök arasında kuşlar / Orada şimdi kim bilir ne kadar sarhoşlar?” Kemalettin Kamu’nun çevirisi biraz daha farklı: Ten bitirdi hazlarını, tükendi kitap; / Kaçsam, kaçsam uzaklara… Üstümde mehtap; / Sanıyorum en güzeli mest oluşların / Gökle engin arasında uçan kuşların.” Can Yücel çevirisi ise şöyle: “Hayır yok tenden artık; hatmedildi kitaplar. / Ah! Bi kaçsam! Bilirim, o mest kuşlara diyar, / Bir akl’almaz köpükle göklerin arasında.” (Y.N.)</p>
		</div>
		<div class="si-footnote html5_aside epub-type_footnote" id="f14"><a class="si-backref" href="#ref_f14">14.</a><span class="si-footnote-text"> (İt.) Uyusun da büyüsün ninni. (Ç.N.)</span></div>
	</div>
</body>
</html>