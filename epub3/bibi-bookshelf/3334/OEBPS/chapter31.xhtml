<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">Pazar</p>
		<p class="margin-high">Ah sevgili Alex, Ahmet Mithat’ın kitabını keşke hiç okumasaydım, hiç bilmeseydim...</p>
		<p class="margined">Beşir Fuat’ı nasıl tanıdım diye bir bölümle başlıyor. Hatta komik bir sahneyle ilk karşılaşmalarını resmediyor. Ahmet Mithat, gazetesindeki ofisinde çalışırken Beşir Fuat giriyor içeri. O tarihte yakışıklı genç bir asker. Gülümseyerek elini uzatıyor, Ahmet Mithat da, “Batılılar gibi el ele tutuşacağımızı zannederek elimi uzattım,” diyor. Babam ise Ahmet Mithat’ın elini sıkıca kavrayıp öpüyor. Buranın selamlaşma âdetleri çok farklıdır Alex. Herkes yaşça ve mevki olarak kendinden büyük olanların elini öper. Ahmet Mithat’ın şaşkınlığı İstanbul’da âdetlerin bir süredir değişmekte olduğunun bir işareti galiba. Sonra aralarında güzel bir sohbet geçmiş. Ahmet Mithat anladığım kadarıyla çok meşhur bir yazar. Üstelik de dürüst biri olmalı. Çünkü Beşir Fuat’ın eserlerini yazarken ona yardım ettiğini söyleyenlere karşı bunun doğru olmadığını, babamın eserlerini kimseye göstermediğini hatta bu yüzden biraz da kibirli göründüğünü belirtiyor. Bu ince kitabın ikinci bölümünü Beşir Fuat’ın dış görünüşünü, huylarını, ahlakını, tahsil ve askerlik hayatını detaylı bir şekilde anlatmaya ayırmış. Fransızcası müthişmiş, sadece tercüme etme seviyesinde değil, çok iyi eğitimli bir Fransız gibi ve hatta daha iyi Fransızca yazarmış. Bu satırları okuyunca gururlanmadım desem yalan olur. Ama ben de bir Fransız olarak onun yüzünü kara çıkartmayacak kadar Türkçe okuyup yazabiliyorum, diye düşündüm. Şimdi sana yazarken bir defa daha fark ettim. Evet, babamdan çok anneme aidim. Hatta mukayese kabul etmez şekilde anneme, annemin tabiyetine... Babam, babam diyorum. Ne acıklı ve ne kadar komik. O benim babam değil. Evet, onun kanı dolaşıyor damarlarımda ama hepsi o…</p>
		<p>Ahmet Mithat, kitabında Beşir Fuat’ın münevverliğini, fen ve edebiyata olan hâkimiyetini övdükten sonra asıl meseleye doğru geliyor. Sefahate düşkünlüğü konusundaki dedikodular. Aslında böyle eğlence yerlerine gittiğini kabul ediyor ama kimsenin onu sarhoş görmediğini, kimseyi incittiğini duymadığını da ekliyor.</p>
		<p>Üçüncü kısmın üzerinde <em>İntihar Şekli</em> yazıyor. Bu bölümü okurken Alex elim ayağım titredi. İntihar gününe kadar herhangi bir keder ya da sıkıntı hali göstermediği, hatta bu işi yapmak için önceden bazı hazırlıklara giriştiği anlatılıyordu. İntihar için odasına kapanıp bazı mektuplar yazmış. Biri zabıtaya hitaben, intiharından kimsenin sorumlu olmadığını, kendi arzusuyla bu kararı verdiğine dair bir not. Boşuna tahkikat yapmayın, demiş. Vücudunu da tıp mektebine bağışlamış, kadavra olarak üzerinde çalışılması için! Yerine getirilmeyen vasiyeti de buymuş... Bir de tabii Ahmet Mithat’a bir mektup yazmış. Ardından da intiharını icra etmiş.</p>
		<p>Kitabı okudukça başım dönüyordu Alex. Gotik bir romanın veya <em>Dr. Jekyll ve Mr. Hyde</em> gibi acayip bir hikâyenin içinde gibi hissediyordum kendimi... Artık babam olduğunu hayal edemediğim bu adam her şeyi soğukkanlılıkla planlayarak kendi hayatına son vermiş ve bu acayip olay üzerine memleketin en meşhur yazarı bir kitap yazarak bütün detayları tarihe bırakmış. Düşünsene Alex, ne kadar kokainin uyuşturmak için kâfi geleceğini anlamak için bir kedi üzerinde deneme yapmış! Kediye kokaini şırınga edip o bölgeyi dağlamış, kedinin hiç acı hissetmediğine şahit olmuş. Aynı şekilde kendine de uygulamış. Kokaini bileklerine, boynuna zerk edip o damarlarını usturayla kesmiş. Yazarken bile kanım donuyor Alex. Bu nasıl bir iştir? Daha bitmedi. Ölüm ânını da kaydetmiş:</p>
		<p class="note">Ameliyatımı icra ettim, hiçbir ağrı duymadım. Kan aktıkça biraz sızlıyor. Kanım akarken baldızım aşağıya indi. Yazı yazıyorum kapıyı kapadım, diyerek geriye savdım. Bereket versin içeri girmedi. Bundan tatlı bir ölüm tasavvur edemiyorum. Kan aksın diye hiddetle kolumu kaldırdım. Baygınlık gelmeye başladı...</p>
		<cite>F.</cite>
	</div>
	</body>
</html>