<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">12 Kasım, Perşembe</p>

		<p class="entry">Sevgili Alex,</p>

		<p>Bir hikâye daha bitti. Yine kayıptayım. Kaybediyorum. Azalıyorum: Isabelle evleniyor.</p>
		<p>Kısa, sadece durumu bildiren, kuru, hislerini ele vermeyen bir mektup yazmış. Bundan öncekilerde de –ki hepsi hepsi üç mektup– Messina’da çok sıkıldığından söz ediyordu. Ama bu sefer çok ciddi.</p>
		<p>Lyon’da uzak bir akrabaları varmış, zengin, orta yaşlı bir adam. Belli ki kırk yaşlarında hali vakti yerinde bir Quasimodo, güzel Isabelle’e talip olmuş. Bu adadan tek çıkışım bu teklif, diye yazmış. Galiba kabul edeceğim ve yakında Fransa’ya döneceğim, diyor. Bu çok garip bir his Alex. Hayatımın bütün gayesini kaybetmiş gibiyim. Oysa son zamanlarda Evelyn’in etrafında pervane olmaktan çok mutluydum. Ama şimdi Isabelle’i kaybetme ihtimali beni çıldırtıyor. Belki de beni her gördüğü kadına âşık olan zayıf bir adam olarak görmeye başladın. Haklısın Alex! Evet, bir yandan Evelyn’e dair hayaller kuruyorum bir yandan da Isabelle’i istiyorum. İşin kötü yanı bu arzular birbirini yok edeceğine güçlendiriyor. Acaba atalarımın barbar kanı mı yüreğimi bu arzularla gümbürdeten?</p>
		<p>Bir haremi olmak! Hah, acı acı gülmek geliyor içimden. Şu zavallı pansiyonu mesken tutmuş, kendi memleketinde bir yabancı olan acınası yaratığın ihtirasına gülünmez de ne yapılır!</p>
		<p>Bazen kendime acımaktan yorulduğumda, seni ve Sophie’yi düşünüyorum. Sizi kıskanıyordum Alex. Evet, yanlış okumadın. Sana belki de en çok ihtiyaç duyduğum zamanlardı. Feride evlenip gitmiş, annemi toprağa vermiş, dünya üzerinde yalnız kalmıştım. Sense ikimizin de asla okumayacağı, burun kıvırdığımız o romanlarda olabilecek bir aşk hikâyesinin içindeydin. Ressamlara poz vererek hayatını kazanan fakir ama güzel Sophie ile ünlü ressam Georgette Valané’nin oğlu, istikbali parlak hukuk talebesi Alex’in imkânsız aşkı! Alex bir gün annesinin atölyesine gider, kaderin garip bir tesadüfü Sophie bir İran halısının üzerinde çırılçıplak uzanmış poz vermektedir. Alex’in ilk defa şahit olduğu bir sahne değildir bu ama bu seferki model, stüdyonun buz tutmuş camından güçbela kendini gösteren şakacı kış güneşine karşı uyuyor gibi uzanmış Sophie, hayatında gördüğü en güzel şeydir. Georgette oğlunun yaptığı tabloyu değil de hayranlıkla modelini seyrettiğini fark eder etmez onu dışarı atar ama artık çok geçtir. Alex’in kalbine aşk ateşi dolmuştur bir kere. Sophie’nin yolunu gözler, takip eder, olmadık yerlerde karşısına çıkar, kapısında yatar ve mutlu son. İşte sen bu hikâyeyi yaşarken ben de yanı başında şaşkınlıkla seni seyrediyordum. Sanki artık sen, tanıdığım Alex değildin. Belki de aşk korkusu o zamanlar yapıştı yakama. Kim bilir... Neyse, bütün bunlar geçmişte kaldı.</p>
		<p>Isabelle’in mektubunu aldığımdan beri rüyamda sürekli annemi görüyorum Alex. Birbirine benzeyen, birbirinin devamı gibi aynı renkte aynı histe rüyalar bunlar. <em>In somnis veritas.</em><a class="si-noteref epub-type_noteref" href="#f40" id="ref_f40">40</a> İstanbul’dan Paris’e gidiyoruz. Eski, pis bir geminin güvertesindeyiz. Annem uzaklara bakıyor. Bir yanında Feride, diğer yanında ben... İyice birbirimize sokulmuşuz. Ben annemin yün şalının ucundan sıkı sıkıya tutuyorum. Geminin bütün o korkunçluğuna rağmen annem mutsuz değil. Birden parmağıyla uzakları gösteriyor. Neşeli bir sesle, “Bakın devler,” diyor. Bakıyorum. Sadece uzaklarda adalar var. Onları uyuyan devlere benzetiyorum, hoşuma gidiyor. Nasıl olduğunu anlamadan büyüyorum. Isabelle’le beraber yunusları seyrediyoruz. Ya da tersi oluyor, güzel başlıyor rüya; Isabelle’le güvertedeyiz, yıldızlara bakıyoruz, ay doğuyor kocaman. Mutluyum. Sonra karanlık bir bulut geliyor; ay, yıldızlar görünmez oluyor. Geminin güvertesi kararıyor. Isabelle’i bulamıyorum. Orada arkası dönük, şalına sarınmış vaziyette duran bir kadın var, Isabelle olduğunu ümit ederek ona doğru yürürken adımlarım küçülüyor, küçülüyor, on yaşına dönüyorum, o kadının şalına dokunurken annem olduğunu çoktan biliyorum. O kadar hakiki bir his veriyor ki bu rüyalar, ancak uyandıktan uzun bir süre sonra kendime gelebiliyorum.</p>
		<p>Annemin yasını atlattım zannediyordum ama Isabelle’den gelen bu mektupla hiç de öyle olmadığını anladım. Isabelle’i kaybetme ihtimali annemin ölümünü hatırlatıyor sanki. Nedir beni bu şekilde hissetmeye iten? Annemle Isabelle birbirine benzemiyorlar, hayır asla. Annemi sen hiç görmedin ama biraz bana benzer. Onun gözleri biraz daha açık yeşildi, benden daha kumraldı, kemikli bir yüzü vardı, sivri bir çenesi, hafif kemerli bir burnu. Saçlarını hep arkadan topuz yapardı, bunun kendisine asil bir hava verdiğini düşünürdü. Paris’e, Victor’un yanına taşındıktan sonra hep koyu renk elbiseler giydi, matemde gibi. Ama İstanbul’dayken çok daha renkli giyinirdi. Bordo kadife elbisesini hatırlıyorum şimdi, birörnek şapkası, beyaz gömleği, yakalarında minik çilek işlemeleri olan... Zannederim İstanbul’da daha mutluydu. Oysa Feride doğmadan önce bir defa daha Fransa’ya dönmüş. Sonra Feride’ye hamile olduğunu fark edince babam yeniden İstanbul’a çağırmış, işte o benim içine doğduğum Kuzguncuk’taki evi tutmuş...</p>
		<p>Anneme dair hatıralarım benim bütün çocukluğum aslında. Babamı hiç tanımadım ki. Ben doğmadan aylar önce ölmüş. Doğacağımdan haberi bile yokmuş. Bu yüzden de annem, benim sıcaklığından istifade ettiğim tek insandı. Tabii Halide de vardı, o da en az annem kadar yakındı bana ama annemle aramızda çok istisnai bir bağ vardı. Belki benimle ve Feride’yle hep Fransızca konuştuğu içindir, bilemiyorum, Halide’nin bizden farklı olduğunu ve bir gün kopacağımızı hep içten içe hissederdim. Ama bir yanımla, annem ve Feride’den de farklı olduğumu düşünürdüm. Bunu nasıl anlatmalı, çok karışık bir his. Hem erkek olduğum için ama hem de başka bir sebeple onlardan farklıydım. Mesela Feride annemle birlikte diz çöküp dua ederken ben onlara katılmazdım. Onlardan değildim. Böyle zamanlarda Halide’nin dünyasının bir parçası olduğumu hissederdim. Belki de bunun sebebi sünnetli oluşumdu. Ben babamdan dolayı Müslüman’dım, galiba öyle düşünüyordum. Belki de mahalledeki diğer arkadaşlarımla aynı zamanda okula gönderildiğim içindi. Hasan’la aynı sene başlamıştık okula. Yaz biterken korkulu hikâyeler anlatıyordu Hasan okula dair ama ilk gün gelip çattığında hiç de beklediğimiz gibi olmadı. Amin alayı denilen bir âdet vardır burada; okula başlayan çocuklar bütün mahalleyi gezerler. Biz de heyecanla alayın önünde bütün mahalleyi dolaşıp komşuların hayır dualarını almış, bayramlarda olduğu gibi mendil içine koydukları şekerleri ve harçlıkları cebimize indirmiştik. Annem böyle zamanlarda hep geride, gözlerinde yaşlarla beni hayranlıkla izleyen bir kadın olarak kalmış aklımda. Tabii İstanbul günlerimizde. Paris’e, Victor’un evine yerleştikten sonra asla lafını etmediğimiz, hiç yaşamamışız gibi yaptığımız İstanbul günleri... Çünkü artık biz başka birileri olmuştuk. Franck ve Valérie’ydi isimlerimiz. Victor ve adeta ondan südur eden bütün Paris bizi bu isimlerle tanıyordu. Kafam çok karışıktı. Feride de ben de insanların yeni bir memlekete gittiğinde kendi isimlerinin oranın diline tercüme edilmesi gerektiğine inandırmıştık kendimizi. Tabii, annemizin nasıl olup da İstanbul’da Marie olmaya devam edebildiğini sormak aklımıza gelmiyordu.</p>
		<p>Bazen aynı odada yattığımız zamanlarda uykusunda Feride’nin Türkçe konuştuğunu duyardım. O zaman rüyasında İstanbul’u gördüğünü düşünürdüm. Halide gelirdi aklıma. Hamur açtığı yuvarlak tahta sehpası. Avluda çınlayan kahkahası. Devasa boyu... Çünkü İstanbul demek benim için Kuzguncuk’taki o ev, Halide, sokağımız, arkadaşlar, yıkık duvarın arkasındaki incir ağacı, bahçeler, balıkçılar, girmememiz konusunda sürekli tembihlendiğimiz Boğaz demekti. Çocukluğun uzak masal ülkesiydi. Belki de şimdi Kuzguncuk’a, evimizin bulunduğu mahalleye gidemiyor oluşumun sebebi bu masalı bozarım korkusuydu.</p>
		<p>Annem Fransa’da bambaşka bir kadın olmuştu. Yüzü hiç gülmeyen, hep bilmediğimiz bir acının yasını tutan, kederli bir kadın... Hastalığı o kadar ani oldu ve o kadar hızlı ilerledi ki… belki de çoktandır vardı ama saklıyordu ya da geçer diye üzerinde durmuyordu. O aralık bütün arzusu Feride’nin evliliğiydi. Hakikaten de Feride evlendi, gidip evine yerleşti, annem yatağa düştü. Yorgunluk, dedik, geçer, dedik ama yüksek ateş, o melun öksürük... O öksürdükçe benim içim parçalanıyordu. Bu hastalık onun hayatının özeti gibiydi. Istırap içinde geçmiş bir ömür.</p>
		<p>Peki Isabelle? Niçin onu ve annemi aynı rüyada, bir madalyonun iki yüzü gibi görüyorum? Isabelle ne sebeple annemin devamı olsun ki? Isabelle’in simsiyah saçları var, İtalyan köklerini hiç saklamayan, koyu renk gözleri var içinde ateşlerin yandığı, kalın pembe dudakları, ucu kalkık yuvarlak şirin bir burnu var. Annem gibi ince uzun da değil, tam tersine benden biraz daha kısa, yuvarlak hatlara sahip. Sesi daha kalın, vurguları <em>Parisien</em> değil, biraz taşra tınısına sahip ama kesinlikle okumuş birinin havası var onda. Oysa annem hep romantik, hüzünlü. Belki oynadığı oyunlardaki rollerine çok alışmıştı, onlardan en çok yakışanı seçmişti kendine.</p>
		<p>Isabelle’i kaybetmek düşüncesi dayanılmaz bir hal aldığı için oturdum ciddi bir mektup yazdım. Gitme Isabelle, dedim. “Sen gidersen ben yaşayamam, beni bekle, sana geleceğim, çok yakında,” gibi ağlamaklı âşık cümleleri yazdım. Sabahlara kadar yazdım, okuyup nefret ettim, yırtıp yeniden yazdım ve bu böyle devam etti. Onu kendime bağlamak istiyordum. Onu hayatımın içine hapsetmek... Sadece benim olsun istiyorum. Gemide kucakladığım gibi yine onu kollarımın arasına almak istiyorum.</p>
		<p>Neler söylüyorum böyle Alex?</p>
		<p>Kendimi tanıyamıyorum.</p>
		<p>Bu sence aşk mı?</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f40"><a class="si-backref" href="#ref_f40">40.</a><span class="si-footnote-text"> (Lat.) Rüyalar hakikati söyler. (Ç.N.)</span></div>
	</div>
	</body>
</html>