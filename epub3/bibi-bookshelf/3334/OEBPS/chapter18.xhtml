<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">11 Aralık, Cuma</p>

		<p class="entry">Sevgili Alex,</p>

		<p>Ne diyeceğimi, kendimi nasıl affettireceğimi inan bilmiyorum. Mektubun geldi ve okumaya başladığım anda yaptığım korkunç hataları fark ettim ama çok geç değil mi? Ama inan, sen ve Sophie hakkındaki hislerimde samimiydim, en azından bu beni melek yapmasa da şeytan olmaktan kurtarmaz mı?</p>
		<p>Tabii sen her zamanki kibarlığınla bana doğrudan teessüflerini bildirmek yerine başka bir olayı anlatarak hakikati anlamamı sağladın. Çok üzgünüm. Ama bilmiyordum, hakikaten Georgette’in bu kadar taş kalpli bir insan, korkunç bir anne olabileceğine ihtimal vermiyordum. Belki de resimleri yüzünden... İnsan o yeşil kahverengi tonlarda hüzünlü kadınlar resmeden bir sanatçının bu derece katı olabileceğine ihtimal vermiyor. Ben de anneni yaptığı resimlerden tanıyordum. Doğrusu hastalığının da bu derece ilerlediğinin idrakinde değildim. Doktorlar ve anneler her şeyi büyütürler, diye düşünüyordum. Benim cephemden bakıldığında, sen istikbali parlak bir hukukçuydun, şiirden felsefeye büyük bir ustaydın, artık ünlü bir ressam olan Georgette Valané’nın oğluydun, su damlası gibi güzel bir sevgilin vardı. Bense zavallı annesini toprağın derinliklerine gömdükten sonra Paris’te nereye tutunacağını bilemeyen yarım akıllı bir melez, istikbali meçhul, kalbi boş ve yalnız bir adamdım. Ne fena ki içinde bulunduğun vaziyeti anlamam için tek tek, satır satır bana her şeyi yazman gerekti. Çok üzgünüm. Hakikaten çok üzgünüm ve çok utanıyorum.</p>
		<p>Anlamadığım, Sophie’nin nereye kaybolduğu... Annenin sanatoryumu basması, ortalığı yıkıp dökmesi çok korkunç. Peki hemşireler, sana yakın olanlar anlatmadı mı, annenin Sophie’ye ne yaptığını? Hepsinin korkudan sindiklerini söylüyorsun ama zamanla açılırlar. Bekleyip görmekten başka çare yok.</p>
		<p>Ne diyeceğimi bilemiyorum Alex. Bana yaz, her detayı, her şeyi yaz; burada, hasta yatağımda anbean ölüme yaklaşırken asla göremeyeceğim yerleri, yaşayamayacağım anları bana yaz, yaz ki ben de yaşamış kadar olayım, diyorsun. Bana en ağır gelen bu cümlelerin oldu. Sana tabii ki yazacağım ama şunu unutma, iyileşme ümidini kaybedersen her şeyi kaybedersin. Doktorunun lafları kulağımda hâlâ: Bu bir savaş, hastalığın seni yenmesine müsaade etmeyeceksin, biz elimizden gelen cephaneyi temin edeceğiz ama cephede savaşacak olan sensin, demişti, hatırlıyor musun? Bu yüzden kuyruğu hep dik tutacağız. Wells Usta’nın dediği gibi: Dün düştük ama bugün kalkacağız.</p>
		<p>Aziz ve asil dostum, affet. Ben yalnızlıkla kırbaçlanarak terbiye olmuş bütün insanlar gibi kendinden başkasını düşünme kabiliyeti az bir adamım. Affet.</p>

		<cite>F.</cite>
	</div>
	</body>
</html>