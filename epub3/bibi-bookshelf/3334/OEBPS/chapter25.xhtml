<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">26 Aralık, Cumartesi</p>
		<p class="entry">Sevgili Alex,</p>
		<p>Daha mektuplarını yeni postaya verdim ama yine kâğıdı kalemi aldım elime. Sana yazarken zihnimde bir açıklık, berraklık oluşuyor. Mektup, sözünün bitmesini sabırla bekleyen iyi bir dinleyici.</p>
		<p>Haletiruhiyem karmakarışık. Tam hayatımı bir düzene sokmaya çalışıyordum ki babama dair olmadık şeyler öğrendim. İntihar etmiş bir yazar olduğunu biliyorum artık. Üstelik üvey ağabeyime göre bu intiharın sebebi de annem. Bu kadar hazin bir hikâye çıktı mazinin lanetli kutusundan. Demek annemin o gölgeler içinde bir belirip bir kaybolan hüzünlü yüzü bu sırrı saklıyormuş.</p>
		<p>Peki ama niçin?</p>
		<p>İntiharla sonuçlanan bir aşk hikâyesi mi bu?</p>
		<p>Bunu anlamıyorum işte. Bir an için kendimi onların yerine koyuyorum, evet, babaları onları bırakıp başka bir kadına ev açıyor, üstelik Fransız bir oyuncu, ondan bir çocuğu oluyor. İki ev arasında kalıyor olabilir. Ne düşündüğünü biliyorum, Müslümanlığın poligamiye izin verdiğini, dörde kadar kadınla evlenmenin bir sakıncası olmadığını söyleyeceksin. Ama bu çok da doğru değil. Çocukluğumun İstanbul’unda bile pek yaygın bir durum sayılmazdı. Benim tanıdığım çok karılı bir adam yoktu mesela. Gerçi biz Müslümanların azınlıkta olduğu bir mahallede yaşıyorduk. Ama şimdi de farklı değil durum. Harem denilen şey sadece insanın Doğu’ya dair hayallerini okşayan uydurma kitaplarda var olan bir rüya. Tabii hali vakti yerinde olan hovardaların iki evi olabilir ama burada Türklerin büyük çoğunluğu da Hıristiyanlar gibi tek kadınla evleniyorlar. Haliyle babam da iki kadın ya da iki ev arasında kalmış olabilir. Ama bu intihar etmek için yeterli bir sebep midir? Ben buna inanamam.</p>
		<p>Niçin mi inanmıyorum?</p>
		<p>Bilmiyorum, inanamıyorum. Belki aşk yüzünden intihar edileceğine ya da iki kadın arasında kalmanın ciddi bir mesele olacağına ihtimal vermiyorumdur. Şu satırları okurken kaşını kaldırıp piponu küllüğün kenarına hafifçe vurduğunu görür gibi oldum. Isabelle ile Evelyn’in arasında kaldığımı ima ediyorsun. Belki de haklısın. Hem Isabelle’in hayatımda vazgeçilmez bir yer kapladığını hissediyorum hem de Evelyn’i istiyorum. Biri uzakta olduğu için kalbimi kanatlandırıyor, ulaşılmaz olanın yüceliğini hissettiriyor; ötekisi yakınımda olduğu için beni esir ediyor. Evelyn, hemen burada, elimi uzattığım yerde duruyor, ince parmaklarıyla şakaklarımı ovuyor, yaralarımı sarıyor. Isabelle ise büyük çınar ağacının gölgesinde büyük bir aile kurmak için beni bekliyor. Belki de insan uzaktakine âşık oluyor, yakınındakine şehvet duyuyor. Vücudun ihtirasları uzun vadeli hayallere kapalı, elinin altında olanı istiyor ve ele geçiriyor. Zaten insanın en büyük mücadelesi kendisiyle. Öyle değil mi? Arzularımıza karşı koymakla geçiriyoruz ömrümüzü. Peki, insanın kendisiyle giriştiği bu savaş onu intihara sürükleyebilir mi?</p>
		<p>Belki de herkesin âşık olabilme kapasitesi farklıdır. Belki ben anlayamıyorum aşkın ne kadar yıkıcı ve kahredici olabileceğini. Belki de öylesi makbuldür Alex.</p>
		<p>Yakıp yıkmadıktan sonra aşk denir mi ona? Olsa olsa cılız bir mum alevi... Ama insanı ölümün kıyısına sürükleyeni için de aynı şekilde methiyeler düzebilir miyiz? Düşünerek cevaplarını bulamayacağım sorular bunlar, anladım. O halde insan kalbini dinlemeli. Mademki akıl çaresiz kalıyor... Bazen kendimi zorluyorum Alex. Isabelle’in yüzünü gözümün önüne getirmeye çalışıyorum. Ilık Akdeniz rüzgârında uçuşan perçemleri, parmaklarının heyecanla uzaklarda atlayan yunusları işaret etmesi, dudaklarının müstehzi kıvrımları, bana bakışındaki o çözemediğim karanlık, esrarlı şey... O zaman evet, diyorum, Isabelle benim aşkım. Ama Evelyn yaşayan bir kadın, yanımda, nefes alan, kokusunu hissettiğim... Of Alex. Utanç içindeyim.</p>
		<p>Bu arada hayat devam ediyor tabii. Charles, “İstanbul’un Esrarengiz Hikâyeleri” ya da “İstanbul’un Sırları” adını verdiğimiz kitabın çalışmalarına hız verdi. Bu soğukta yakından fotoğrafını çekelim diye burada Kız Kulesi denilen, biz Avrupalıların her ne hikmetse Leander’in Kulesi dediğimiz Boğaz’ın ortasındaki adacığa Charles’ın yatıyla yaklaşmayı denedik. Adaya çıkmamız mümkün değilmiş. Charles öyle dedi, sebebini sormadım. Marcel ve ben en kalın paltolarımızı giyerek teknede yerimizi aldık. Evelyn ve Margaret de bize katıldılar. Sıcak kahvelerini yudumlayarak, Marcel’in tripodunu sabitlerken ortaya çıkan komik sahneleri seyredip eğleniyorlardı. Hava gitgide kötülüyordu. Marcel’le üstümüz başımız ıslanmış, suya düşmüş kediler gibi aksileşmiştik.</p>
		<p>Marcel birkaç tane işe yarar poz yakalayabildiysek ne mutlu, diyerek pes ettiğinde üçümüz de soğukla ve dalgalarla boğuşmaktan perişan olmuştuk. Kamaraya girer girmez hapşırmaya ve titremeye başladım. Evelyn hemen sıcak bir battaniyeyle sarmaladı beni. Elime de bol viski ilaveli sıcak kahve tutuşturdu. Yüzümdeki morlukların sebebini hiç sormadı ama sihirli parmaklarıyla iyileştirmek için dokunmayı ihmal etmedi. Evelyn’le aramızda çok müstesna bir münasebetin mevcudiyetini bir defa daha anladım. Belki de iki aşk arasında kalmak irsidir, ne dersin Alex?</p>
		<p>Dönüş yolunda Kız Kulesi’nin iki farklı efsanesini tartışıp durduk. Sana da yazayım, tam sevdiğin tarzda mahalli mitler... Hem aklımıza üşüşen bu kasvetli düşünceler biraz olsun dağılır.</p>
		<p>İlki acıklı bir aşk hikâyesiydi. Bunu Charles iyice dramatik hale getirerek anlattı. Leander isimli bir genç bu kulede yaşayan Afrodit rahibelerinden birine âşıktır. Nasıl karşılaştıklarını sorma, bunu biz de çözemedik, herhalde Leander kayıkla civarda dolaşırken Hero’yu uzaktan görüp âşık olmuştur. Söylemeye gerek yok, bekâret yemini etmiş olan Rahibe Hero, Leander her gece yüzerek adaya gelebilsin diye kulede ateş yakar. Genç âşık her defasında bu ışığa doğru yüzer, sevgilisine kavuşur. Ama fırtınalı bir gecede ışık söner ve Leander yolunu kaybeder, boğularak ölür. Hero da kayalıklara vuran Leander’in cesedini görünce kendini kuleden atarak intihar eder.</p>
		<p>Hangi dönemde geçtiği belli olmayan ikinci hikâyede ise şehirde hüküm süren sultana kâhinler çok korkunç bir kehanette bulunurlar. Biricik kızını, on sekiz yaşına girdiğinde zehirli bir yılan sokacaktır. Sultan kızını korumak için onu bu kuleye kapatır. Adaya kimsenin gitmesine de izin vermez. Hakikaten de on sekizinci doğum gününe kadar genç kız sağlıklı bir şekilde adada yaşar. Sultan kehaneti boşa çıkarmış olmanın sevinciyle kızının doğum gününü kutlamak üzere adaya gider. Yanında da kızının en sevdiği egzotik meyvelerle dolu kocaman bir sepet getirir. Zavallı kız sevinç içinde meyvelere uzandığında sepetin içinde saklanmış olan zehirli bir yılan elini sokuverir. Genç kız oracıkta can verir, babasının kollarında hayata veda eder.</p>
		<p>Bu hikâyeler hepimize farklı şekillerde tesir etmişti:</p>
		<p>Margaret’e göre Leander bir aşk şehidiydi. Sonu pek fena olmasına rağmen bu hikâyede yaşamak isterdim, dedi. Çünkü ona göre Boğaz’ın şeytani akıntılarıyla boğuşarak gelen yiğit Leander’le birlikte olmak her şeye değerdi. Bunları söylerken bir an bile gözlerini Charles’ tan ayırmamıştı. İçinde aşk lafı geçen her cümlede göğsü arzuyla inip kalkıyor, heyecanını saklayamıyordu.</p>
		<p>Evelyn’e göreyse her iki hikâyenin de büyük bir ortak tarafı vardı, o da masumiyetin kaybıydı. İlkinde hiçbir erkekle birlikte olmamak üzerine edilen yemin bozulmuştu. İkinci hikâyede ise baba ne kadar engel olmaya çalışsa da genç kız büyüyecek ve on sekiz yaşına girecekti. Büyümek, çocukluğa ait o melek olma halinin kaybolmasıydı. Aslında ikinci hikâyede ölen, çocukluktu Evelyn’e göre. Konuşurken Evelyn’i seyrediyordum, bana bakmamaya özen gösteriyordu sanki. Margaret, Charles’a ne kadar açık kur yapıyorsa, Evelyn o kadar saklamaya çalışıyordu bana olan alakasını.</p>
		<p>Sonra zavallı Marcel aldı sözü. Her zaman yanlış yerde yanlış bir hayatı yaşayacak olan hüzünlü kurbağa. İlk hikâyedeki ateşin sönmesi aşkın bitişini temsil ediyor olmalıydı ona göre. Aşk bittiğinde âşıklar da ölür, dedi. İkinci hikâyedeki yılanın da Havva Ana’mızı kandıran şeytanın ta kendisi olduğuna emindi.</p>
		<p>Charles bana baktı, omuz silktim. Başka zaman olsa tartışmaya bir yerinden dahil olurdum kuşkusuz ama o anda aklıma hiçbir şey gelmiyordu. İnsanın aklı dertlerle dolduğunda fikirler nefes alacak mekân bulamıyorlar besbelli. Yine de bir şey söylemiş olmak için kulenin ne kadar yüksek olduğunu sordum. Acaba kendini atınca hemen ölecek kadar yüksek miydi? Çünkü büyüklüğü tam yanına gitmeden anlaşılmıyordu. Susup birbirlerine baktılar, bende bir tuhaflık olduğunu anladılar zannediyorum. Ağırlaşan havayı dağıtacak bir-iki şaka yaptım, son sözü söylemeyi sevdiğini bildiğim için Charles’ın düşüncesini merak ettiğimi söyledim.</p>
		<p>Sevgili Charles memnuniyetle sözü aldı, hikâyedeki adanın rolüne dikkatimizi çekti. Ada başkalarından, dünyadan izole olmayı, inzivayı temsil ediyordu ama her iki hikâyede de dünyadan kopmanın mümkün olmadığı anlatılıyordu. Tam İngilizlere göre bir düşünceydi doğrusu.</p>
		<p>Akşam Kandilli’ye döndüğümüzde yemekten sonra biz erkekler çalışma odasına kapandık. Marcel ve Charles hemen sorguya çekmeye başladılar beni. Charles gitgide daha melankolik bir hal içine girdiğimi, bunda kendisinin payı olduğundan endişelendiğini söyledi. Afyon yutmakla bir alakası yok, dedim. Israr ettiler, ben de durumu anlattım. Cemil’i İstinye’de nasıl bulduğumu, kavga edişimizi, babamızın intihar etmiş olduğunu ve Cemil’in bu feci olaydan annemi mesul tuttuğunu... Her şeyi anlattım. Marcel’in yüzünde beliren acıklı ifade beni bir defa daha yıktı. Başkasının bakışı en dürüst ve zalim ayna Alex. Belki durumun trajik halini hafifletmek için, Marcel bir zamanlar kendisinin de intiharı düşündüğünü, herkesin hayatının bir döneminde kendini öldürmeyi aklından geçirdiğini, bunun tabii bir şey olduğunu iddia etti. Oysa ben, hiç de öyle düşünmüyordum. Bir gün olsun intiharı aklımdan geçirmedim. Charles ise trajik olanı kendinden uzaklaştırmak için her zaman yaptığı gibi meseleyi bilimin ve felsefenin alanına çekti. Aklın soğuk sesi ruhumdaki yangını biraz olsun hafifletti. Sanki çocukluğunun şehrine gelip de babasının intihar ettiğini öğrenen, darmadağın olan kişi ben değildim. Ciddi bir ifadeyle durumumun tartışılmasını seyrediyordum. Charles bunun mühim bir mesele olduğunu söyleyip anlatmaya başladı.</p>
		<p>“İntiharlar dört sınıfta toplanır dostlarım, ilki egoist intiharlardır, içtimai münasebetlerin kişiyi korumaya yetmediği durumlarda ortaya çıkar. Birbirine bağlı cemaatlerde bu çeşit intiharlar pek görülmez. Mesela Katolikler arasında Protestanlara göre çok daha azdır. Çünkü dindarlık insanlar arasında kuvvetli bir bağ oluşturur. İkinci tip intiharlara fedakâr intihar denir, bu sefer kişi cemaatine bağlı olduğu için intihar eder. Hindistan’da dul kalan kadınların kocalarıyla birlikte gömülmesi gibi... Üçüncüsü ise anomik intihardır. Kişinin yaşadığı dünya aniden değiştiğinde, bu yeni hayata adapte olamadığında canına kıyar. Hayatı boyunca zengin olarak yaşamış bir adamın bütün servetini kaybetmesi halinde olduğu gibi. Sonuncusu da kaderci intihardır. İstikbalden hiç ümidi kalmamış insanların müracaat ettiği bir yoldur. Hapis cezasına çarptırılmış bazı mahkûmlar bu sınıfa örnektir...” Ardından da kitaplıktan bir kitap çıkarıp önüme koydu. “İşte burada hepsi yazıyor. Çok mühim bir kitap. Al oku.”</p>
		<p>Émile Durkheim adında bir yazara ait olan bu kitap şu anda masamın üzerinde duruyor. Okumaya başladım. Hakikaten çok iyi yazılmış bir eser. Ama babamın niçin intihar ettiği sorusunun cevabını henüz bulmuş değilim. İçinde yaşadığı cemiyetten mi kopmuştu? Kendini feda mı etmişti? İstikbale dair ümidini mi kaybetmişti? Hangisi? Bunlardan başka bir sebep bulunamaz mıydı? Bilmiyorum Alex.</p>
		<p>Bilmiyorum.</p>
		<cite>F.</cite>
	</div>
	</body>
</html>