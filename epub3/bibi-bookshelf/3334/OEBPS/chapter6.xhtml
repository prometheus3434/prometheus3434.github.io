<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">29 Ağustos 1908, Cumartesi</p>

		<p class="entry">Sevgili Alex,</p>

		<p>Yorucu bir gündü. Hava bugün çok sıcaktı. Gökyüzünde tek bulut yoktu. Sabah önce Sabahattin Bey’in fotoğrafı için uğraştık. Tabutun başında poz vermek istemedi. Seyahati sırasında çalışmalarına devam ediyor intibaı vermek için yemek salonundan bir masa çıkarttık güverteye, üzerine bir yazı takımı ve birkaç kitap koyduk. Sabahattin Bey çok heyecanlı görünüyordu. Beyaz takım elbise giymiş, kemik rengi bir kravat takmıştı. Bakışlarını uzaklara sabitliyor, sabırla Marcel’in işini bitirmesini bekliyordu. Onu seyrederken, dedikleri gibi Osmanlı’nın müstakbel sultanı olabileceğine pek aklım kesmiyordu. Sultan deyince gözümün önünde canlanan devasa burnu ve karanlık bakışlarıyla Abdülhamit’in bizim gazetelerde basılan çirkin karikatürleri geliyordu. Ağzında ucundan kan damlayan bir bıçakla kıyımdan dönen <em>Grand Saigner.</em><a class="si-noteref epub-type_noteref" href="#f15" id="ref_f15">15</a> Oysa Sabahattin Bey’in şu kırılgan duruşuna, her an verem olacakmış gibi solgun yüzüne bakınca aynı hanedanın üyeleri olduklarına inanamıyordum.</p>
		<p>Mülakatımız pek iyi geçti. Sayfalarca yazdım. İngilizlerin eğitim ve idare şeklini şiar edinmiş Sabahattin Bey. Mutlaka her vilayetin kendini idare etmesi gerektiğini, bunun bir nevi otonomi olduğunu ama eyaletlere de benzemediğini anlattı. Doğrusu kulağa hoş geliyordu söyledikleri ama mevcut duruma ne kadar uyduğunu ben bilemiyorum. Önemli bir sürü şey anlattı, bütün öğleden sonramı aldığım notları temize çekmekle geçirdim. Uğrayacağımız ilk limandan postaya verilecek hale getirdim. Bu arada Sabahattin Bey’le önceden tanışmış olduğumuzu fark ettiyse de hiç renk vermedi Marcel. Zavallı hüzünlü kurbağa ilk başta zannettiğim kadar habis karakterli biri değil galiba. Sabahattin Bey’le sohbet ederken onun başka bir dünyası olduğunu düşündüm.</p>
		<p>Akşam yemekte Sabahattin Bey sabahki gerginliğini üzerinden atmış gibiydi. Bizi masasının başköşesine oturttu.</p>
		<p>“Şu anda Osmanlı’da bir milat yaşanıyor. Otuz senedir süren istibdada karşı insanlar yeter dedi. Gidince kendi gözlerinizle göreceksiniz. Abdülhamit artık dişleri, tırnakları sökülmüş bir canavardır. Son demlerini yaşıyor. Ama yine de korkutmayı başarıyor. İnsanlar hürriyetin ilan edildiğini duyunca ilk gün korkudan dışarı adım atmadılar. Bunun bir tuzak olabileceğini, sevinç içinde ortaya dökülenleri Abdülhamit’in kırmızı fesli casuslarının teker teker jurnalleyeceğini düşündüler. Ama ertesi gün herkes sokaklara çıktı. Herkes! Görülecek şey, diyorlar. O Galata Köprüsü’nün üzerinde yetmiş iki milletten insan birbirini kucaklayıp dans ediyor. Rum Ermeni’yle kucaklaşıyor, Müslüman Hıristiyan’a kardeşim, diyor. Eşitlik, Kardeşlik, Hürriyet, Adalet, diye bağırarak insanlar senelerdir tepelerine çöreklenmiş sultadan kurtuluşlarını kutluyorlar.”</p>
		<p>Anlattıkları hakikat miydi? Mümkün müydü bu insanların birbirlerini kucaklamaları? Türkiye’den gelen kötü haberlere hep kulaklarımı kapattığım için şimdi kendime lanet ediyordum. On küsur sene önce terk ettiğim bu garip memlekete asla dönmeyecek gibi hiç alakadar olmadım. Çünkü hafızamın derinliklerine gömmeye çalıştığım o korkunç gecede insanların birbirlerine neler yapabileceklerini görmüştüm. Ermenilerin bankaya düzenledikleri saldırı<a class="si-noteref epub-type_noteref" href="#f16" id="ref_f16">16</a> sonrasında adeta bir sürek avı başlamıştı şehirde. Evden eve dolanan eli satırlı, bıçaklı karanlık suratlı adamların küfürleri yankılanıyordu gecenin içinde. Onlardan birinin babam olduğunu, daha doğrusu babamın onlar gibi bir adam olduğunu hayal etmiştim. Eli kanlı, karanlık yüzlü bir adam. İyi ki de onu tanımamışım, diye düşünüyordum. Zaman zaman annemle Feride’nin konuşmalarına kulak kabarttığımda aslında öyle korkunç bir barbar olmadığını, tam tersine bir beyefendi olduğunu duyardım ama yine de yüzünü hayal ettiğimde o geceki adamlardan birinin sureti gelirdi gözümün önüne. Damarlarımda dolaşan Türk kanının beni kadim zamanların barbarlarına bağladığını hisseder, bu hislerden hem korku hem de –evet itiraf ediyorum– biraz gurur duyardım. Okulda çelimsiz kollarıma bakıp da alay eden büyük çocuklara karşı içimde patlayan ani öfke çağlayanlarının kaynağında hep babam olduğunu düşünürdüm. Hatta sokakta kendine has kıyafetleriyle bir Arap, bir Berberi ya da Hintli gördüğümde Doğu’ya ait bir esrarın ruhumun derinlerinde çöreklenmiş bir yılan gibi zamanının gelmesini beklediğini hissederdim. Saçmalık.</p>
		<p>Sabahattin Bey, Abdülhamit’in nasıl bir tiranlık kurmuş olduğunu anlattı: “Kimseye nefes aldırtmıyordu. Gazeteler sansürle susturulmuştu. İnsanlar kahvede, sokakta, hatta evlerinde bile korkar vaziyetteydi. Her yerde sultanın jurnalcileri cirit atıyordu. Hürriyet, anayasa gibi kelimeler yasaktı tabii... ama sadece bunlar mı? Akla hayale gelmeyecek başka kelimeleri telaffuz etmek de tehlikeliydi. Mesela cinnet, mecnun, deli diyemezdiniz. Çünkü Sultan Murat cinnet geçirdiği için tahttan indirilmişti. Adı Murat olan bir sürü insan ismini Mirat olarak değiştirdi o dönem.”</p>
		<p>“Peki nasıl anlaşılmış deliliği?” diye kendimi tutamayıp sordum.</p>
		<p>“Zavallı Sultan Murat... Cülus törenine götürülürken bile çeşitli olaylar çıkarmış... Vehimler ve korkular içinde aklını kaybettiği için sadece üç ay kaldığı tahttan indirilince ancak biraz rahat etmiş. Aslında çok ince ruhlu bir adamdı. Müthiş piyano çalardı mesela. Besteleri olduğunu bilir misiniz? Kalan ömrünü kızlarına piyano öğreterek geçirebilirdi. Ama bu sefer de akli dengesi yerine geldi diye söylenti çıkınca Yıldız Baykuşu onu iyice izole etti. Çok talihsiz bir sultandı.”</p>
		<p>Sabahattin Bey’i dinlerken çocukluk senelerimin karanlık gecelerinden hayaller, gizlendikleri yerlerde cisimlenmeye başladı. Nasıl da ustaca saklanmışlar! Ama oradalar... Korkularımın kıpırdandığı o karanlık suların Boğaz’ın güvenilmez akıntıları olduğunu hissediyordum. Bir yandan da hiç bilmediğim, hayal bile etmediğim bir sultan hikâyesiyle karşılaştığım için şaşırıyordum. Düşünebiliyor musun Alex, bir halife, bir sultan piyanonun başında Beethoven çalıyor... Esir hayatı yaşadığı eski bir sarayın değerli parkelerinin üzerinde eline geçirdiği bir kömür parçasını kalem gibi kullanarak kızlarına okuma yazma öğretiyor.</p>
		<p>Diğer masalar dağıldı, en sona biz kaldık. Sabahattin Bey babasının Avrupa’ya geçişinden sonra Sultan Abdülhamit’in dönmesi için 50.000 lira para teklif ettiğini, kabul etmeyince tehdide başvurduğunu, hatta Sabahattin Bey’in annesini, yani kendi kız kardeşini sarayda rehin tuttuğunu, babasıyla Avrupa’da göçebe bir sürgün olarak yaşadıklarını, babası öldüğünde Fransa’da cenazesinin nasıl da sultana karşı debdebeli bir mitinge dönüştüğünü anlatıyordu.</p>
		<p>Ben konuşulanları tam takip edemiyordum, ısrarla dışarıya, karanlığa bakıyordum. Biraz şarabın tesiriyle biraz da o korkunç ağustos gecesinin hatıralarının canlanması sebebiyle o an oradan uzaklaşmak istiyordum. Ruhum yorulmuştu adeta. Nereye doğru gidiyordum ben Alex? İstanbul benim için güzel bir macera olmayacaktı, hayır, annem ve Feride’yle kaçarcasına gemiye binip terk ettiğimiz o şehir, karanlıkların içinde beni bekliyordu. Bu yanlış bir seyahatti. Ümitsiz bir şekilde uzaklara bakıyordum, geriye... Isabelle’in orada, Messina’da, bıraktığım yerde olduğundan emin olmak istiyordum adeta. Boş bir hayal. Ama güzel. Messina’da sıcacık bir aile var beni bekleyen. Düşüncesi bile insanı mesut etmeye yetiyor.</p>
		<p>Bir ara masada bambaşka şeylerden söz edildiğini fark ettim. Sabahattin Bey radyografiden bahsediyordu. Evet, bildiğin X ışınlarından. Seneler önce, 99’da ülkeyi terk etmeden hemen önce Pendik’teki köşklerinin müştemilatında yaptığı deneyleri, malzemeleri nasıl temin ettiğini, eğer sürgüne gitmeseler küçük bir rasathane kurmak üzere olduğunu heyecanla anlatan Sabahattin Bey’i hayranlıkla dinleyen Marcel ilk defa gözüme insan gibi göründü. O da optikten, <em>Camera Obscura</em>’dan<a class="si-noteref epub-type_noteref" href="#f17" id="ref_f17">17</a> bahsediyordu. Kendimi bir ara cahil bir Afrika yerlisi gibi hissetmedim desem yalan olur. Hafızamı zorlayıp Victor’un yüce gönüllülük göstererek elimden tutup götürdüğü <em>Exposition Universelle</em>’den<a class="si-noteref epub-type_noteref" href="#f18" id="ref_f18">18</a> birtakım hatıra kırıntıları derlemeye çalışıyordum ama boşuna. Tek hatırladığım devasa Eiffel Kulesi ve onun etrafındaki kalabalık... Hep dediğin gibi Alex, bu bilimin, teknolojinin asrı olacak ve maalesef ben geçmişte kalacağım, felsefede, tarihte, şiirde...</p>
		<p>Evet, gün böyle sonlandı. Zannederim iyi gidiyoruz. Umarım mülakatı yaşlı keçi Mösyö Girard da beğenir. Çıktığı sayıdan iki tane aldırmayı ihmal etme.</p>

		<cite>F.</cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f15"><a class="si-backref" href="#ref_f15">15.</a><span class="si-footnote-text"> Aynı şekilde okunan <em>Grand Seigneur</em> (Büyük Hükümdar), <em>Grand Saigner</em> şeklinde yazılınca “Büyük Kasap” manasına geliyor. (Ç.N.)</span></div>
		<div class="si-footnote html5_aside epub-type_footnote" id="f16"><a class="si-backref" href="#ref_f16">16.</a><span class="si-footnote-text"> 1896 Yılında bir grup Ermeni Devrimci Federasyonu üyesi Osmanlı Bankası’nı işgal ederler. Amaçları bir süredir Anadolu’da devam eden Ermeni kıyımlarına yabancı devletlerin dikkatini çekmektir. Bankada çıkan çatışmada bazıları öldürülmüş, sağ kalanlar pazarlık sonucu yurtdışına kaçmışlardır; ancak iki gün boyunca şehirde Ermenilere yönelik çok ciddi saldırılar olmuştur. (Y.N.)</span></div>
		<div class="si-footnote html5_aside epub-type_footnote" id="f17"><a class="si-backref" href="#ref_f17">17.</a><span class="si-footnote-text"><em>. Camera Obscura</em>, bir kutuda küçük bir delik açılarak kutunun dışındaki dünyayı içine görüntü olarak yansıtmaya yarayan optik bir araçtır. (Y.N.)</span></div>
		<div class="si-footnote html5_aside epub-type_footnote" id="f18"><a class="si-backref" href="#ref_f18">18.</a><span class="si-footnote-text"><em>. Exposition Universelle</em>, çeşitli teknolojik buluşların sergilendiği, Paris’te düzenlenen uluslararası fuar. (Y.N.)</span></div>
	</div>
	</body>
</html>