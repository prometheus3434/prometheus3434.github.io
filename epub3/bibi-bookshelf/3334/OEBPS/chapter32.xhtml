<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">Pazartesi</p>
		<p class="margin-high">Düşünceler içindeyim. Ahmet Mithat’ın bu incecik kitabı sadece merak ettiğim bütün meselelerin değil, bilmek, işitmek, öğrenmek istemediğim, kazayla aklıma geldiğinde şiddetle kovaladığım soruların da cevaplarını veriyordu. Beşir Fuat –artık babam demekten kendimi alıkoyduğum, hatta korktuğum bu adam– yazdığı mektupta intiharının sebeplerini tek tek sayıyordu. Ah şu satırlar, Alex, şu sözler, kalbimi nasıl da hançerliyor:<a class="si-noteref epub-type_noteref" href="#f54" id="ref_f54">54</a></p>
		<blockquote>
			<p>Annem delirmişti. Kendisinde hezeyanlı delilik vardı. Doktor Mengeri’yi getirttim. Muayene ettikten sonra, bu deliliğin ya kendine zarar vermek ya birini boğmak ya da evde yangın çıkarmakla sonuçlanacak raddede olduğunu, evde tutmanın son derece tehlikeli olduğunu, hastaneye yatırmak gerektiğini söylemişti. Evde alıkonulur da kendine bir şey yaparsa, başlıca vâris ben olduğumdan, kimse bunun kazayla olduğuna inanmayacak ve herkes miras yüzünden bilhassa dikkat etmediğimi düşünecekti. Hatta doktorun ikazlarını dikkate almadığım için kanunen suçlu duruma bile düşebilirdim. Bu sebeplerden annemi hastaneye yatırmaya mecbur oldum. Ancak böyle bir olayın, insan zihninde ne derece tesirli olduğunu söylemeye gerek yok, bir müddet sonra pişman oldum. Bunlardan başka, avukatların elinde arapsaçına dönmüş davaların vekâletini kendim üstlenip bunları yoluna koymak ve hakkı ortaya çıkarmak için uğraşmakta ve mahkemelerin bazı ters durumları sinirlerimi bozmakta olduğundan, zihnime bir yorgunluk gelmişti. Bunların sonucunda kendimde bir bilinç karmaşasının ilk işaretlerini görmeye başladım. Tıp eğitimi almış olduğumdan deliliğin irsi olduğunu da biliyordum, bu yüzden endişelerim arttı. Bu daha da kötü müteessir etti beni. Sonunda yine Doktor Mengeri’ye gittim. O da beynime sülükler yapıştırmayı tavsiye etti. İkinci olarak da kendimi eğlenceye verip bu endişelerden uzaklaşmamı söyledi. Sülükleri birkaç defa yapıştırdım. Bir yandan da eğlence hayatına başladım. Hakikaten de bunların faydasını gördüm. Babam çok düzgün bir adamdı, annem de haysiyetini korumak için parayı önemsememek gerektiğini düşünürdü ve ben de onlara çekmiş olduğumdan cömertliğe meyilliydim. Eğlence hayatında bu cömertliğin doğuracağı sonuçlar belliyse de huyumu değiştirmedim. Malımı koruyup aklımı kaybedeceğime, deyip harcamaya başladım. Bol harcayınca eğlence kapıları da bize kendiliğinden açılmaya başladı. Bir de bu hayata düşmüş zavallıların haline acıyıp onları kurtarmak istedim. Bunlardan birini on sekiz ay kadar metres tuttum. Yanlış yaptığımı anlayıp başımdan attım. Fakat on sekiz ay boyunca çok para harcadım. Sonra başkasını buldum. Uzatmayalım, bununla da bir müddet münasebette bulunduktan sonra onu Fransa’ya gönderdim. Fakat garip bir tesadüf olarak, Fransa’dan bana gönderdiği ilk mektupta kadın gebe olduğunu yazdı. Ben de tabii geri dönmesini söyledim. Kadın geldi. Kuzguncuk’ta ev tuttuk, orada oturduk. Geçenlerde bir kız çocuğu dünyaya geldi. Ancak bu durum bizim evde bir dereceye kadar müsamaha edildiyse de sonraları hüzün ve kedere sebep oldu. Eve geldiğim vakit karım, “Niçin gelmiyorsun?” diye ağlar. Evde biraz kalıp Kuzguncuk’a gittiğim zaman, “Artık sen benden bıktın!” diyerek metresim ağlar. Ben iki cami arasında beynamaz kaldım. Hiçbiri halden anlamıyor. Metres terk edilse dertlerin bir kısmı bitecek belki ama her arzumuzu yerine getiren, suçsuz ve de bizden bir de çocuğu olan bir kadını ağlatarak kovmaya nasıl razı olunur? İşte şu son haftalarda çok zor durumda kaldım. Bundan kurtulmak için intihardan başka çare bulamadım. Bu fikir yeni değil. Harcamalarım sahip olduklarımdan fazla olduğundan bir gün tamamen tükeneceği belliydi. Ama verdiğim sözü tutmamak ya da suçsuz bir kadını masrafından dolayı terk etmek vicdanıma sığmıyor.</p>
		</blockquote>
		<p>Görüyorsun ya Alex, Beşir Fuat “annemin masrafları”yla başa çıkamadığı için intihar etmiş! Üstelik o tarihte sadece Feride var dünyada. Biraz daha sabretseymiş ben de katılacaktım bu masraflı ekibe! İçim öfkeyle doldu Alex! Öfkeyle! Nasıl bir kader bu! Nasıl bir dünyaya gelme şekli. Evet, dünya mükemmel bir yer değil, Tanrı Baba’mızın vaat ettiği cennetle de uzaktan yakından bir alakası yok. Olsa olsa Dante’nin soğuk ve karanlık cehenneminden bir parçadır ama yine de dünyaya böyle bir şekilde gelmiş olmak içime sindirebileceğim bir şey değil. Bizi başından atamadığı için çareyi intiharda bulmuş. Ne merhametli bir hareket! Ne kadar soylu bir tavır! Keşke hiç öğrenmeseydim bunları, keşke hiç İstanbul’a gelmeseydim. Ta en başında hata ettim. Messina’da o gemiye hiç binmeyecektim, Isabelle’i hiç bırakmayacaktım, o çınar ağacının altındaki sofradan hiç kalkmayacaktım. Varsın Tanrı’nın yumruğu üzerimize insin, ne gam! Böylesine utanç içinde yaşamaktansa intikamcı bir Tanrı’nın gazabına uğramak daha iyidir.</p>
		<cite>F.</cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f54"><a class="si-backref" href="#ref_f54">54.</a><span class="si-footnote-text"> Ahmet Mithat’ın kitabı yakın zamanda yayımlanmıştır (<em>Beşir Fuad</em>, Ahmet Midhat Efendi, çevrimyazı: N. Ahmet Özalp, Oğlak Yayınları, 1996). Ancak metnin çevirmeni o tarihte bu kitaba erişme olanağı bulamamış, büyük olasılıkla özgün metinle karşılaştırma yapmadan, Fuat’ın Osmanlıca Türkçesinden Fransızcaya çevirdiği metni modern Türkçeye aktardığı için kimi farklılıklar göze çarpmaktadır. Ancak anlamı bozmadığı için biz çeviriye müdahale etmedik. (Y.N.)</span></div>
	</div>
	</body>
</html>