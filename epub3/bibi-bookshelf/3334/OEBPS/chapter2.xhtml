<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">25 Ağustos 1908, Salı</p>

		<p class="entry">Sevgili Alex,</p>

		<p>İki günlük bir fırtınadan sonra bu sabah ilk defa güneş açtı. Havanın düzelmiş olduğuna sevinen bir yunus sürüsü bize eşlik ediyor şu anda. Mütebessim ifadeli bu hayvanları seyrederken dünyanın zannettiğimizden daha büyük ve esrarengiz olduğunu düşünüyorum. İnanılmaz bir hızla maviliğin içinde ilerledikten sonra keyiflenip suyun dışında yol alan, gemimizle yarışıp sonra kendini yine Akdeniz’in mavi sularının derinliklerine bırakan bu hayvanlar hayatın tadını çıkarıyorlar asıl. Biz, zavallı insanlar, daima mazinin çamurlu kalıntılarıyla ve henüz gelmemiş olanın endişe verici gölgeleriyle boğuşmak zorundayız. Oysa hayvanlar öyle mi? Onlar için sadece içinde yaşadıkları an var. Ben kimim, diye kendine soran bir hayvan var mıdır? Belki de sormadan yaşamak en iyisi. Şimdinin tadına varamadıktan sonra yaşıyorum demenin ne manası var?</p>
		<p>Darmadağınık güvertede güçbela temiz bir yer buldum oturacak, pipomu yaktım ve sana bu mektubu yazıyorum, tabii önce defterime... Geminin hali harap: İki gün boyunca hepimizi perişan eden dalgaların taşıdığı yosunlar, devrilmiş sandıklar, etrafa saçılmış kırık şişeler... Gemicilerin şakalaşmalarından anladığım kadarıyla fırtına bir daha azmamak üzere dinmiş. Evet, son iki gün müthiş kötü bir hava vardı. Oysa şimdi, taptaze pırıltılı güneş var yüksek gökyüzünde. Mavi kristal bir kürenin içindeyiz. Yolculardan benim gibi erken kalkanlar yavaş yavaş ortaya çıkıp derin nefesler alıyor, geriniyorlar. Fırtınanın sersemletici tesirinden kurtulmaya çalışıyorlar.</p>
		<p>Korkunç bir fırtınaydı. Bir ara geminin batacağından endişelenmedim desem yalan olur. Aslında içimde müthiş bir emniyet hissi de vardı. Bu seyahati mutlaka tamamlayacağıma, İstanbul’a kesinlikle varacağıma dair bir inanç. Gerçi dalgalar çok kudurduğunda, neredeyse ellerimi açıp dua edecektim. Beni bilirsin, yarı yarıya barbar kanı taşımam yetmezmiş gibi Tanrı inancından da nasibini almamış bir adamım. Ama işte bu öyle bir şey ki, soluduğumuz havada var, gayriihtiyari tesirinde kalıyorsun. Hele ki etrafındaki insanlar bir yandan kusup bir yandan dua ediyorsa...</p>
		<p>Tabii bu şartlardan faydalananlar da yok değildi. İlk mektubumda bahsettiğim yaşlı ressam Pierre mesela... Yine etrafına ahmak taşralıları toplamış, bu sefer de lanetli denizci hikâyelerini anlatıp duruyordu. Fransızlar bir yandan başlarını tutuyor, bir yandan da kara derili denizcilerin kendilerini kesebilecekleri korkusuyla titriyorlardı. Pierre bütün mürettebatı ölülerden oluşan bir hayalet geminin tam da böyle gecelerde ortaya çıktığından bahsederken iyiden iyiye eğleniyordu... İhtiyar kurt insanların zayıf yanlarını bulup çıkarmaya bayılıyordu.</p>
		<p>Benim fırtına sırasında hissettiklerim, nasıl söylemeli bilmiyorum ama akıldışıydı. Bütün bunlar benim yüzümden oluyor hissi. Evet, başka türlü tarif edemem. Bütün bu fırtınanın sebebi benmişim... Sanki bu gemiye kaderimden kaçmak için binmiştim ve Ninova’ya gitmek yerine Tarşiş’e doğru yol aldığım için deniz beni durdurmaya çalışıyordu.<a class="si-noteref epub-type_noteref" href="#f9" id="ref_f9">9</a> Ama ben İstanbul’a gidiyordum. Kalsaydım ne olacaktı ki? Cécile’le bir istikbalim olabilir miydi? Ne saçma bir hayal...</p>
		<p>Ah Alex, bazen şu seneler bir an önce geçsin, ihtiyar bir adam olayım istiyorum. Bedenin arzularından kurtulmadan insanın kendine mantıklı bir yön tayin etmesi mümkün değil. <em>Radix malorum est cupiditas.</em><a class="si-noteref epub-type_noteref" href="#f10" id="ref_f10">10</a> Oysa yaş ilerleyip de bedenin hayvani istekleri azalınca insan daha fazla düşünce, daha fazla felsefe, daha fazla akılla hemhal olmaz mı? Gülme Alex, biliyorum şu anda kimi düşündüğünü. O yaşlı domuzu hatırladın değil mi? Bazısı yaşlandıkça daha da kudurup keçi tanrı Pan’ın dünya üzerindeki temsilcisine dönüşüyor. Neyse... benim anlatacağım başka bir hadiseydi. Sana Paris’teyken anlatamadığım... Nasıl anlatabilirdim ki... Şimdi bile yazarken yüzümü ateş basıyor.</p>
		<p>Cécile, Victor’un kız kardeşinin torunu, biliyorsun, 17 yaşının bütün canlılığını taşıyan ele avuca sığmayan bir kız. Senede birkaç defa gördüğüm, her karşılaşmamızda biraz daha güzelleşen bir afet. Daha birkaç sene öncesine kadar arka bahçede kovalamaca oynayıp Feride’den gizlenebilirsek birbirimize kaçamak dokunmaktan adı konmamış heyecanlar duyduğumuz bir çocukluk aşkıydı bizimkisi. Bir çeşit şakaydı aslında. Ama yine de aşktı. En azından benim açımdan öyleydi diyebilirim. Tamam itiraf ediyorum, bir defa da dudaklarımızı birbirimize dokundurmuştuk ama bu seneler önceydi. Çocukça bir oyun işte.</p>
		<p>Geçen Paskalya, annemin gördüğü son Paskalya, Victor’u ziyarete geldiler. Victor, biliyorsun garip biri. Bazen inançsız bir laik olduğunu zannediyorum bazen öyle bir şey yapıyor ki en koyu Katolik’ten daha dindar olduğunu düşünüyorum. Yemek için masaya oturmuştuk. Victor’un ailesi geldiğinde hemen kendimizi geri çeker, evin kuytularında dururduk. Eskiden, Feride evlenip gitmeden önce bu iyice zor oluyordu, üç kişilik bir ailenin göze batmaması mümkün mü? Yine de evin kuytularında sessizce beklerdik. Bu kendimi bildim bileli yaptığımız bir şeydi, asla üzerine konuşmamıştık, sadece annemin sağ omzumdaki elinin sinirli kavrayışını hatırlarım. Henüz boyum küçükken... Demek daha ilk zamanlarda annem bizi geri çekmeye başlamıştı bu şekilde. Karanlığın içinde yan yana sessiz duruşumuzda gizli bir acı vardı, hep reddettim üzerine düşünmeyi. Evin sadece Victor’a ait olduğunu en çok böyle zamanlarda hissederdim. Biz sıfatsızdık. Ama Paskalya yemeğinde elbette aynı masanın etrafında toplanmıştık. Başköşeyi Madam Odette ile Cécile’e bırakarak. Kırklarının başında olmasına rağmen yaşından çok daha büyük gösteren gerdanı sarkık, şişman Madam Odette ile Victor arasında en ufak bir benzerlik yoktur. Cécile ise çok güzel bir kızdır. Her neyse, Cécile’i en az altı aydır görmemiştim. Bana iyiden iyiye büyümüş, artık tam bir kadın olmuş gibi gelmişti bu sefer. Bense biliyorsun, Montmartre ziyaretlerini sıklaştırdığımdan hakikatte kadının ne olduğunu çoktan öğrenmiştim. O yüzden Cécile’i küçük bir kız gibi görmeye meyilliydim. Ama bu sefer o çocuksu, mütemadiyen gülen, şen kahkahalar atan halinden eser yoktu. Sofrada kimsenin yüzüne bakmıyordu. Yemekte de pek konuşmadı. Victor, nesi var bunun, diye sorunca, ana kız ciddi bir kavgaya tutuştular. Mesele Cécile’in çok uygun bir damat adayını sebepsiz yere reddetmesiydi. Onları ilk defa böyle gördüğümüz için annem de ben de şaşırmıştık. Annem ne yapacağını bilemediği için masayı toplamaya başladı. Bense öylece kalmıştım. Boğazımda büyüyen yumruyla baş edebilmek için durmadan yutkunuyordum. Elbette biriyle evlenecekti sonunda, ne bekliyordum ki... Hem bu evde, bu masada ne işim vardı benim? Annemin nikâhsız yaşadığı bu adamın evinde? Beni ve Feride’yi yanında yaşamaya kabul ettiği için minnettar olmamız gereken... Biz kimdik ki? Victor kaşlarını çatmış, Cécile’i sorguluyordu. Ailenin tek erkeği olarak bu rolü beklediğimden daha fazla ciddiye alarak oynuyordu. Belki de her zamanki rutinini bozduğu için kızıyordu Cécile ve Madam Odette’e.</p>
		<p>Cécile, “Son sözüm bu, katiyen o adamla evlenmeyeceğim,” deyince, Madam Odette kendini kaybetmiş gibi konuşmaya başladı. “Muhakkak bir sevdiği var bu kızın, Tanrım sen bizi koru, kesin biri var,” diye gıdaklıyordu. Yemek iyiden iyiye çekilmez bir hal almıştı. Victor’un da tepesinin atmak üzere olduğunu görebiliyordum. Sonunda Cécile gözyaşları içinde bağıra bağıra itiraf etti: “Evet, sevdiğim biri var!” Madam Odette ve Victor donakaldılar. Ben de elimden çatalı düşürüyordum neredeyse. Victor, Cécile’e dehşet içinde bakmaya başladı. Madam Odette ise deminden beri birisi var diye tutturan kendisi değilmiş gibi bu sefer de yalan söylüyorsun diye söylenmeye başlamıştı. Bense çok şaşırmıştım. Odada yoktum adeta. Tiyatro seyreder gibiydim. Ama Cécile hiç beklenmedik bir anda o korkunç cümleyi sarf etti: “Senelerdir Franck’la sevişiyoruz!” Bu sefer de dehşete kapılma sırası bendeydi. Neler söylüyordu bu kız? Hakikaten beni sevdiği için mi bir başkasıyla evlenmek istemiyordu yoksa evlenmemek için beni bahane mi ediyordu? Ancak bunu anlamama fırsat kalmadan Madam Odette Cécile’in ağzının ortasına tokadı patlatıverdi. Cécile koşarak odayı terk etmeye çalışırken her şeyden habersiz bir şekilde elinde tatlı tabağıyla içeri giren annemle çarpıştı. Tatlının da fırlayıp düşmesi sahneyi iyiden iyiye acıklı bir hale getirmişti. Victor’un kıpkırmızı olmuş burnu neredeyse patlayacak gibiydi. Madam Odette ise dehşet ve tiksintiyle bana bakıyordu. Bir yandan gerdanından sarkan et beni sinirden titriyor bir yandan da, “Bu, bu...” diye sayıklıyordu. Ne diyecekti acaba? Cümlesinin gerisinde ne vardı? Benim de masayı terk etmem gerektiğini o anda anladım. Suçlu biri gibi başım önümde ayağa kalktım. Annemle göz göze geldiğimizde bakışlarındaki sukutuhayal kalbimi paramparça etti. O olaydan sonra bir daha Victor’un yüzüne bakamadım. İşin kötüsü, annemin hastalığı da kısa bir süre sonra başladığı için olup bitenlerden kendimi sorumlu tutuyordum. Ne kadar akıldışı da olsa böyle hissediyordum. Belki de bu Doğu seyahati fikrinin arkasında bu hisler vardı. Tabii karşılaştığımızda sana hiçbir şey belli etmiyordum. Beni Saint Germain’de birileriyle hararetli bir tartışmanın ortasında gördüğün zaman asla bunları tahmin edemezdin. Kimse edemezdi. Hatta ben bile o anlarda unutuyordum bu utancı. Hatta küçümsüyordum Cécile’i, Victor’u, onların küçük dünyalarını... Sadece annemin küskün bakışlarını hatırladığımda keyfim kaçıyordu. Ama o da kısa sürede hastalığının ve ölümünün acısıyla karışıp daha yoğun bir hisse bıraktı yerini.</p>
		<p>İşte böyle sevgili Alex. Ancak şimdi çıkıyor bunlar ağzımdan. Papaza gitmek yerine seyahate çıkmışım... Ne acayip iş: Mektupları okurken bu benim tanıdığım Fuat mı, diye şaşıracaksın. Nerede o neşeli, her şeyle ve herkesle alay eden, kendinden emin, dünyaya metelik vermeyen genç adam, nerede bu, kız kuruları gibi kalp kırıklıklarından bahseden mızmız... Belki de yazmak insanın içindeki gizli tarafları ortaya çıkarıyor, kim bilir? Uzun lafın kısası, bu seyahatin benim için anlamı varılacak yerde değil, terk edilen yerde gizli. Tek amacım bir an önce Paris’ten uzaklaşmaktı. Ne kadar uzağa gidebilirsem o kadar iyiydi. Şimdi anlıyor musun, niçin seni ziyaret bile etmeden apar topar bu işin üzerine atladığımı...</p>
		<p>Şimdilik kısa kesiyorum. Isabelle yanıma geliyor... Tanrım, ne kadar da güzel...</p>

		<cite>F. </cite>

	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f9"><a class="si-backref" href="#ref_f9">9.</a><span class="si-footnote-text"> Yunus Peygamber’in hikâyesinden söz ediyor. Tanrı, Yunus Peygamber’e mesajını iletmek için Ninova’ya gitmesini emreder. Yunus ise bu görevin ağırlığını taşıyamaz ve görevinden kaçar, tam ters yöne giden bir gemiye biner. Gemi şiddetli bir fırtınaya yakalanır, gemiciler bu uğursuzluğun nedeninin Yunus olduğunu anlar, onu denize atarlar. Yunus’u dev bir balık yutar, daha sonra gitmesi gereken yerde karaya kusar. (Y. N.)</span></div>
		<div class="si-footnote html5_aside epub-type_footnote" id="f10"><a class="si-backref" href="#ref_f10">10.</a><span class="si-footnote-text"> (Lat.) Arzu kötülüklerin kaynağıdır. (Ç.N.)</span></div>
	</div>
	</body>
</html>