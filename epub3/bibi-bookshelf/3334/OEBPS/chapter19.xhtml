<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">18 Aralık, Cuma</p>

		<p class="entry">Sevgili Alex,</p>

		<p>Isabelle’e malum mektubu gönderdikten sonra günler bir nevi sarhoşluk içinde geçmeye başladı. Aslına bakılırsa ilk defa yazılı bir şekilde bir kadına ilanıaşk ettim. Kelimeler hislerin en büyük destekçisi. Her an solmaya hazır bir rüyaya benzeyen aşk kelimelere dökülünce güçlenip renkleniyor, elle tutulur bir hal alıyor. İnsan kendi kelimelerinin esiri oluyor. Diyeceğim o ki, aşk kelimeden sonra geliyor. Bu vesileyle Yuhanna’yı da yeniden keşfetmiş oldum,<a class="si-noteref epub-type_noteref" href="#f42" id="ref_f42">42</a> gülme Alex! Âşıkla alay edilmez, sekizinci günahtır. O âna kadar, Isabelle’e mektubu yazana kadar, bir taahhütte bulunana kadar, aşk dediğim bir hayaldi, bir oyun ya da uyanıkken görülen bir rüyaydı. Kelimelere döküldükten sonra ben de iyiden iyiye inanmaya başladım âşık olduğuma. Durmadan Isabelle’in yaptığı portreme bakıyor, hüzünleniyordum. Isabelle’in bir resmi yoktu ama onun bana bakışı vardı ya da benim ona bakışım. Elimde tuttuğum bana benzemeyen ama ben olan resmime bakarak aşkı tecrübe ediyordum. Ama bir yanım da müthiş derecede huzursuz, büyük bir yalan söylemişim gibi rahatsızdı. Paris’te dostlar arasında vaziyetimi gizlediğim zamanlarda hissettiğim o bulantılı kendine acıma... evet aynen böyle tarif edebilirim. İşte günlerimi böyle bir ruh karmaşası içinde geçiriyorum. Yine Charles ve Evelyn’in yalısına gidiyorum, yine o sonsuz sohbetlere katılıyorum. Evelyn’i dinlerken hayallere dalıyor, dünya üzerinde sadece o ve ben varmışım gibi geliyor. Gözlerindeki pırıltılardan onun da benimle alakalı hayaller kurduğu belli oluyor. Konuştuğunda gözlerim dudaklarının zarif kıpırtısına dalıp gidiyor, ikimizin de yüzüne ateşli bir kızıllık dalga dalga yayılıyor. Şimdi bu şekilde yazarak ifade edince bunun bir cürüm olması gerektiğini fark ediyorum ama o anda hayatın içinde bunları tecrübe ederken son derece hafif, haklı ve masum olarak hissediyorum kendimi. Saçmalıyor muyum sence? <em>Amare et sapere vix deo conceditur.</em><a class="si-noteref epub-type_noteref" href="#f43" id="ref_f43">43</a> Evet, kendimde değil gibiyim ama bir taraftan da bir iş olmaktan çıkıp alışkanlığa dönüşmüş olan İstanbul’daki olayları takip etmeye ve diğer taraftan da Charles’ın deyimiyle İstanbul’un yakında kaybolacak sırlarının peşinde koşmaya devam ediyoruz.</p>
		<p>Charles pek yakında İstanbul’da büyük olaylar olacağına inanıyor, aslında bu inancı çok da temelsiz değil. Şehre adımımızı attığımız günden beri Osmanlı’nın nasıl çalkantılı bir zamandan geçtiğini biz de görüyoruz. Ama Charles daha fazlasını bildiğini ima ediyor. Belki de bana öyle geliyor. Birkaç defa Marcel’e bu konudaki şüphelerimi açtığımda benimle alay etti. Uzunca bir zamandır Charles’la içtikleri su ayrı gitmiyor zaten.</p>
		<p>Geçenlerde Marcel hepimizin fotoğraflarını çekmek istedi. Bahçede tek tek Marcel’in seçtiği yerlerde pozlar verdik. Evelyn’i ıhlamur ağacının gölgesindeki bir koltukta kitap okurken, Margaret’i verandada bir kilimin üzerine oturmuş, elinde gümüş işlemeli Osmanlı işi bir ayna tutarken, beni denizin kenarında arkamda Rumelihisarı görünecek şekilde ayakta ve Charles’ı yalının merdiveninde, beyaz takımları içinde adeta bütün bu zenginliğin tek sahibiymiş gibi poz verdirtti. Onunla hepimizle olduğundan daha fazla zaman harcadı. Boyunbağını düzeltişinde, kırmaktan korktuğu nadide bir bibloyu tutar gibi çenesini nazikçe ışığa doğru çevirişinde bir âşığın heyecanı ve ihtimamı vardı. Evet sevgili Alex, bizim asık suratlı, içine kapalı aksi bir adam zannettiğimiz Marcel meğer Sodom halkının neslindenmiş. Charles ise hiç renk vermiyor doğrusu. Margaret’in apaçık cilvelerine ne kadar kayıtsız kalıyorsa Marcel’in bence çok bariz olan hareketlerini de aynı şekilde görmezden gelebiliyor. Olympos’taki rahatını bozup aramıza inmiş bir tanrı adeta. Onun meseleleri biz fanilerinkinden çok daha farklı. Bizler zavallı bedenlerimizin talepleriyle sınırlıyız, şehevi ihtiraslarımızın kölesi olmaktan bir türlü kurtulamıyoruz. Onun içinse bunlar önemsiz detaylar. O tek tek insanlara değil, insanlığa bakıyor. Merakı bugüne değil, asırlara... Bizim göremediklerimizi görüyor, hissediyor. Bu yüzden de etrafındaki kadınlar ve erkekler onun cazibesine kapılmaktan kendilerini alamıyorlar.</p>
		<p>İşte Alex, bir yanım Charles’ın etrafında şekillenen bu acayip bohem hayatın içinde diğer yanım kabuğunu kırmaya çalışan İstanbullular arasında yolunu bulmaya çalışıyor. İstanbul’da insanlar senelerdir özlemini çektikleri hürriyete kavuşmanın heyecanıyla coşuyorlar ancak anayasanın otuz küsur senedir halkın boğazına çökmüş, eli kanlı sultanı sarayına hapsedebileceğinden zaman zaman şüpheleniyorum. Çünkü halen istibdat yanlısı insanlar var. Hele Avrupa topraklarında yaşanan kayıplardan sonra halkın bir kısmı başımızda güçlü bir sultan olmazsa mahvoluruz fikrini savunuyor. İstibdat bir günde bitmiyor ne yazık ki. Gel de Sabahattin Bey’e hak verme, bu tamamen içtimai bir mesele, insanların hayatı değişmeden istibdattan kurtulması mümkün olmayacak, diyordu. Gerçi bazıları Sabahattin Bey’in istediği istikamette hakkını arıyor, hürriyetinin peşini kovalıyor. Geçen gece neredeyse isyan çıkıyordu mesela. Askerle halk yine karşı karşıya geldi. Biz de oradaydık. Geldiğimizden beri Marcel söylüyordu tiyatroya gidelim diye. Çünkü meşrutiyetin ilan edilmesiyle birlikte her yerde sürekli hürriyeti konu eden piyesler sahnelenmeye başlamış. Doğrusu ben çok sıkıcı olacağını tahmin ettiğim için ayak sürüyordum. Ama geçenlerde sahnelenmesine müsaade edilmeyen ve halkın yürüyüşe geçerek reaksiyon göstermesinin ardından serbest bırakılan bir oyun vardı, ona gidelim dedik. <em>Hürriyet’in Şafağı</em><a class="si-noteref epub-type_noteref" href="#f44" id="ref_f44">44</a> isimli oyun için Direklerarası denilen şehrin eğlence merkezinin yolunu tuttuk. Mermer sütunlarla süslü bir sıra dükkândan oluştuğu için buraya Direklerarası adı veriliyor. Ramazan’da da sık sık buraya geliyorduk. Gölge tiyatrosu bilhassa Marcel’in merakını uyandırıyordu. Işıkla alakalı her şey onun için çok mühim. Fakat Direklerarası’na gittiğimizde oyunun yine yasaklanmış olduğunu öğrendik. İnsanlar daha bir gece önce müsaade edildiğini şimdi nasıl olup da yasaklandığını öğrenmek için karakola gidelim, dediler, biz de arkalarından. Sonra olaylar büyüdü. “İstibdatta mıyız yoksa hürriyette mi?” diye bağırmaya başlayan insanlar kalabalıklaşınca askerler müdahale etti. Kalabalık dağıldı. Uzun sözün kısası, hürriyet o kadar da kolay gelmeyecek gibi görünüyor.</p>
		<p>Bütün bunlar bir yana, birçok tartışma, itiraz olmasına rağmen seçimle belirlenen mebuslar dün meclise geldi. Sokaklarda inanılmaz bir heyecan ve mutluluk vardı. Töreni elbette başından sonuna kadar seyrettik. Ayasofya’nın güneydoğu ucundaki binada toplanan meclise gelenleri seyretmek için müthiş bir kalabalık bütün alanı doldurmuştu. O kadar çok insan vardı ki Marcel’le makineyi kurup fotoğraf çekecek yer zor bulduk. Kim satın alacaksa bu fotoğrafları, yazdığımız haberleri... Neyse ki Sabahattin Bey töreni yakından seyredebilmemiz için bize izin almıştı, o sayede içeri girebildik. Bu arada Sabahattin Bey’in partisi büyük bir hezimete uğradı.</p>
		<p>Resmî elbiseli sefirler geldi önce. İran sefiri altın işlemeli kıyafeti, kırmızı pantolonu ve siyah parlak kürk başlığıyla herkesin dikkatini çekiyordu. Ardından en gösterişli tören kıyafetlerini giymiş Rum, Ermeni kilisesi patrikleri, mor çizgili uzun etekli kıyafetiyle papanın temsilcisi, yeşil sarıklarıyla Müslüman din adamları, beyaz sarıklı ulema yerlerini aldı. Ardından Türk, Rum, Ermeni, Yahudi, Süryani, Arnavut, Bulgar, Makedon, Kürt, Arap mebuslar geldiler. Sultan biraz gecikti. Onsuz meclisin açılması mümkün değildi elbette.</p>
		<p>Epeyce beklettikten sonra Abdülhamit nihayet geldi! İlk defa bir sultan görüyordum, üstelik de alelade bir sultan değildi karşımızdaki, üç kıtaya yayılmış bu eski imparatorluğu otuz seneden fazla bir zamandır titreten o büyük müstebitti. Kısa bir konuşma yaptı. Halkın eğitim seviyesi yeterince yükselmiştir, artık bu anayasanın yürürlüğe konmasına hiçbir engel kalmamıştır, dedi. Yorgun görünüyordu. Kocaman bir gaga gibi yüzünün ortasında yükselen heybetli burnuna bakarken niçin burun kelimesinin de yasaklar listesinde olduğunu içtenlikle anladım, imparatorluk topraklarında bu burnun bir ikincisi dahi olamazdı. Yüzü solgundu, kireç gibiydi. Saçının ve sakalının boyası yüzüne daha da acıklı bir hal veriyordu. Ne kadarlık ömrü olduğunu düşündüm. Hep yaşlıların yüzüne bakıp tahmin etmeye çalıştığım gibi... Ne kadar çökmüş ve bitmiş görünse de varlığında insana sinsice tesir eden insanüstü bir kudret vardı. Bir insan değildi de akıp giden tarih nehrindeki kayalardan biriydi sanki, suyun akışını değiştiren bir gücü vardı. Ne kadar yıpranmış, incelmiş, kopmak üzere zayıflamış da olsa oradaydı. Bizse; ben, Marcel, mebuslar, patrikler, herkes o nehrin içindeki su damlalarıydık.</p>
		<p>Bu düşüncelerimi kendime saklamaya ve Sabahattin Bey’e söylememeye karar verdim. Gerçi artık onun himayesinde sayılmayız. Her ne kadar bize bazı kapıları açsa da kendi siyasi menfaatlerine hizmet etmemiz için yapıyor bunu. Hoş, başka hangi sebeple bize sahip çıkmasını bekliyorum ki? İstanbul’daki tek hamimiz eksantrik Charles gibi bir başkasını bulmamız mümkün değil tabii. Sefaretten de bir şey çıkmadı. Charles olmasa çoktan Paris’in yolunu tutmamız gerekirdi. Ama hâlâ bir işimiz varmış gibi davranıyoruz. Mesela Sabahattin Bey dün bir davete çağırdı, Arnavut Kulübü’nde bir toplantı varmış, gittik. İsmail Kemal Bey’le tanıştırdı bizi. Abdülhamit muhaliflerinden biri, şimdi meclise girmiş, Sabahattin Bey’e yakın bir adam. Sabahattin Bey’e artık gazeteyle resmî bir bağımız kalmadığını söyleyemedik. Belki böylesi daha iyi. Bu arada halen beni Fransız zannediyor. Marcel de benim bu oyunumu bozmamaya dikkat ediyor. Böylece bu gibi toplantılarda Türkçe konuşulduğunda hakkımızda laf edilirse anlama imkânımız oluyor. Sabahattin Bey gece boyunca Marcel’le bana Türklerin tarihini anlattı, İsmail Kemal Bey de büyük bir nezaketle dinliyor, arada sırada başıyla onaylıyordu.</p>
		<p>“Türklerin bugününü anlamak için nereden geldiklerini bilmek mecburiyetindesiniz. İnsanın hususiyetleri asırlar boyunca içinde yaşadığı şartlardan kaynaklanır. Türkler esasen Orta Asya halkıdırlar, göçebedirler. Çobanlık yaparlar. Geniş Asya steplerini muhayyilenizde canlandırın. İnsanı kaderci yapan sert bir iklim... Böyle bir hayat içinde, çetin tabiat şartlarında hayat mücadelesi verirken insanın kabilesine tam manasıyla itimat etmesi gerekir. O sebepten Türklerde reise biat her şeyden önde gelir. Cemaatin dışında kalmak ölümle aynı manaya gelir. Sonra Türkler Anadolu’ya geldiler. Belli bir toprağa yerleştiler. Çobanlık kültürü yetmedi. Ne yaptılar, doğusunda ve batısında hazır buldukları kültürlerin tesirine girdiler. İran’ın mutlak despotizmini aldılar, Bizans’ın entrikalarını... Şimdi yeniden kabuk değiştirme zamanı geldi; çünkü bu elbiseler artık dar geliyor. Şimdi medeni Avrupa’nın tesirine girdik...”</p>
		<p>Etraftaki dinleyenlerin tasdik eden hallerinden anladığım kadarıyla Sabahattin Bey’in anlattıklarında hakikat payı olduğu aşikârdı. Bunlar benim çocukken mahalle mektebinde öğrenebileceklerimin çok ötesindeydi. Sonradan Marcel bana bu anlatılanların ne derece doğru olduğunu sorduğunda mahcup oldum.</p>
		<p>Şimdilik bu kadar.</p>

		<cite>İstanbul muhabiriniz F.</cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f42"><a class="si-backref" href="#ref_f42">42.</a><span class="si-footnote-text"> Yuhanna 1:1. Başlangıçta Söz vardı. Söz Tanrı’yla birlikteydi ve Söz Tanrı’ydı. (Y.N.)</span></div>
		<div class="si-footnote html5_aside epub-type_footnote" id="f43"><a class="si-backref" href="#ref_f43">43.</a><span class="si-footnote-text"> (Lat.) Bir tanrı bile aynı anda âşık olmayı ve bilgeliği beceremez. (Ç.N.)</span></div>
		<div class="si-footnote html5_aside epub-type_footnote" id="f44"><a class="si-backref" href="#ref_f44">44.</a><span class="si-footnote-text"> Söz konusu edilen <em>Sabah-ı Hürriyet</em> olmalı. (Y.N.)</span></div>
	</div>
	</body>
</html>