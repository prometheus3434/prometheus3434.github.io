<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">Pazartesi</p>
		<p class="margin-high">Dağıldım ben Alex. Afyonun tesiri azaldı ama arada dalga dalga geri geliyor. Afyon, evet... Neden mi?</p>
		<p>O kadar berbat olmuştum ki... ertesi gün Marcel kolumdan tuttuğu gibi beni dışarı çıkardı. Nereye gittiğimiz belliydi. Vapura bindik. Yol boyunca hırsla sustum. Havada acımasızca kırbaçlayan kış yağmuru, midemden yükselen asit, beynime saplanan keskin bıçaklar eşliğinde güverteden Boğaz’ın kaynayan suyuna bakıyordum. Karadeniz binlerce senedir taşıp güneye akarak İskender’in intikamını alıyordu... Şeytan akıntısıyla birbirinden ayrılmış iki dünya, doğu ve batı... Karanlık suların beni çağırdığını hissediyordum.</p>
		<p>Ruhumun karanlığı yüzüme vurmuş olmalı ki Kandilli’ye vardığımızda Evelyn ve Margaret durumda bir tuhaflık olduğunu anladılar, hemen ortadan kayboldular. Charles cebinden küçük, Hint işi, işlemeli bir kutu çıkardı. Kutunun içinde irili ufaklı haplar vardı. Mercimek büyüklüğünde bir tanesini bana uzattı. Ne olduğunu sorduğumda Marcel’le bir an bakıştılar ve sonra Charles ne yaptığını çok iyi bilen bir doktor edasıyla, afyon, dedi.</p>
		<p>“İyi gelecek, merak etme. Senin şu anda rahatlamaya ihtiyacın var.”</p>
		<p>Tereddüt ettiğimi görünce kendisi yuttu, kutudan bir tane daha çıkarıp Marcel’e verdi. Hiç tereddüt etmeden Marcel de hapı alıp yuttu. İkisinin hallerinden bunu ilk defa almadıkları belli oluyordu. İçimde garip bir aldatılmışlık hissi peyda oldu. Sonra bana tekrar bir tane uzattı. Hasta gibiydim, iyi geleceğini umarak hapa uzandım. Yine kendi dışıma çıkmış, olan biteni seyrediyordum. Her şey çok büyük bir hikâyenin önceden düşünülmüş ve özenle yerleştirilmiş parçalarıydı sanki. Hap hakikaten de kısa sürede tesir etti. Sedirlere yayıldık. Sonrasını nasıl anlatsam Alex, bilemiyorum.</p>
		<p>Önce göğsümü daraltan o sıkıntı yok oldu. Bir hafiflik geldi. Güzel bir şişe şarap içtikten sonra hissettiğimiz tarzda bir hoşluk. Ama midende şarabın o ağır tadının da olmadığını düşün. Bu şarabın özüymüş, deyip gülmeye, kahkahalar atmaya başladım. <em>Collige, virgo, rosas.</em><a class="si-noteref epub-type_noteref" href="#f45" id="ref_f45">45</a><em> </em>Marcel ve Charles’ın da yüzleri gülüyordu. Marcel’in gözleri iyice büyük görünüyordu. Charles her zamankinden daha sarışın. Güneş kral. Güneşi batmayan imparatorluğun kralı... İstanbul’un esrarengiz hikâyelerinden bahsetmeye başladık. O âna kadar yazmış olduğum bölümleri övüyordu Charles.</p>
		<p>“Burası dünyanın başşehri dostlarım, dünyanın merkezi burası, Doğu da burada başlıyor, Batı da... Bir kapı İstanbul.” Charles konuşurken söylediklerinin kelime kelime bir kitaba yazıldığını görüyordum. Hakikaten konuşuyor muydu? Yoksa bunları şehir hatları vapurunun güvertesinde Boğaz’ın kaynayan sularına bakarak ben mi düşünüyordum? Yoksa sedire uzanmış, yaşanıp bittikten sonra bu anları sana nasıl yazacağımı mı hayal ediyordum?</p>
		<p>“Ama sadece bu iki kıtayı birbirine bağlamıyor. Hayır. Başka âlemler de burada birbirine kavuşuyor. O eski hikâyeler hakikatin farklı şekilleridir, dostlarım. Hepsi birer kapıdır, başka bahçelere açılır.”</p>
		<p>Sadece kelimeler değil kapılar da görünüyordu karanlığın içinde.</p>
		<p>“Hangisini tercih ederseniz bağlı olduğu bir âleme geçersiniz. Orada Doğu’nun ve Batı’nın, kavuşmak için bekleyen iki âşığın birbirine dolanan fildişi ve abanoz vücutlarını görürsünüz... Sen dostum Fuat, sen ne kadar şanslı olduğunun farkında mısın? Senin damarlarında Doğu’nun da Batı’nın da sırları dolaşıyor.”</p>
		<p>Charles’ın söyledikleri hayalden hakikate geçiyor, adeta elle tutulur hale geliyordu. Damarlarımda dolaşan o sırların kalbimde anaforlar yarattığını görebiliyordum. Evelyn ve Margaret ellerimden tutuyorlardı. Çarmıhtan indirilmiş yaralar içindeki kurbanı, zavallı melezi kutsuyorlardı.</p>
		<p>“Bu muazzam şehrin sırlarını en iyi sen anlayabilirsin. Senin hayatta olma sebebin bu belki de... Evet, hepimiz bir şeyler yapmak üzere geliyoruz dünyaya... Bize ayrılan zaman o yüzden çok az. Biz de... Marcel, Evelyn, Margaret, hepimiz Fuat sana hizmet etmek için geldik dünyaya... Şimdi daha iyi anlıyorum dostlarım.”</p>
		<p>Charles anlatıyordu, mumların alevleri dans ediyor, Evelyn’in elleri şakaklarımı ovuyordu. Müthiş bir susuzlukla Evelyn’in sunduğu şerbetleri içiyor, bardağı havaya kaldırıp neşeyle bağırıyordum: “<em>Nunc est bibendum, nunc pede libero pulsanda tellus!”</em><a class="si-noteref epub-type_noteref" href="#f46" id="ref_f46">46</a> Gözlerim kapalı olduğu halde odanın içini görebiliyordum. Charles’ın anlattığı cennet bahçesi şimdi beni kucaklayan bu oda olmuştu. Ilık, tatlı, ürpertici titreşimlerle birbirimize dokunuyorduk. Soyunmuştuk... Evelyn’in yüzümü tutup kendine çektiğini hatırlıyorum. Ama birden Evelyn’in elleri Margaret’ın ellerine, benim yüzüm Charles’ınkine dönüyor; Marcel, Charles’ın çıplak omuzlarına sarılıyordu. Avlusunda kırmızı balıkların yüzdüğü meyhanede gördüğümüz genç kız kılığına girmiş oğlanlar ortada dans ediyordu. Ayaklarının bastığı yerden beyaz güvercinler havalanıp yok oluyorlardı. Pencere dışında ışıl ışıl bir gece parlıyor, biz kürkler ve yumuşak halılarla kaplı ılık mağaramızda birbirimizi çıldırtan bir keyifle okşuyorduk. Bedenim uzuyor, uzuyor, parlak renkli, kaygan bir yılan olup diğerlerinin üzerinden akıp gidiyordu. Birbirimize dolanıyorduk. Vücutlarımızın nerede başlayıp nerede bittiğini hiçbirimiz bilmiyorduk. Ömrümde böyle bir şey yaşamamıştım Alex. Montmartre’ın aşk oyunlarında hünerli kadınlarına bile parmak ısırtacak bir haz denizinde yüzüyorduk. Ama bir yandan da uzandığımız sedirlerde kımıldamadan yatıyorduk. Hem orada hem burada hem başka bir yerdeydik.</p>
		<p>Fısıltılar, mırıltılar, iç çekişleri, uzaklardan gelen ezan karışarak etrafımda sesten bir zindan örüyordu...</p>
		<p>Ne yazık ki bir süre sonra midem bulanmaya başladı. Ayağa kalkmaya çalıştığımda başım döndüğü için yere yığıldım. Kendimi dışarıdan bir başkası gibi seyrediyordum. Hemen bir yatağa yatırıp üzerimi örttüler. Titriyordum. Bir buz mağarasının en dibindeydim. Şeytanın zinciri şakırdıyordu. Gözümü kapattığımda kendimi Kuzguncuk’taki evimizin yıkıntıları arasında buluyordum. Köpek leşini didikleyen karganın gagasından sarkan et parçaları, durmadan vızıldayan sinekler, hayvanın parçalanmış gırtlağına yuva yapmış bir yılan... Başıma sirkeli suya batırılmış bir bez koyan elin Nana’ya ait olduğunu zannettim bir an. Ama bu olamazdı. Ben Kandilli’deki yalıdaydım. Charles, Evelyn diye sayıklıyordum. Oysa Halide, “Büyüğünün adı Cemil, küçüğü Selim. Bul onları. Baban çok mühim adamdı,” diyordu başucumda.</p>
		<p>“Ne oldu bana Nana? Neyim var benim? Çok susadım.”</p>
		<p>Halide başını sallıyor.</p>
		<p>“Zehirlenmişsin oğul. Ne yediysen dokunmuş işte. Haydi iç bunu...”</p>
		<p>Sıcak bir şey içiyorum.</p>
		<p>“Arkadaşlarım? Onlar neredeler?”</p>
		<p>“Kimler?”</p>
		<p>Buraya beraber gelmiştik. İki genç adam, biri gözlüklü, kısa boylu. Diğeri beyaz takım elbiseli, yakışıklı. Bunlar aklımdan geçiyor ama söyleyemiyorum. Çünkü henüz çocuğum. Çok korkunç!</p>
		<p>Halide üzüntüyle alnımı siliyor.</p>
		<p>“Dinlen biraz, uyu.”</p>
		<p>Uyudum. Gördüğüm rüyalar her zamankinden çok daha canlıydı. Önce Mösyö Girard’ın ofisindeydim.</p>
		<p><em>Gölgeler ve Hayaller Şehrinde</em> adlı bir kitabı teslim ediyorum. Elinin tersiyle itiyor, olmaz, diyor, kesinlikle olmaz. Bunlar saçma, manasız hikâyeler... Biz seni İstanbul’a bunlar için mi gönderdik? Böyle söylüyor. İtiraz etmiyorum. Hakikaten, İstanbul’a ben ne sebeple gittim ki, diye düşünüyorum. Ofisten dışarı çıkıyorum, koridorda yürümeye başlıyorum. Bu Senegal gemisi. Marsilya’dan İstanbul’a doğru yola çıktığımız... Evet o. Aynı gemiyle iki defa seyahat edilmez ki... Edilir, diyor Sabahattin Bey. Güvertedeyiz. Sabahattin Bey’in babasının tabutunun olduğu yerde büyük bir boşluk var. O tarafa doğru baktığımı görünce gülümsüyor: “Evet, defnettik en nihayetinde. Huzur bulduk.” Bu cümleleri öyle bir söylüyor ki... biz derken babasıyla kendisini o kelimenin içinde bir bütün haline getiriyor. Aynı zamanda, siz huzur bulamadınız, diye bir imada bulunuyor. Bundan eminim. Hatta babamı tanıyor olduğu hissine kapılıyorum. “Siz babamı tanır mısınız? Adı Beşir Fuat,” diyorum. Kızıyor. “Niçin babanızın Türk olduğunu sakladınız?” Verecek bir cevap arıyorum ama bulamıyorum. Bu sırada Marcel ikimizin bir fotoğrafını çekmek için hazırlık yapıyor. Makinesini ahşap kutusundan çıkarırken bunun küçük bir tabuta benzediğini fark ediyorum. Fotoğraf da bir nevi mezar aslında, kesinlikle. Bunlar aklımdan geçerken Marcel tripodunu bir türlü bulamıyor. Benim susuzluktan boğazım kurumuş durumda. Uzaktan Isabelle’in bize baktığını fark ettiğimde Evelyn yanımda beliriyor. Elimi tutuyor. “İyi olacaksın, merak etme,” diyor. “İyiyim ben, çok iyiyim,” diyorum, amacım Isabelle’i yakalamak ama arkamı döndüğümde Kuzguncuk’taki evin harap olmuş bahçesindeyim. Orada sarıklı bir adam bir şişi kendine batırmaya çalışıyor. Yardım etmemi ister gibi bakıyor. Şişin sivri ucunu bana uzatırken Charles ve Marcel beni oradan uzaklaştırıyorlar. Uyanıyorum. Nana terimi siliyor. Uyuyorum. Uyanıyorum, Evelyn elimi tutuyor. Uyuyorum. Uyanıyorum, annem, “Fuat sakın!” diyor. Uyuyorum.</p>
		<p>Rüya ikinci hayattır.</p>
		<p>Nerval’in çılgın sesi köpek havlamalarının içinde boğulup gidiyor.</p>
		<p>Uyuyor uyanıyor, sana yazıyorum.</p>
		<p>Ne aralık Kandilli’den Galata’ya geldim hatırlamıyorum.</p>
		<p>Çok uykum var şimdi.</p>
		<cite>F.</cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f45"><a class="si-backref" href="#ref_f45">45.</a><span class="si-footnote-text"> (Lat.) Gülleri, kızları topla, gençliğin tadını çıkar, anlamında kullanılan bir deyiş. (Ç.N.)</span></div>
		<div class="si-footnote html5_aside epub-type_footnote" id="f46"><a class="si-backref" href="#ref_f46">46.</a><span class="si-footnote-text"> (Lat.) Şimdi içmenin, dünya üzerinde yalınayak dans etmenin zamanı. (Ç.N.)</span></div>
	</div>
	</body>
</html>