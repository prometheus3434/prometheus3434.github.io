<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">12 Eylül 1908, Cumartesi</p>

		<p class="entry">Sevgili Alex,</p>

		<p>Gün geçmiyor ki acayip bir hikâyenin içine girmeyelim. Öyle olunca da hemen güzel defterimi açıp sana yazıyorum. Marcel yazarken gördü geçen gün, şaşırdı. Günlük tutuyorum zannetti. Ben de ona senden bahsettim. Kardeşten ileri bir dostluğumuz olduğunu söyleyince çok merak etti seni. Böyle bir şey nasıl mümkün olabilir ki, diye sordu. Bu Marcel çok garip bir adam. Mühim bir aileden geliyor, ancak onlardan bahsetmekten adeta imtina ediyor. Sakladığı bir sır var gibi. Hayattaki en büyük takıntısı zamanı durdurmak! Fotoğrafın bu işe yaradığına inanıyor. Haksız da sayılmaz aslında.</p>
		<p>Isabelle’in bir fotoğrafını çektirmediğime çok hayıflanıyorum ama nasıl yapabilirdim ki! Gemide Marcel’le bu kadar yakın değildik. Keşke onu öyle geminin güvertesinde, korkuluğa yaslanmış halde gösteren bir resim olsaydı şimdi yanımda... Yüzünde meleklerin gözyaşlarıyla yıkanmış o masum ve hüzünlü ifade. Niçin aşk hep hüzünlü olmak zorunda?</p>
		<p>Daha önce yazdığım gibi işler dışında Marcel’le bol bol geziyoruz. Galata’nın kasvetli bir labirenti andıran sokaklarından kıvrılarak limana inmek, köprüden karşıya yürüyerek geçmek, Mısır Çarşı’sında bin bir çeşit baharatı içimize çekerek dolanmak, ardından Sirkeci’de birbirine tıpatıp benzeyen iki Rumelili kardeşin işlettiği Aliefendi Lokantası’na gidip kendimize güveçte piliç türlüsü, tereyağlı pilav, cevizli kaymaklı elma kompostosuyla harika bir ziyafet çekerken yan masalarda yemek yiyen memurların konuştuklarına kulak kabartmak, yemek üzerine içilen bol köpüklü şekerli kahvenin tadını çıkaracak güzel gölgeli bir kahve aramak, Hacı Bekir’in ustalarından birinin lokumları dev kazanlarda karışını, macun haline getirdiği lokumu zarif hareketlerle küçük lokmalara ayırıp şekere bulayışını seyretmek, ikram edilen lokumları iştahla ağzımızda eritirken burada olduğumuza şükretmek en tabii alışkanlıklarımız... Marcel bilhassa Müslüman mahalleleri merak ediyor. Hiç yanından ayırmadığı birkaç gezginin kitabı var, onlarda gördüklerinin izlerini sürmek istiyor. Bense buraları kendi memleketim olarak gördüğüm için olsa gerek, okumayı reddediyorum. Nerval, Gautier, Edmondo de Amicis... Ama sonunda Marcel’in ısrarlarına dayanamayıp bunlardan birini okumak mecburiyetinde kalacağım. Galiba Nerval’den başlamak en iyisi... Sen en çok onu severdin değil mi?</p>
		<p>Marcel’in bu kitaplardan öğrendiği bir yeri görmek için Boğaziçi’nde bir vapur gezintisine çıktık mesela. Hangisinde okumuşsa Üsküdar tarafında zikir yapan dervişlerin dergâhı varmış, onları görmek istedi. Biz de atladık Boğaz vapuruna... Bu arada, tuhaf bir hisse kapıldım Alex, birilerinin bizi takip ettiği gibi bir his. Kim olduğunu anlayamadım. Ama çok açık bir şekilde her hareketimizi, attığımız her adımı takip eden birilerinin varlığını hissediyordum. Güvertede oturduk. Marcel bir yandan Üsküdar’ın tarihini anlatıyordu bana.</p>
		<p>“Üsküdar ya da Skutari, kalkan manasına geliyormuş Fuat. Bazıları İo’nun buradan karaya çıktığını yazıyor.”</p>
		<p>“İo?”</p>
		<p>“Güzel İo’yu nasıl bilmezsin! Zeus’un âşık olduğu kadınlardan biri. Zeus’tan kaçar. Hatta kılık değiştirir, bir ineğe dönüşür. Ama Zeus yine de peşini bırakmaz.”</p>
		<p>Marcel anlatıyordu ama benim huzursuzluğum dinmiyordu. Kim takip ediyordu bizi? Niçin? Abdülhamit’in eli kolu bağlanmamış mıydı? Belki de bizim casus olduğumuzu düşünen hükümetin adamları peşimizdeydi. Öyle ya, Sabahattin Bey’le İstanbul’a gelen kafilenin içindeydik. Jöntürkler Sabahattin Bey’le anlaşamıyorlardı. Bizi de kendilerine düşman bellemiş olamazlar mıydı? Yoksa gereksiz yere mi kuşkulara kapılıyordum? Belki de sadece yabancı olduğumuz için merakla seyrediyorlardı. Ne acı... İnsanın doğduğu topraklarda bir yabancı gibi dolaşması. Neyse ki buranın dillerini unutmadım. Lisan insanı toprağa bağlayan göbek kordonu.</p>
		<p>“... Zeus’un karısı Hera kıskanç tabii, Zeus’un İo’yu elde etmesini istemiyor. Yanına bir nöbetçi dikiyor. Yüz gözlü Argos! Düşünebiliyor musun! Sonra kaçıyor İo... Amansız bir takip başlıyor dünya üzerinde. İo’nun geçtiği yerlerde izi kalıyor tabii. İyon Denizi mesela... Hatta işte burası! Bosporus! Bos inek demek, porus da biliyorsun, geçiş yeri. İneğin geçtiği yer...”</p>
		<p>Kafam dağılmıştı, Marcel’i yarım kulak dinliyordum, tuhaf bir hüzün çökmüştü üzerime. Marcel bir taraftan anlatıyor, bir taraftan da vapurdaki hareketliliğin tadını çıkarıyordu. Daha gemi iskeleden ayrılır ayrılmaz kahveci yanımızda bitiverdi. O gitti lokumcu geldi. Şekercisi, oyuncakçısı, şerbetçisi bitmedi. Yol boyu çeşit çeşit seyyar satıcı arı gibi işledi. Oturduğun yerde alışveriş yapmak için ideal bir yer Boğaz vapuru. Marcel büyük bir merakla yolcuları seyrediyordu. Ona çok değişik geliyor olmalıydı. Benim içinse biraz sukutuhayal olmuştu. Çok değil, on iki sene evvel, annemle bu vapura bindiğimizde rengârenk giyinmiş kadınlar feracelerinin ardından gülümseyen gözleriyle bakar, bazen de başımı okşarlardı. Annem beni Pera’ya götürmekten hoşlanırdı. Tam bir Osmanlı oğlan çocuğu gibi giydirirdi beni: Başımda kırmızı fes, üzerimde küçük bir ceket. Kendisinin yüzü açık, başında şapka olduğu için benim dadım zannederdi vapurdaki kadınlar. Küçük bey vapur gezmesinde... Tuhaftır, Feride gelmezdi bizimle şehre... O hep Nana’yla kalırdı. Her neyse... şimdi vapurdaki insanlara üzüntüyle bakıyordum. Her şey grileşmiş, ne o renkli kıyafetler kalmış ne de yüzün bütün detaylarını gizleyen kalın peçeler... Kimi çocuklu, kimi dadılı, oldukça modern sayılabilecek elbiseler içindeki Müslüman kadınlarını, Hıristiyanlardan ayırmak iyice zorlaşmış.</p>
		<p>Ben de o yüzden gözlerimi kapatıp çocukluğumun seslerini dinlemeye, kokularını içime çekmeye başladım. Koku ne acayip şey, mazideki bir sahnenin bütün canlılığıyla yanı başında belirmesini sağlıyor. Havadaki kahve, nane şekeri, lokum, simit kokularının sadece o âna ait terkibi beni zamanda çok gerilere götürüyor, annemin yanına sokularak insanların bakışlarından saklandığım o çocukluk anlarını yeniden yaşatıyordu.</p>
		<p>Bu acayip halden kurtulmak için etrafıma dikkat kesildim ve bir an onu gördüğümü zannettim, Isabelle’i. Hüsranla ümidin bu kadar kısa bir zaman dilimi içinde bir arada bulunması insanda bir uçuruma yuvarlanma hissi yaratıyor. Yüzüm solmuş olmalı, Marcel iyi olup olmadığımı sordu. İşte o an daha fazla dayanamadım ve Marcel’e, Isabelle’e dair hislerimi anlatmaya başladım. “Aşkı buldum; ama bulur bulmaz kaybettim. Nerede olduğunu biliyorum ama gidemiyorum. Uzakta, Messina’da.” Marcel de senin gibi kuşkucu biri Alex. Bu kadar kısa sürede âşık olduğumdan nasıl emin olduğumu sordu. Bunun cevabını ancak âşık bir insan bilebilir sevgili Marcel, dedim, <em>nunc scio quid sit amor.</em><a class="si-noteref epub-type_noteref" href="#f31" id="ref_f31">31</a> Nadir bir hastalığa yakalanmış bir zavallıyı teşrih masasına yatırmış inceleyen doktor edasıyla bir müddet yüzüme baktı. Bir şey söyleyecek oldu sanki. Kurbağa gözlerini kırpıştırmakla yetindi. Benimse ruhum coşkulu bir denizdi artık. Hem şiir ne için var? Eğer aşk bir hastalıksa ilacı şiir olsa gerek. Şiirse dünyayı aşka tercüme etmek demek. Görüyorsun ya Alex, aşk özlemi filozof yaptı beni.</p>
		<p>Vapurdan inince sudan çıkmış balık gibi Üsküdar’da gezinmeye başladık. Sahilde geviş getiren develer, ağır ağır yükleri sırtlanan incecik bacaklı hamallar, şehrin başka yerinde hiç görmediğimiz kadar çok sayıda sarıklı Türk, küçük dükkânlar, evlerin avlularını delip geçen ağaçlara sarılmış asmalardan sarkan sarı üzümler, havada taklalar atan güvercinler epeyce pitoresk bir manzara sunuyordu. Zikir yapan dervişlerin dergâhını bulmak için bir kahveye girdik. Neyse ki burada sora sora Bağdat bulunur, diye bir laf var, kahvedekiler hemen yardımcı oldular. Yanında ben olduğum için Marcel çok şanslıydı, yoksa bir “gâvur köpek” olarak belki de çok dostça karşılamazlardı bu mahallelerde. Ne de olsa artık Pera’da, Galata’da değildik. Etrafta bizim gibi giyinmiş fazla insana rastlanmıyordu.</p>
		<p>Yanımıza boncuk gözlü yalınayak bir oğlan verdiler. Önümüzde bir oğlak gibi su birikintilerinden ve taşlardan zıplayarak bizi tekke denilen bu dervişlerin ayin yaptıkları yere getirdi. Cin gibi bir şeydi, tekkeye gelen dervişler oğlanı tanıyorlardı, kimi başını okşuyor kimi de şakadan kulağını çekiyordu. Türklerin çocuklarını çok sevdiklerini duymuştum, dedi Marcel bu sahneleri görünce. Ben de ona, “Evet doğru söylüyorsun ama ayakkabılarını çıkarmadan içeri girenlerden nefret ederler, hele ki bu yer bir ibadethaneyse büyük günah sayarlar,” dedim. Marcel önce karşı koydu, büyük camilerin girişinde yabancılara verdikleri gibi büyük keçe terlikler aradı ama bulamadı tabii, sonunda sözümü dinledi, o da benim gibi eşikte ayakkabılarını çıkardı. Bizden başka rehberle gelmiş bir grup Batılı gezgin, okumuş yazmış takımından Osmanlılar ve buraya sık geldiği belli olan halktan insanlar vardı. Avluda birbirlerine sokulmuş, yüzleri eski zamanlardaki gibi kalın peçeyle kapalı kadınlar, eteklerinin arasına kafalarını gömmeye çalışan kabak kafalı oğlan çocuklarıyla ve kucaklarında bebekleriyle bekleşiyordu. Ayakkabıları duvarın dibine dizdiler, sonra daha iç bir mekâna girdik. Burası büyükçe bir odaydı. Kafesle ayrılmış bölüme kadınlar geçti. İçerisi biraz havasızdı. Adını çıkaramadığım bir otla tütsülenmiş gibi kokuyordu. Halide’nin bazen, nazara geldiğimize kanaat getirdiğinde –ki buralarda çok önemli bir inanıştır, kötü bakışın tesiri– yaktığı yedi dükkân süprüntüsü denilen otların kokusuna da benziyordu, annemle gittiğim kiliselerde mum dikilen yerde kesif bir şekilde hissettiğim yanık fitil kokusuna da.</p>
		<p>İçeride, yaşlı bir derviş bizim odadaki varlığımıza aldırmaksızın mavi ve beyaz renkte postların üzerinde vakur bir şekilde oturuyordu. Arkasındaki duvarda bir niş vardı, etrafında çeşitli duaların yazılı olduğu levhalar, geniş tefe benzeyen müzik aletleri, ziller ve ayrıca kılıç, şiş gibi aletler asılıydı. Birden içimi bir korku kapladı. Bazı şeyler vardır Alex, ne zaman öğrendiğini, kimden duyduğunu bilmezsin, ne kadar uğraşsan da hatırlayamazsın ama hakikatin ta kendisi olduğunu bilirsin ve en çok da böylesinden tedirgin olursun. İşte ben de az sonra neler olacağını böyle açıklıkla biliyordum. Bu şişler, zincirler, kancalar işkence yapmaları için oradaydı! Deriye giren kancanın ucundan sızan kan! Evet, bu kadar hakiki bir resim. Biliyordum. Bunlar acı verecekti birilerine, birazdan, burada. Nefesim kesilecek gibiydi, Marcel’e yan gözle baktığımda onun her şeyden habersiz farklı ortamın keyfini çıkardığını, ilk defa gördüğü bu garipliklerle gözünü doyurduğunu görebiliyordum. Gözlük camları neşe içinde merakla parlıyordu. Ama tedirginliğimin ikinci sebebi daha kötüydü ve saçmaydı. Sadece bir his olarak bir manası vardı. Yine çocukluğumdan kulağımda kalmış şayialardan biri: Yabancıların fidye almak amacıyla kaçırılması ve kulaklarının ya da parmaklarının kesilip parayı istedikleri kişilere gönderilmesi. Bu bir zamanlar yaygındı İstanbul’da. Ama şimdi? Bu asırda? Ayini seyretmeye gelmiş diğer yabancılara baktım. Bir tanesi diğerlerinden oldukça farklıydı, yanlışlıkla yolu oraya düşmüş gibiydi. Beyaz pantolon ve ceketiyle Paris bulvarlarından fırlamışa benzeyen sarışın mavi gözlü, uzun boylu, otuz yaşlarında bu adamla göz göze geldik, bana göz kırpıp muzip bir şekilde gülümsedi. Askerî üniformalı Türklerden biri, genç adamın bu hareketini münasebetsiz bulduğunu belirtmek istercesine homurdandı. O sırada dervişler hareketsiz bir şekilde postların üzerinde yatıyorlardı, ayini idare eden şeyh, duasına başlayınca yavaş yavaş doğruldular. Bir süre sonra kendimi hocanın sesine bıraktım. Sakinleştim. Çok uzak bulanık bir resim canlanıyordu zihnimde. Detayları seçilmeyen, ne olduğu anlaşılmayan ama bende ağlama hissi uyandıran bir resim.</p>
		<p>Şeyh duasını bitirdikten sonra bir şarkıya başladı. Tam olarak şarkı denemez aslında, belli bir ritimle mırıldanıyorlardı. Tanrı’nın adını söylemek manasına gelen zikir denilen bu ayinin tesiriyle bir süre sonra hepsi birden kendilerinden geçmeye, sağa sola salınmaya başladılar. Ardından ritim arttı. Dervişlerin garip bir coşkuya kapıldıklarını görebiliyorduk. Kocaman bir dolunaya benzeyen tefin kararlı ritmi gitgide hâkim bir hal almaya başlamış, bütün bu topluluğun nabzı olmuştu. Artık tek tek dervişler yoktu, hepsi aynı kalpten beslenen bir vücudun farklı kısımları haline gelmişlerdi. Biz de dışarıyı, dünyayı, yaşanan zamanı unutarak, adeta yerin derinliklerinden gelen bu ritimle kendimizi kaybetmek üzereydik. Ne güzel bir şeydi kendinden geçmek! Bunu düşündüğümü hatırlıyorum. Bu kayboluş, sözün az olduğu kadim zamanların hikmetine teslim olmaktı, o yüzden anlatmaya çalışmak boşuna bir çaba. Tekkede yapılanların benim çok iyi bildiğim Müslüman ibadetiyle, yani namazla uzaktan yakından bir alakası yoktu. Hem ürkütücü hem çekici bir tarafı vardı. Dervişlerin kendilerinden tamamen çıktıklarını, bedenlerinin başka bir gücün tesirine girdiğini gördükçe benim de içimde bir şeyler kımıldıyordu. Çok primitif bir taraf, karanlık hatta korkunç... Belki de taşıdığım barbar kanı bu kadim mesajı tanıyor ve kendiliğinden bir reaksiyon veriyordu.</p>
		<p>Ritim akıl almaz bir noktaya vardığında dervişler bir kuvvet onları göğüslerinden tutup fırlatıyormuş gibi kendiliklerinden sıçrayıp odanın ortasına düşmeye başladılar. Bir çeşit danstı bu ama bildiğimiz hiçbir dansa benzemiyordu. Biraz sonra dervişlerden biri bir çığlık attı, daha çok bir çağrı gibiydi. Onu yatıştırmak istercesine bir başkası uzun bir şişi alıp yanağına batırıverdi, biz seyircilerden şaşkın bir iç çekiş geldi, garip olan yanağından hiç kan akmamasıydı. Buna benzer sahneler birbirini takip etti. Geride bir yerde yanan ateşin alevinde gezdirdikleri şiş ya da ince bir kılıçla vücudunda bir delik açılan derviş adeta rahatlıyor, hareketleri daha huzurlu bir hal alıyordu. Acıyı hissetmiyor oluşları inançlarının en büyük deliliydi. Beni bilirsin. Hiçbir dine inanmıyorum. Kutsal kitapların tamamen insan muhayyilesinin birer icadı olduklarından eminim. Ama bu ayin sırasında dervişlerin halinde öyle cezbedici bir taraf vardı ki... Kendimi onlardan birinin yerine koymadan edemedim. Böylesine bir kendinden geçişin ne kadar müthiş bir şey olacağını hayal ettim. Demek bu dünyada Tanrı’ya yaklaşmanın, onunla konuşmanın bir yolu varmış, diyordum kendi kendime. Tabii bir yol varsa, başka yollar da olabilir. Ansızın bütün o Hıristiyan azizlerin pasyonlarını,<a class="si-noteref epub-type_noteref" href="#f32" id="ref_f32">32</a> peygamberlerin o görünmez yaratıcıyla nasıl konuştuklarını anladım. Acı hakikate ulaşmanın yollarından biri, belki de en az yanıltıcı olanı. Bu kadim şehir, geldiğimizin ilk haftasında bizi içine almış, ömrümüzde bir daha yaşayamayacağımız tecrübelerle bizi başka bir yere sürüklemişti. İstanbul’da yaşamak sonsuz bir seyahat hali demekmiş. Ancak dervişlerden birinin soktuğu şiş yanağından aşağıya doğru parlak kırmızı bir dere şeklinde kanın akmasına sebep olunca... bir an ne olduğumu anlayamadım, içimden bir şeyin çekildiğini hissettim.</p>
		<p>Bayılmışım. Gözümü açtığımda açık havada, gölgeli bir avluda bir sedirin üzerinde yatıyordum, başımda Marcel ve o beyazlar giyinmiş sarışın adam vardı. Beni bilirsin Alex, kan görmekten hazzetmem ama bu derece kendimi kaybedeceğimi bilmiyordum doğrusu. Utanç içinde doğruldum, etlerine şişler batıran dervişlerin hayali çok eskiden gördüğüm bir kâbus kadar uzaktı o anda.</p>
		<p>Sarhoş gibiydim, kendimi toplamam zaman aldı. Bize yardım eden adamla tanıştık, adı Charles. Fazla detaya girmeden İstanbul’da yaşayan üst düzey İngilizlerden biri olduğunu hissettirdi. <em>L’Illustration</em> dergisi için çalıştığımızı duyunca bize olan dikkati arttı ya da bana öyle geldi.</p>
		<p>“İnanın dostlarım, bu şehir şu anda dünya üzerindeki en enteresan yerdir. İnsanlığın geçirdiği bütün aşamaları bu şehirde bir gün içinde yaşayabilirsiniz. Misal, bugün yüzlerce sene evvel tatbik edilen bir ayine şahitlik ettik, akşama Tepebaşı’nda son moda operetlerden birini seyredebiliriz.”</p>
		<p>Böyle dedi. Biz de ona Dersaadet tarafında yaptığımız turu anlattık, Ayasofya’dan bahsettik, sohbet gitgide koyulaştı. En nihayetinde ertesi gün yapılacak kayık yarışlarına davet etti bizi. Marcel önce reddedecek gibi oldu; çünkü sabah Surre Alayı’nı uğurlama merasimi vardı. Orada fotoğraf çekmek istiyorduk. Ama Charles bizi nereden yakalayacağını çok iyi biliyordu. Moda’da tertiplenecek bu yarışın seneler sonra ilk defa yapılacağını, istibdat döneminde yasak olduğunu, bu yüzden de bu tarihî âna şahitlik etmemiz gerektiğini söyledi. Ayrıca yarışı kendi yatından seyredeceğimizi de ekledi, elbette kabul ettik.</p>
		<p>Önce sana Surre Alayı’ndan bahsetmeliyim. Her sene belli bir zamanda, Müslümanlar Arabistan’daki kutsal şehirlerini ziyarete gidip hacı olurlar. Hali vakti yerinde her Müslüman’ın hayatında bir defa bu ziyareti yapması şarttır. Bu yüzden çok önemli bir ibadettir. Aynı zamanda peygamberi temsil eden yani halife olan padişah her sene ihtiyaç sahibi hacılara dağıtılmak üzere kutsal topraklara hediyeler gönderir ve işte bu kafileye Surre Alayı denir, büyük törenlerle uğurlanır. Bu olay şehirde büyük bir meraka sebebiyet verdiği için geçtiği caddeler çok kalabalıktı. Üsküdar’a geçmek üzere olan Surre Alayı’nı Boğaz kıyısındaki iskelede yakından fotoğraflamayı başardık. Farklı mezhepleri temsil eden üç sarıklı hoca ellerini açmış dua ederken yüksek seviyede bir asker alaya nezaret ediyordu. Karınlarını doyurmak için kamıştan oltalarıyla balık tutmaya gelmiş fakir halktan bazılarının ellerini açıp dua etmedikleri dikkatimi çekti, ya olup biten hakkında bir fikirleri yoktu ya da Arabistan’daki muhtaçlardan daha çok ihtiyaç sahibi olduklarını düşünüyorlardı, bilemiyorum. Marcel bu ayini seyrettiğimiz ve dökümante ettiğimiz için çok keyifliydi.</p>
		<p>Ardından Charles’ın yatıyla Moda’ya doğru yola çıktık. Yarışlara Büyükada, Yeşilköy ve Kadıköy yat kulüplerinin katılacağını öğrendik. Evet, yanlış okumadın Sevgili Alex, burası acayip bir şehir, yat kulüpleri de var, hem de birden çok! Charles yatını Moda yakınlarında demirledi ve yarışları denizden seyrettik. Bizden başka iki genç kadın da Charles’ın davetlisi olarak teknedeydi. Bize kuzenlerim, diye tanıttı, ikisi de hoş hanımlardı doğrusu ama onları görünce gönlümdeki Isabelle ateşi daha da harlandı. Kadınların her ikisi de kırık dökük Fransızca konuşuyorlardı ve bu onlara olduklarından daha şuh bir hava veriyordu. Çünkü her Fransızca laftan sonra ayıp bir şey yapıyorlarmış gibi birbirlerine bakıp gülüyorlardı... Belki bizim Fransız kadınların aşk konusundaki haklı ünlerini gözlerinde çok büyütüyorlardı ya da bizim varlığımız onların hayallerini kışkırtıyordu. Gerçi Marcel yine hüzünlü ve küskün kurbağa haline bürünmüş, bütün ciddiyetiyle yarışı seyrediyordu. Sohbeti sürdürmek hep bana düştü.</p>
		<p>Yatın kıç güvertesinde şahane bir de sofra kurulmuştu. Boğaz’da çalışan kayıklarda olduğu gibi renkli Osmanlı işi halılarla ve işlemeli yastıklarla süslenmişti. Durmadan İtalyanca konuşan, kimsenin anlamamasına aldırmayan, kahkahalarıyla ortamı şenlendiren Sergio hem kaptanlık hem de aşçılık yapıyordu. Birörnek giyinmiş diğer mürettebat yelkenleri topladıktan sonra başaltında bir yerlere girip yatın içinde kayboldular. Bizse şampanyalarımızı yudumlarken bir yandan da lezzetli midye çorbalarını, istiridyeleri, ıstakozları mideye indiriyorduk. Böyle bir lüksü inan Paris’te çok az sayıda insan tatmıştır. Charles da bu sırada durmadan malumat veriyordu.</p>
		<p>“Bakın bakın, şehzadeler geliyor. Şu öndeki Burhanettin Efendi, arkasındaki de Tevfik Efendi. Şu gördüğünüz çadırlar onlar için hazırlanmıştır.”</p>
		<p>Daha sonra bize neredeyse bir Şirket-i Hayriye vapuru büyüklüğünde görünen şık bir yatı gösterdi.</p>
		<p>“Şu yatı görüyor musunuz peki? Buna ödenmiş parayla orta büyüklükte bir ülkenin bir senelik yiyecek masrafı karşılanır. Mısırlı Prens Aziz Hasan’a ait. Yarıştan sonra şehzadelere bu yatta müthiş bir ziyafet verecek.”</p>
		<p>Marcel’le ağzımız açık Charles’ın anlattığı Osmanlı hanedanının ve Avrupa diplomasi sosyetesinin şaşaalı hayatından hikâyeleri dinliyorduk. Sonra kürek yarışları başladı. Her birinde onar kürekçinin ve bir dümencinin oturduğu uzun kayıklar Boğaz’ın sularını yararken biz içtiğimiz şampanyaların da tesiriyle kafayı bulmuş bir şekilde bahse tutuştuğumuz takımlara tezahürat yapıyorduk. Marcel bile hareketlenmişti, Charles’ın herkesi rahatlatan ince bir mizah anlayışı vardı. Uzun zamandır bu kadar eğlendiğimi hatırlamıyorum.</p>
		<p>Yemekler bitip de birbirinden tatlı incirler, üzümler, kavunlar servis edilirken genç hanımlardan biri, Margaret, bizi biraz şaşırtan bir konu açtı.</p>
		<p>“Haremde yaşamak nasıl bir şeydir acaba?”</p>
		<p>Ardından kıkırdayarak hayalindeki haremi anlatmaya başladı.</p>
		<p>“Kafesli pencerelerden içeri güneşin bile nüfuz edemediği loş bir salon düşünüyorum ben. Ortasında beyaz mermerden bir havuz. Her yerde kocaman yastıklar, işlemeli sedirler... Her milletten kadının akşam olmasını beklerken tatlılar yedikleri bir yer.”</p>
		<p>Ama Evelyn itiraz etti.</p>
		<p>“Kıskanmaz mısın kocanı peki bütün o kadınlardan? Ben şahsen katiyen böyle bir şeye izin veremem.”</p>
		<p>“Bilmiyorum, bana heyecanlı geliyor, orada seçilmeyi beklemek, daha güzel olmak dışında yapman gereken hiçbir şey olmaması. Sadece tek bir erkeğin gözlerinin seni görmesi.”</p>
		<p>Evelyn kaşlarını çatmıştı.</p>
		<p>“Bunun bir tane adı var Margaret; o da kölelik...”</p>
		<p>Charles genç hanımları hiç dinlemiyormuş gibi uzaklara bakıyordu ama birden lafa karıştı.</p>
		<p>“Sizi sukutuhayale uğratacağım için üzgünüm Margaret ama o hayalinizdeki harem çoktan tarihe karışmış görünüyor. Artık Türklerde çokeşlilik nadir görülen bir hadise.”</p>
		<p>Margaret itiraz edecek gibi oldu.</p>
		<p>“Ama bütün o büyük konaklar, oradaki hayat hakkında anlatılanlar... yalan mı bütün bunlar? Siz söyleyin Fuat, yarı yarıya Türk olduğunuzu söylemiştiniz, siz daha iyi bilirsiniz.”</p>
		<p>Hepsi dönüp bana baktı. Evet Alex, burada artık kendimi saklamıyorum. Yarı yarıya Türk olmak, o ima edilen kudrete sahip olmak bir an için gururumu okşamıştı. Mecburen konuya dahil oldum.</p>
		<p>“Ne yazık ki Charles’a hak vermek zorundayım. Çok uzun zamandan beri sıradan evlerin harem denilen kısmında erkeğin nikâhlı eşi ve çocukları oturuyor. Ayrıca o hayal ettiğiniz hamam benzeri büyük salonlardan, sefahatten eser yoktur. Birçoğu Paris’teki gibi masalarla, koltuklarla döşenmiştir. Üstelik ben bu şehirden ayrılalı 12 sene oldu, hatırladıklarım o zamana dair, şimdi belli ki daha da ileri gitmişlerdir.”</p>
		<p>Margaret’in yılmaya niyeti yoktu. Gözünde kötücül bir kıvılcımın çaktığını o anda fark ettim.</p>
		<p>“Peki ama sizin anneniz, bağışlayın ama bir Türk’ün hareminde değil miydi?”</p>
		<p>Kulaklarıma kadar kızarmaya başladım, mâni olamıyordum.</p>
		<p>“Hayır hanımefendi, annem, babam olacak barbarla asla evlenmedi, tek başına metresi olarak yaşadı. Haremi falan da olmadı!”</p>
		<p>Sesim biraz sert çıkmıştı. Barbar kelimesini de bilhassa dikkat çekecek şekilde söylemiştim. Paris’teki züppeler için bütün Türklerin barbar olduğunu biliyordum ama onlar uzaktaki, hayalî bir Doğu’dan bahsediyorlardı. Bunların İstanbul’da da böyle düşündüklerini görmek şaşırtmıştı beni. Evelyn üzüntüyle bana baktı ya da bana öyle geldi. Yine aynı şey olmuştu. Dünyanın öbür ucuna da gitsem peşimi bırakmayacak bir mazi. Aşağılık bir ilişkinin asla arzu edilmeyen meyvesi olmak. Paris’teyken en derinlere gömmeye çalıştığım bu korkunç sır artık neredeyse kendiliğinden dile geliyor. Elim ayağıma dolanıyordu. Kadehime şarap doldururken elimin titremesine mâni olamadım, masaya döktüm. Çok utanç verici Alex. Böyle güzel başlamış bir günü yine kendimden nefret ederek tamamlıyordum.</p>
		<p>Margaret, “Özür dilerim, sizi kırmak değildi maksadım,” gibisinden bir şeyler mırıldandı ama konu uzasın istemiyordum. Mesele büyüdükçe bana ne kadar derinden tesir ettiğini anlayacaklardı. Neyse ki Charles, dikkatimizi başka bir tarafa çevirdi.</p>
		<p>“Bakın, prensin yatına çıkıyorlar. İşte onlar, şehzadeler. Belki de onlardan biri yarının sultanı olacak, bu altı yüz senelik imparatorluğa hükmedecek, Hasta Adam’ı ayağa kaldıracak.”</p>
		<p>Ah bu İngilizler! Charles’ın sesinde öyle ince bir alay vardı ki... varla yok arası. Hem ciddi hem müstehzi. Hem böyle bir imkânın varlığını tanıyor hem de bunun ham bir hayal olduğunu ima ediyor. Bir şeyin hem o hem öteki olabilmesi arasında bu kadar kolay gidip gelebilmek ve bu gidiş gelişleri birer imkâna çevirmek zannederim İngilizlere ait bir hususiyet. Her çeşit münakaşayı hayat memat meselesi haline getiren bizim Fransızların o samimi ciddiyetinden eser yok. Her an değişen bir hava gibi, Boğaziçi’nin semaları gibi... Şehzadeleri seyrederken, içimden asıl müstakbel sultanın, Prens Sabahattin’in o sırada bambaşka bir yerde amacına ulaşmak için sabırla beklediğini düşünüyor, keyfim yavaş yavaş yerine geliyordu.</p>
		<p>Akşam tatlı bir yorgunluk çökmüştü üzerimize. Şehrin üzerinde batan güneşten geriye kalan mor, kızıl, turuncu ve neredeyse yeşile kaçan ışıkların Boğaziçi’nde yarattığı renk oyunlarına hüzünle bakıyordum. Bu güzelliğin bir anlık rüya kadar ömrü olduğunu, günlerimizin ancak çok kısa bir süresini burada, bu muazzam şehirde geçireceğimizi, hepimizin, benim, Marcel’in, Charles’ın aslında burada geçici olarak bulunduğumuzu düşünüyordum. Sergio insanın içini yakan ama bir yandan da ısıtan konyaklı kahveler sunup ortadan yok olmuştu. Charles piposuna viski aromalı bir tütün doldurup güzelce yaktı ve ilk bulutsu dumanı İstanbul’un parlak gecesine doğru üfleyerek bize bir teklifte bulundu. Aklımda kaldığı kadarıyla aktarıyorum, bakalım sen ne diyeceksin.</p>
		<p>“Baylar, şöyle bir etrafınıza bakın. İşte karşınızda bütün heybetiyle yükselen bu şehir tıpkı Roma gibi yedi tepe üzerine kurulmuştur. Yedi gezegenin, yedi günün, yedi ana günahın, yedi faziletin, yedi rengin ve henüz bilmediğimiz başka yedilerin aşkına burası halen Doğu’nun başkentidir. İnsanlık devam ettikçe hatırlanacak tek büyük imparatorluğun, Roma İmparatorluğu’nun iki başkentinden biri ve en esrarlısıdır. Şimdi seyrettiğiniz bu siluet İstanbul’un bizatihi kendisidir. Şu görkemli camilere bakın! Bunlar sadece ve sadece buraya has yapılardır. Dünyanın hiçbir yerinde bunların bir benzerini göremezsiniz. Çünkü bunlar bu esrarengiz toprağın neredeyse kendi kendini yoğurarak oluşturduğu acayip eserlerdir. Başka hiçbir Müslüman ülkede benzeri yapılmamıştır, yapılamamıştır. İstanbul’u fethetmek diye bir şey mümkün değildir dostlarım. Ama insanın ihtirasını kamçılar, kışkırtır, gel beni ele geçir, senin olmak istiyorum, der. Oysa bu mümkün değildir. Türklerin kahraman padişahı Fatih Mehmet de bunu çok iyi bilmekteydi. İstanbul fethedilemez. İstanbul fetheder! Konstantin’i bile fethetmiştir. Fatih Mehmet’i de fethetmiştir, sonrakileri de edecektir... Burası teslim olmaz, olamaz. Böylesi kadim toprakları fethettiğini sanan bir barbar, bir süre sonra hayretle fark eder ki artık o istilacı barbar değildir. Kendisinde daha önce hiç bilmediği hususiyetler, şaşırtıcı fikirler, garip bir zihin açıklığı keşfeder. Zapt ettiğini zannettiği şehir asıl onu ele geçirmiştir. Çünkü bu şehir şehirlerin kraliçesidir. Şimdi niçin sizi buraya davet ettiğimi, niçin İstanbul üzerine ancak bir sarhoşa yakışacak bir nutuk attığımı merak ediyorsunuz. Evet, sarhoşum dostlarım; ama içkiden değil, hayır asla! Onun yüzünden...”</p>
		<p>Şehri işaret etti. Evelyn ve Margaret kıkırdadılar. Belli ki onlar Charles’ın bu hallerine alışıktılar.</p>
		<p>“Lütfen hanımefendiler, alaylarınızı sonraya saklayın. Gerçi onu kıskanmakta haksız sayılmazsınız. Hiçbir kadın onun kadar cazibeli olamaz... Ama dediğim gibi, bugün sizi buraya davet etmemin sebebi zaten bildiğiniz şeyleri bir defa daha anlatarak kafanızı şişirmek değil. Marcel, Fuat, size bir teklifim var.”</p>
		<p>Merakla dönüp baktık Charles’a. Üzerimizde yaratmış olduğu tesiri artırmak için fısıldayarak konuşuyordu.</p>
		<p>“Bir kitap hazırlayalım. Düşünün, bu şehir binlerce senenin hikâyesini saklıyor. Onları toplayalım, harika bir vesika bırakalım geleceğe.”</p>
		<p>Marcel’le birbirimize baktık. Şaşırmıştık. Böyle bir teklif beklemiyorduk. Bu şehrin sırlarını saklayacak bir kitap. Ben tam aradığı adammışım; hem buralı hem değil hem Batılı hem Doğulu. Buranın da dilini biliyordum, oranın da... Aynı zamanda muhabir değil miydim? Evet, yine işimi yapacaktım, tek farkla, bugünden değil de maziden haber verecektim. Şehrin hafızası olan eski kahvelere, metruk camilere, gözden düşmüş kenar mahallelere gidip eski hikâyeleri toplayacaktık. Marcel de fotoğraflarını çekecekti konuşanların, o mekânların, her şeyin...</p>
		<p>“Çünkü dostlarım,” diye devam etti Charles, “yeni bir asır başladı, yakında burası çok değişecek, o zaman da bütün bu sırlar yok olup gidecek. İnanın bana, her şey yok olmadan önce, binlerce senenin esrarlı hikâyelerini kayda geçirebiliriz. Bizden önce buralara gelen seyyahların yazdıklarından çok daha mükemmel bir eser ortaya çıkarabiliriz. Onlar tek başınalardı. Biz, bir takımız.”</p>
		<p>Marcel’le teklif için çok teşekkür ettik ve üzerinde düşünmek için müsaade istedik. Charles’tan ayrılıp odamıza döndüğümüzde yatsı ezanı okunuyordu. Çok yorulmuştuk. Hemen uyudum.</p>
		<p>Şimdi saat çok erken. Yediklerimden olacak, sabaha karşı susuzluktan ölmek üzere olduğum bir çöl rüyasından uyanıp kana kana su içtim. Sonra da uyku tutmadı. Oturdum, sana bu mektubu yazdım. Bakalım nasıl karar vereceğiz Marcel’le? Bana bu teklif biraz, nasıl diyeyim, ciddiyetsiz geldi. Victor’un bir lafı vardır: Sarhoşken verilen sözler buz üzerine yazılan yazılara benzer. Belki de Charles şu anda bu teklifi çoktan unutmuştur.</p>
		<p>Bu mektubun yanında yolladığım kartpostaldaki dervişler bizim Üsküdar’da gittiklerimiz değil, bunlara Dönen Dervişler, diyorlar, henüz seyretmedik ama hazır bulmuşken sana yollamak istedim. Bizim zikirci dervişlerin fotoğrafı yok ne yazık ki... yoksa neyse ki mi demeliyim?</p>

		<p class="note">Sevgiler,</p>

		<cite>F.</cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f31"><a class="si-backref" href="#ref_f31">31.</a><span class="si-footnote-text"> (Lat.) Şimdi aşkın ne olduğunu biliyorum. (Ç.N.)</span></div>
		<div class="si-footnote html5_aside epub-type_footnote" id="f32"><a class="si-backref" href="#ref_f32">32.</a><span class="si-footnote-text"> <em>Passion</em>, çile olarak çevrilebilirmiş ama biz özgün çeviriye sadık kalıyoruz. (Y.N.)</span></div>
	</div>
	</body>
</html>