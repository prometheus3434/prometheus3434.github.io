<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">24 Ekim 1908</p>
		<p class="entry">Sevgili Alex,</p>
		<p>Nihayet mektubun elime ulaştı. Başka bir kliniğe nakledilmeye karşı çıkmanı anlıyorum. Ama acaba şimdikinden daha mı iyi tedavi olursun? Biliyorum, mektubunda annenin sırf Sophie sana ulaşamasın diye böyle bir yer değişikliği planladığını söylemişsin, belki de sahiden öyledir. Sophie ne diyor bu duruma? Önemli olan senin tedavin, unutma...</p>
		<p>Rennes’deki klinik meselesini de bir daha düşün. Biliyorum, Normandiya havasını seviyorsun. Daha önce rahat etmiştin... Doğrusu Mont Saint-Michel’i o kadar güzel tasvir etmiştin ki halen aklımda berrak bir resim olarak varlığını sürdürüyor. Tabii Mikael’in parmağıyla Aziz Aubert’in kafasını delmesi de unutulur hikâye değil.<a class="si-noteref epub-type_noteref" href="#f36" id="ref_f36">36</a> Döndüğümde Paris’te bile olsan, beraber oraya gitmeyi çok isterim. Ne acayip bir şey, yürüyerek gittiğin manastırda sular yükseldiğinde kısılıp kalıyorsun. Meddücezirle açılıp kapanan bir geçit! Daha neler göreceğiz şu mucizelerle dolu dünyada?</p>
		<p>Daha detaylı yaz, İstanbul’u merak ediyorum, diyorsun, emin ol elimden geleni yapıyorum sevgili dostum. Charles’ın diplomatik camiayla bir alakası var mı, diye sormuşsun. Bildiğim kadarıyla yok. Daha önce yazdığım gibi hayalî bir kitap üzerinde çalışıyoruz. Aslında bütün yaptığımız İstanbul’u gezip keyfimize bakmak. Senin de ima ettiğin gibi Charles’ın niyeti kitap yazmaktan çok eğlenmek. Tek başına sıkılacağı için arkadaş olarak bizi yanında istiyor aslında. Doğrusu benim için fark etmiyor. Henüz bir başarı göstermiş değilim, bu halde Paris’e dönemem. Mağlubiyeti peşinen kabul etmek demektir. Hayat karşısında mücadele etmeyen kaybeder. Böyle derdi Victor. Şimdi onun nasihatlerini hatırlayarak İstanbul’da maceradan maceraya (!) koşuyorum.</p>
		<p>Bu mektupla birlikte yollayacağım 20 Ekim tarihli mektubumda bahsettiğim kahveye ertesi gece yeniden gittik. Diğer hikâyeleri dinlemek için. Ne yazık ki yaşlı adamlar yoktu. Kahveciye sordum ama adamları hatırlayamadı, bizi de çıkaramadığını söyledi, sonra büyük bir ciddiyetle mangalın başına döndü. Doğrusu kahve de aynı kahve gibi değildi, duvardaki resimler daha cansız, sokak daha gürültülü, her şey daha tozlu gibiydi. Birer nargile söyledik, o gün içtiğimiz gibi olsun deyince, kahvenin kepenkleri yavaş yavaş kapandı, ilk nefeste renkler parladı, ikinci nefeste sesler ahenk kazandı, üçüncü nefeste resimler canlandı.</p>
		<p>Nargilede yanan siyah tütün balyasının içine neler kattılarsa vücudum külçe gibi ağırlaşmış, aklımsa bir kuş kadar hafiflemişti. Kahveye ilk girdiğimiz anda bana manasız ve de çirkin görünen resimler şimdi neredeyse duvarda asılı oldukları yerde canlanmış, kendilerine ait bir zamanı yaşıyorlardı. Av köpekleri geyiği sonsuz bir ânın içinde kıstırmışlardı, Fatih Mehmet’in şehre girişi hiç bitmiyordu, denizde fırtınalarla boğuşan gemi bu cezaya ilelebet mahkûm edilmişti. Tam olarak ifade edemiyorum Alex; ama onların böyle oluşları hayatın sürebilmesi için gerekliydi, böyle bir his içine giriyordum o resimlere bakarken. Bu resimler sadece o duvarı süslemek için orada asılı değillerdi de çok daha derin bir sebebin üstü örtülü işaretleriydiler sanki. Kahvecinin cezveyi sürmesi de, ateşi karıştırıp canlandırması sırasında gri küllerin içinde parlayan mercan köz ateşler de, ellerimizde tuttuğumuz nargilelerin yılankavi hortumları da, karanlık köşelerde oynaşan gölgeler de, ağzımızın tatlanması için yediğimiz lokumlar da, her şey, her şeyle alakalıydı. İşin tuhaf yanı bu his bana hem huzur hem de korku veriyordu. Her şeyin birbirine bağlı oluşu dışında bir hakikat yoksa eğer tesadüf diye bir şey de olamazdı. Âlemde mevcut olan her şey bir bütünün parçasıydı o halde!</p>
		<p>Yaşlı adamlar gelmemişti ama biz acayip bir haletiruhiye içine girmiştik. Koyu bir sohbete dalmıştık. Yaşlı adamların bahsettikleri hikâyelerin detayları üzerine kafa yorduk. Marcel, altında kayıklarla gezilen mabedin Ayasofya olabileceğini iddia etti.</p>
		<p>O kafayla kalkıp Atmeydanı’na gittik.</p>
		<p>Yeraltına nasıl ineceğimizi biliyordum. Ayasofya’nın hemen yakınında çeşitli sarnıçlar vardı. Bunlardan biri hakikaten de uçsuz bucaksız bir dehlizdi. El ayak çekilmesini bekledik, ardından da kapısındaki zinciri zorlayıp içeri girdik. Şeytanın çürük dişleri gibi düzensiz taşlardan ibaret bir merdivenle karanlığın içine doğru iniyorduk. Bir yer geldi, merdiven bitti, elimizdeki cılız fenerlerin ışığını yutan karanlık bir yeraltı deniziyle karşılaştık. Sonsuza doğru giden bu denizin üzerinde yükselen sütunlar burası hakkındaki efsaneleri doğrular gibiydi. Mermer sütunlar arasında sessizce bekleyen bu karanlık su Styx’e<a class="si-noteref epub-type_noteref" href="#f37" id="ref_f37">37</a> benziyordu. Eğer bu ölüler ırmağıysa, biz kimin peşinden yeraltına iniyorduk? Charles buraya en kısa zamanda bir kayık indirip sonuna kadar gitmek istediğini söyledi. Bunun üzerine çocukluğumda dinlediğim bir hikâyeyi hatırladım. Buraya tek başına girmiş bir adamı cinlerin kaçırdığını, adamdan bir daha haber alınamadığını ama zaman zaman tuhaf kahkahaların duyulduğunu anlattım. Marcel korkudan feneri elinden düşürdü. Doğrusu siyah suyun içinde ışığın yok oluşu ürkütücüydü.</p>
		<p>İstanbul’daki hayat hareketli ama iş meselesi pek iyi gitmiyor. Mösyö Girard garip bir şekilde daha fazla bizi finanse edemeyeceğini belirten kısa bir mektupla ilişkimizi kesti. Son yolladığımız haber ve fotoğrafları yayımlayıp yayımlamayacağını da söylemiyor. Tabii para da yok. Bu Marcel’le canımızı sıktı. Ama ne yapacağımıza henüz karar vermedik. Charles meseleyi duyunca çok sevindi! Tamamen kitap üzerinde çalışabiliriz böylelikle, dedi ve yüklüce bir miktar avans verdi. Charles olduğu sürece paraya sıkışmamız mümkün değil. Dediğim gibi, onun tam olarak himayesine girmemizi istiyor, o yüzden de işsiz kalmamıza açıkça seviniyor. Görünürde Marcel bu duruma aldırmıyor, doğrusu ben de çok umursamıyorum. Gençlik böyle bir şey olmalı, aniden patlayan bir kahkaha ve tüm ciddi meselelerin önemini kaybetmesi. Charles bu hislerin ortaya çıkması için harika zemin hazırlayan biri...</p>
		<p>Biz yine de Marcel’le serbest gazeteciler olarak çalışmaya devam ediyoruz. İstanbul ve Osmanlı Devleti seçimlere hazırlanıyor. Yakında milletvekilleri seçilecek ve meclis çok uzun bir aradan sonra yeniden çalışmaya başlayacak. Gerçi bu yeni dönem dikensiz bir gül bahçesi değil. Bir sürü ihtilaf var, Rumlar durmadan protesto gösterileri yapıyorlar, nüfusları nispetinde temsil edilmediklerini söylüyorlar ama öyle ya da böyle Yıldız’ın Baykuşu, iktidarını halkla paylaşmak zorunda kalıyor; bu bile önemli bir merhale. Tabii istibdat yanlıları da var, sultanın eski jurnalcileri, rüşvetçi memurları ve onlardan dalga dalga genişleyen bir güruh. Bunlar anayasanın getirdiği eşitlikten, haklardan hiç hoşnut değiller. Çok tuhaf ama böyle. Geçenlerde sokakta yürüyen kadınlara saldırdı bir grup, Müslüman kadın evinden çıkmamalı onlara göre. Düşünebiliyor musun Alex, kadınlar isterse yüzünü en kalın peçenin ardına gizlesin, yine de dışarıda dolaşmamalı bu sofulara göre. Hatta daha koyu Müslümanların oturduğu Fatih semtinden bir hoca, Kör Ali adında bir adam halkı da peşine takıp Yıldız Sarayı’na kadar gitmiş. Her yer çalkalandı, “Meyhaneler kapanmalı, resim çektirmek, tiyatro yasaklanmalı, Müslüman kadınlar sokağa çıkmamalı!” diye ortalığı ayağa kaldırmış. Pencerenin altından, “Padişahım çoban isteriz, çobansız sürü olmaz!” diye bağırmış. Sultan perdenin ardından şöyle bir görününce yatışmışlar. Ama vaziyet bu! Başına çoban isteyenlerle hürriyet için canını tehlikeye atanlar aynı şehirde yaşıyor.</p>
		<p>Bir de linç oldu geçenlerde! Rum bir adamla Müslüman bir kadının ilişkisi büyük olay oldu. Aileler karakola düştüler. Karakolu basan halk da Rum genci linç etmeye kalktı. İşin en hazin tarafı polislerin, askerlerin halkı durdurmak için bir şey yapmaması. Tabii olay büyüdü, gazetelerde birçok yazı çıktı. Bu münferit bir hadise değil, anayasayı hedef alan bir meseledir, diyenler var. Durumlar karışık anlayacağın, bir yanda büyük ümitler, öte yanda işlerin hiç de kolay olmayacağını gösteren vahim olaylar. Gerçi bunları artık sadece sana yazıyorum, <em>L’Illustration</em> okurlarına asla ulaşamayacak. Marcel başka gazeteler için tanıdıklarını araştırıyor ama buradan iş bağlamak epeyce zor. Sefarethaneye gittik, kartvizitlerimizi bıraktık, ihtiyaç halinde bizi bulabileceklerini söyledik ama ben ümitsizim. Galiba yavaş yavaş pişman olmaya başladım. Zaten sonbahar bütün kasvetiyle şehrin üzerine çöktü, karanlık daha çabuk iniyor artık. Kandilli’de olmadığımız zamanlarda Marcel’le loş pansiyonumuzda rutubetli sıkıcı geceler geçiriyoruz.</p>
		<p>Zavallı bir itirafta bulunmak istiyorum Alex! Gece soğuk yatağıma girip de gözlerimi kapattığımda karşımda Isabelle’in değil, Evelyn’in hayali beliriyor! Ve bu beni delirtiyor. Kendimi çok kötü bir adam olarak hissediyorum. Vicdan azabıyla kıvranıyorum. Kafamın içinde o kadar çok ses var ki... Kimisi Isabelle’e karşı hissettiklerimin aşkla falan alakası olmadığını söylerken diğerleri tam aksini iddia ediyor. Hatta bazıları aşk diye bir şeyin olmadığını, hissettiklerimizin tamamen vücudumuzun ihtiyaçları olduğunu söylemeye kadar ileri götürüyorlar işi. O anda Isabelle yakınındaydı, beden onunla açlığını gidermek istiyordu, şimdi Evelyn yakında, onu istiyor. Bu kadar basit diyor. Kim mi? Bıraksam içimdeki seslerin her biri kendi hürriyetini ilan edip yakasına meşrutiyetin alametifarikası olan kokartlardan takarak dolaşacak. İnsanın içi bu kadar kalabalık olabilir mi Alex? Senin aklının içi de böyle mi?</p>
		<p>Sophie’den çok seyrek haber alıyor olmana rağmen bunu dert etmediğini söylüyorsun. Ben böyle hissetmiyorum ne yazık ki. Mektubunu okuduktan sonra, senin Sophie’yi anlatırken seçtiğin kelimelerden sızan ışıkla bir süre gözlerim kamaştı. Annen gibisin, o fırçasını kullanıyor, sen kelimeleri. İkiniz de ortaya inanılmaz güzellikte resimler çıkarıyorsunuz. Sahi, annen aranızdaki münasebeti fark ettikten sonra Sophie’nin poz verdiği resimlerini imha etti mi? Senin için çok zor biliyorum ama sabretmekten, öncelikle iyileşmekten başka çare yok...</p>
		<p>Gördüğün gibi sevgili dostum Alex. Karşında bildiğin Fuat var. Ne yapayım... <em>Sum quod sum.</em><a class="si-noteref epub-type_noteref" href="#f38" id="ref_f38">38</a> Ama Evelyn’de öyle bir taraf var ki o benim kim olduğumu biliyor sanki. Kelimenin her manasıyla kim olduğumu... Bu cümleyle ne demek istediğimi düşünüyor olmalısın. Tam yazdığım şeyi kastediyorum. Onun bakışında, düşünme şeklinde öyle bir şey var ki hep yanımda olsun, o gözler hep beni görsün istiyorum. Ama bir yandan da Isabelle var. Uzakta bir melek. Evelyn ise burada, elimi uzatıp dokunabileceğim uzaklıkta. Artık akşamlar serin olduğu için bahçede bizim için hazırlanmış kocaman mangal ateşinin etrafında oturuyor, kömürün kızıl korlarına dalıp giderek İstanbul’un sırlarını konuşuyoruz. Evelyn tam bir rasyonalist, her şeyin makul bir açıklamasını buluyor ya da o gözle bakıyor anlatılanlara. Mesela İstanbul Boğazı’nın nasıl açıldığına dair hikâyeyi anlattığımızda, “Demek bu güzel Boğaziçi bir intikam amacıyla<a class="si-noteref epub-type_noteref" href="#f39" id="ref_f39">39</a> açılmış bir kanal, enteresan,” dedi. Hikâyeye bu gözle bakmamıştık. Hızır’ı da çok değişik buldu. Hıristiyan azizlerinden çok farklı, daha eski çağlara ait bir hikâye sanki, dedi. St. Georges’a benzerliğini de pek kabul etmiyor. “Ayrıca bırakın İskender’in Müslüman olmasını, Hıristiyan olması bile mümkün değilken ne uydurma bir hikâye,” diye itiraz etti. Her ne kadar Charles hikâyenin anlatılan yerden, anlatan ve dinleyenden koparıldığında anlaşılmadığını, hikâyeyi tam olarak idrak edebilmek için orada olup yaşlı adamlardan dinlemek gerektiğini söylediyse de Evelyn dudak büktü ve şöyle dedi:</p>
		<p>“Yine de garip sevgili kuzenim, böyle bir zamanda o üç yaşlı adamın bu çeşit bir hikâye anlatması...”</p>
		<p>Ne demek istediğini anlamadığımızı görünce açıklamak zorunda kaldı.</p>
		<p>“Anlatılan hikâyede İskender bir Müslüman olarak kendine tabi olmayan bütün bir halkın sular altında kalmasını isteyecek kadar zalim biri. Ona yardım eden Müslüman azizi ise ondan daha beter davranıyor. Çalıştırdığı işçileri bile öldürüyor, tek suçları Müslüman olmamaları. Böyle bir dönemde, yeni kabul edilen anayasa bütün azınlıkların haklarını teminat altına alırken bu hikâyeleri siz Hıristiyanlara anlatmaları çok manidar.”</p>
		<p>Tam ağzımı açıp itiraz edecektim ki Evelyn bana döndü.</p>
		<p>“Bunu işitmek hoşuna gitmiyor olabilir Fuat ama bence sen o adamların gözünde Marcel’den ya da Charles’tan pek de farklı değilsin.”</p>
		<p>Sünnet edilmiş, adı Fuat konulmuş, Müslüman bir babadan doğmuş bir adam olarak şimdi, değil Muhammed’e, İsa’ya bile inanmıyor oluşum beni cehennemin daha alt katlarına yakıştırıyor olmalıydı.</p>
		<p>Evelyn haklı olabilirdi. Bu hikâyeler bize boşuna anlatılmamıştı. Charles ise meseleye başka bir cephesinden bakıyordu. “Eski hikâyeler bizim zamanımızın romanlarına, edebiyat kitaplarına benzemez. Tarihin içinden süzülüp geldiği için her anlatanla her dinleyenle zenginleşir, çeşitlenir. Kaynak suyu gibi, içinden geçtiği toprağın minerallerini bünyesine katar. O yüzden de eski hikâyenin bir tane manası yoktur. Bazen birbiriyle taban tabana zıt manalar aynı hikâyenin içinde cennetteki kurtla kuzu gibi sarmaş dolaş olur. Bugün dinlediğinizde bir şekilde anladığınızı düşünürsünüz, başka bir zaman çok farklı bir mana bulursunuz.”</p>
		<p>Charles konuşurken garip bir şeyin farkına vardım. Bunu nasıl söylemeli bilmiyorum. Marcel... Marcel, Charles’ın bu açıklamalarını büyük bir heyecanla ve hayranlıkla dinliyordu. Aslında tanıdığım Marcel’in Charles’ın bu sözlerine kesinlikle karşı çıkması gerekirdi. Oysa Marcel hayranlıktan aptallaşmıştı neredeyse. Sadece bu da değil, ona bakışında acayip bir yan vardı. Benim Evelyn’i dinleyişimden daha tuhaf. Belki de yanılıyorum.</p>
		<p>Şimdilik bu kadar. Bu mektubu da öncekiyle beraber postaya veriyorum. Lütfen yazmayı ihmal etme. Doğru düzgün bir kartpostal bulamadım, hatıra olsun diye hürriyetin ilanı şerefine hazırlanmış kokartlardan birini ekliyorum mektuba.</p>
		<cite>F.</cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f36"><a class="si-backref" href="#ref_f36">36.</a><span class="si-footnote-text"> Efsaneye göre Aziz Aubert bir vizyon görür, Melek Mikail gelgitler sırasında adaya dönüşen kayalıkların üzerine bir tapınak inşa etmesini söyler. Ancak Aziz Aubert bu vizyonu dikkate almaz. Bunun üzerine Mikail bir kez daha görünür ve bu sefer parmağıyla Aziz Aubert’in kafasına bastırır, kafatasında bir delik açılır. Bu kafatası Aziz Gervais Bazilikası’ndadır. (Y.N)</span></div>
		<div class="si-footnote html5_aside epub-type_footnote" id="f37"><a class="si-backref" href="#ref_f37">37.</a><span class="si-footnote-text"> Styx, Antik Yunan mitolojisinde dünya ile yeraltını ayıran ırmaklardan biri. (Y.N.)</span></div>
		<div class="si-footnote html5_aside epub-type_footnote" id="f38"><a class="si-backref" href="#ref_f38">38.</a><span class="si-footnote-text"> (Lat.) Ben benim. (Ç.N.)</span></div>
		<div class="si-footnote html5_aside epub-type_footnote" id="f39"><a class="si-backref" href="#ref_f39">39.</a><span class="si-footnote-text"> Muhtemelen Evliya Çelebi’nin anlattığı hikâye. Büyük İskender, Ege taraflarında bir kraliçenin kendisine biat etmediğini duyar, tebdil-i kıyafet o krallığın topraklarına gider. Ama İskender’i tanıyıp yakalarlar, kraliçenin huzuruna çıkarırlar. İskender onlara kılıç çekmeyeceğine ve saldırmayacağına söz vererek kurtulur. Ülkesine döndükten sonra intikam almak ister. Hızır bir akıl verir, bir kanal açmasını söyler. Böylece Ege, kraliçenin ülkesi, sular altında kalacaktır. (Y.N.)</span></div>
	</div>
	</body>
</html>