<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="appendix epub-type_appendix" id="appendix2">
		<div class="container html5_section">
			<p>İhtilal oldu. Kızıl Sultan en sonunda tahtından indirildi. Dün Mösyö Arakel’i aramaya İstanbul’a gittim, bulamadım. Hasta olduğunu söylediler, evinde rahatsız etmeye cesaret edemedim. Kim diyelim dediler; Fuat, dedim, Beşir Fuat. Koşarak kaçtım dükkândan. Niçin böyle yaptığımı sorma lütfen. Atmeydanı’nda buldum kendimi. Darağaçlarını gördüm Alex. İnsanlar sallanıyordu boşlukta. Meşrutiyet idaresine karşı ayaklananlarmış. Ne zamandır huzursuzluk sokakları boğuyordu. Anayasanın o neşeli kardeşlik türküleri yerini protestolara, ayaklanmalara, cinayetlere bırakmıştı. Jöntürkler de Kızıl Sultan’ı aratmayacak bir istibdat kurma yolunda ilerliyorlardı. Ben bütün bunlar olup biterken ölülerin gölgeleriyle güreşiyordum. Babamın korkularının nabzımda attığını hissederek şehrin içinde kaderimden kaçıyordum. İşte şimdi de asılanları seyrediyordum, içimde ancak cinayet karşısında hissedilen o korkunç bulantıyla. Boyunlarına suç levhaları asılmış, boşlukta öylece, kıpırtısız duruyorlardı. Üç kocaman direk birbirine çakılmış, ortasından sarkıtılan ip bir ilmek haline getirilip mahkûmun boğazına geçirilmiş, ardından mahkûm boşluğa itilmiş ve kendi ağırlığıyla boynu kırılmış. Artık hakikaten bir et, kemik, yağ ve sinir torbası. Arkamı dönüp kaçtım. İnsanın insanı öldürmesi tabiattaki en korkunç cürüm olmalı. Katlanmak çok zor. Ama insanlar alışıyorlar Alex, görsen seyirlik bir hal almış çoktan. İdam sehpalarının etrafında seyyar satıcılar, çoluk çocuk gelen ziyaretçilere simit, çerez, lokum satıyor. Babalar ellerinden tuttukları çocuklarına ölüleri gösteriyorlar, insanların yüzünde akıldışı bir sırıtma var. Gülüyorlar. Delirmemek için kaçmak gerek.</p>
			<p>Şimdi bu satırları yazarken, cesetlerin uzağında soğukkanlı bir cerrah gibi düşünüyorum: Giyotin çok farklı. Kafa kopunca bir sepete düşüveriyor. Olması gereken buymuş gibi. Baş bedenden ayrıldıktan sonra kişinin bir süre daha görmeye ve duymaya devam ettiği bilinen bir hakikat. Bir doktor bunu ispat için bir deneme yapmıştı birkaç sene evvel, hatırlarsın, saatlerce tartışmıştık doğru mu diye. Doktor mahkûmun kafa koptuktan sonra adını söyleyerek bağırmış, mahkûm gözlerini aralayıp ona doğru bakmış. Hiç unutmuyorum o geceyi, meyhane kapanana kadar tartışmış, dut gibi sarhoş olmuştuk, en son sokaklarda şuursuzca yürüyorduk. Laurent sesini kalınlaştırarak mahkûmun adını haykırıyordu: “Languille! Languille!” Sonra da mahkûmun kellesini taklit ederek gözlerini deviriyor, sözde adının söylendiği yere bakmaya çalışıyordu. Tüyler ürpertici bir manzara. Ben de bir çocukluk hatıramı anlatmıştım o akşam, hatırlar mısın? Komşumuz Halil’in babasının tavuğun kafasını kestikten sonra hayvanın kaçtığını, bir süre boğazından fıskiye gibi kan fışkırarak sersemce koştuğunu görmüştüm. Ben anlatırken Laurent kafasını paltosunun içine saklayıp başsız bir tavuk gibi yalpalayarak yürüyor, türlü komiklikler yapıyordu. Gülmekten gözlerimizden yaşlar akıyordu. Gençlik niçin bir kahkaha gibi uçup gidiyor?</p>
			<p>Bu adamların nasıl yakalanıp asıldıklarını görmedim. Şahit olduğum sadece iplerin ucunda asılı duran kıpırtısız cesetlerdi. İnsan denilen mahluku öldürmek ne kadar kolay. Parmak kadar bir bıçağı saplamak kâfi... Ahmet Mithat Efendi’nin dediği gibi bir torba sanki... Bıçakla delindi mi akıp gidiyor içindeki cevher. Ama boğulmak daha fena. İşte iplerin ucunda asılı adamların paçalarından aşağı akan dışkı, idrar ve bazen de bilirsin meni onların birer torba olduğunu hatırlatıyor. Victor anlatırdı, insanları iple astıkları zaman –herkese giyotinle temiz bir ölüm nasip olmuyor tabii– bu adamlar ölüm ânında son defa boşalıverirlermiş. “Belki insan denilen hayvanın son defa tohumlarını dünyaya saçmak arzusudur, kim bilir,” derdi lafın burasında, kısa bir süre düşündükten sonra devam ederdi: “İşte bu adamlardan damlayan meni toprakta garip bir bitkinin türemesine sebep olurmuş, kökü insana benzediği için adamotu denilen bu acayip bitkinin büyülü güçlere sahip olduğuna inanıldığından cadılar, yani her nevi ilaçtan ve büyüden anlayan kocakarılar, idamları kollarlarmış. Adamotu çıktığında toplamak için. Tabii böyle bir bitkiyi kolayca çekip çıkarmak mümkün değilmiş. Topraktan sökülürken öyle korkunç bir çığlık atarmış ki adamotu, duyanlar ânında delirerek ölürlermiş. Bu yüzden iple bir köpeğe bağlayıp kendileri uzakta beklerlermiş köpeğin koşarak otu topraktan sökmesini...” İdam sehpalarının dibindeki pis birikintiye bakarak bunları düşündüm Alex. İçim bulandı. İnsan göründüğünden çok daha karanlık bir mahluk, artık bundan eminim. Diyeceksin ki, bunlar senin vehimlerin. İnsan ne bir şeytandır ne de melektir. Onda gördüğün karanlık sadece senin zihninden sızan zehirli deliliğin gölgesidir. Haksız da sayılmazsın. Bir ölüye mektuplar yazdığım düşünülürse... Haklısın. Aslında Paris’e dönemeyişimin de sebebi bu. Burada delireceğim günü bekliyorum Alex. Hiç değilse babamdan daha cesur olduğumu göstereceğim. O ânın gelmesinden korktu, bekleyemedi. Babamın ölürken yazdığı o satırlar, adamotunun çığlığından başka ne ki? Duyanı delirtmeye yeter. Ama ben üstesinden geleceğim Alex, gözümü kırpmadan bakıyorum aklımın içindeki karanlık sulara. Boğaz’ın karanlık sularına... Kuyunun dibindeki siyah balçığa... İdam sehpalarının dibinde biriken çamura... Kıyıya vuran lodos leşlerine...</p>

			<div class="dottes html5_section">
				<p>[...]<a class="si-noteref epub-type_noteref" href="#f66" id="ref_f66">66</a></p>
			</div>

			<p>Bugün Niko’yla İstanbul’a indik, malzeme almaya. Artık onun yamağı oldum. Belki bundan sonraki hayatımda usta bir balıkçı olurum, ne dersin Alex? Niçin olmasın? Boğaz’ın her gün farklı renkte akan sularında, kayığın içinde herkesten ve her şeyden uzak olduğumuzda huzur buluyorum. Nereden aklımda kalmışsa kötü ruhların suyu geçemeyeceğine dair bir inanç beni delirmekten koruyor. Her gece gördüğüm kâbuslara bir yenisi ekleniyor. Nana’nın kaynattığı otlar beni sakinleştirmek yerine daha da ümitsiz bir karanlığın içine sürüklüyor. Sadece denize çıktığımız zamanlarda eski Fuat oluyorum, bir de sana yazarken. Çoktan ölmüş olduğunu aklıma getirmemeye çalışıyorum. Yoksa yazamam. Yazamazsam iyice çıldıracağımı biliyorum. Bunları konuşabileceğim kimse yok artık. Nana sadece acıyor bana, ağlıyor, dua ediyor. Eskiden çektikleri acılara karşılık bugün bir çatının altında karnı tok bir şekilde uyumasına razı olduğu için Allah’a şükürlerini sunuyor. Ben onun bu inancı karşısında sadece utanıyorum. Hiçbir işe yaramayan bir sülük. Böyle olduğumu düşünüyorum.</p>
			<p>Niko’yla dostuz. Ama kelimelerle bina edilen bir dostluk değil bu. Başka bir zamana ait yaşadıklarımız. Hatta zamansız. Denizin üzerinde iki adam. Denizin ve göklerin insafına sığınmış iki çocuk. Sadece masallar anlatıyoruz birbirimize. Bazen rüyalarımdan da bahsediyorum. Bitki-hayvan melezi canlıları anlattım bir seferinde, hiç şaşırmadı. Duymuştum, dedi, uzak diyarlarda varmış. Burası en uzak diyar, diyemedim. Gölgeler ve hayaller şehri... İstanbul... Korkunç bir yer olduğunu kimse bilmiyor. Tuzlu suyun lanetiyle zehirlenmiş barbarların hüküm sürdüğü bu şehrin altında delirmemizi bekleyen cinler var Niko, diyorum, başını sallıyor, ne demek istediğimi anlıyor sanki; ama nasıl? Ben bile kendimi anlamazken? Bir gün tuttuğumuz fenerbalığını gösterdi, bak Fuat, ne acayip mahluklar var denizin altında, böylesini hayal edebilir mi insan, dedi. Hakikaten de Notre Dame’ın gargoyleleri kadar çirkin, çılgın bir ressamın çizgileriyle yaratılmış bir balık. Niko söyledikten sonra daha bir dikkat kesildim hayvanlara. Istakozlar, pavuryalar, karidesler, kalkan, ahtapot ve diğerleri. Hepsi birbirinden tuhaf bu mahlukatla aynı dünyada yaşıyor olduğu için zannederim Niko anlattıklarıma hiç şaşırmıyor. Ben de rahatlıyorum. Ona bütün korkularımı, endişelerimi anlatıyorum. Denizin ortasında korkularımın bana yaklaşamadığını, hepsini kıyıda bıraktığımı...</p>
			<p>Bugün şehre indik Niko’yla. Onu anlatıyordum. Çok garip bir şeye şahit olduk. Tam köprünün üzerinde yürüyorduk ki birdenbire ufukta bir balon belirdi. Bildiğin balon Alex! Kocaman, yuvarlak, sarı bir balon. Altında sepeti olan. Paris’te gördüklerimizden. Olympos’lu tanrıların oyuncağı gibi şen şakrak bir havayla bize doğru geliyordu. Yaklaştıkça, altındaki sepetin içinde bulunanlar görünür oldu. İnsanlar çığlıklar atıyor, birbirine balonu gösteriyor, herkes bunun bir rüya olmadığından emin olmak istiyordu. Balon yaklaştı, yaklaştı ve tam üzerimizden geçti. İnsanlar sevinçten çılgına dönmüş gibiydi. El sallayanlar, ıslık çalanlar, alkışlayanlar. Bu kadar yakından gördüğü için mutluluktan neredeyse ağlayacak raddeye gelmiş yetmiş iki milletten insan birbirini kucaklıyordu. Sanki bütün mutsuzluklar, kederler, dertler, acılar, korkular bir süreliğine askıya alınmıştı. Tanrılar zamanı durdurmuş, belirsiz bir rüya süresince zavallı insanların mutlu olmasını dilemişti.</p>
			<p>Niko, “Hürriyetin ilan edildiği gün gibi oldu,” dedi üzüntüyle. Sonra da, “Hürriyet balonu,” diye mırıldandı. Balon gözden kaybolduğunda insanlar halen gördüklerini birbirlerine anlatıyordu. Mucizevi bir olaya hep birlikte şahit olmanın getirdiği bir mutluluk sarmıştı herkesi.</p>
			<p>Niko’yla köprü altında bir kahveye oturduk, birer nargile söyledik ve uzun uzun sustuk.</p>
		</div>
		<div class="si-footnotes html5_section epub-type_footnotes">
			<div class="si-footnote html5_aside epub-type_footnote" id="f66"><a class="si-backref" href="#ref_f66">66.</a><span class="si-footnote-text"> Burada balon resimleri çizilmiş. (Ç.N.)</span></div>
		</div>
	</body>
	</html>