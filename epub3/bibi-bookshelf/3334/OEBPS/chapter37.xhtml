<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="entry">Sevgili Alex,</p>
		<p>Isabelle’le buradan gitmeye karar verdik. Gittiğimiz yerden sana adresimi yazarım. Zaten mektupların birikti, bir süredir sadece deftere yazıyorum, sana postalamayı ihmal ediyorum. Ama söz, artık hiç aksatmadan yazacağım.</p>
		<p>Gitmek istiyoruz çünkü peşimdekiler çemberi daraltıyorlar. Babamı nasıl öldürdüklerini açıklayacağımdan korkuyorlar. Ahmet Mithat Efendi’ye gitmek en büyük hatamdı. Beni jurnalledi tabii. Bazen bu kadar saf olabildiğime şaşıyorum. Isabelle beni bu yüzden sevdiğini söylüyor. Ama işte bu saflık çoğu zaman insanın başına bela oluyor. Niçin akıl edemedim ki, adam bu işin başındaki isim.</p>
		<p>Babamı Abdülaziz gibi öldürdüler, intiharına kandırmak için Ahmet Mithat Efendi de gazetelerde tefrika halinde bu intiharın sebeplerini neşretti. Niçin? Korkuyorlardı Alex. Babamın fikirlerinin yayılmasından korkuyorlardı. İşte şimdi de anayasaya karşı şeriatı geri getirmek isteyenler ayaklandı, askerler birbirini tutukluyor, Abdülhamit tahttan indiriliyor... İstanbul hararet yapmış bir kazandı, patladı sonunda. Babamı öldürmeselerdi bütün bunlar olmayacaktı. Kitaplarını okurken bunu hissedebiliyorum. “Şairler lafta çok kahramandırlar; fakat iş yapmaya gelince böyle bir cesaret göstereceklerini sanmam. Çünkü bu yaptığım beyne bir kurşun sıkmak, kendini asmak ya da suya atlamak gibi değildir. Onlara bir kere teşebbüs edince durdurmak mümkün olmaz.” Duyabiliyor musun bu sesteki aklı? O kadar kuvvetli bir sesi var ki Alex, satırlarını okurken sanki yanı başımda konuşuyor. Bütün eserlerini Fransızcaya tercüme etmeye başladım. Döndüğümde bir yayıncı bulmam gerekecek, umarım Mösyö Girard yardımcı olur. Olmazsa Vilane’e giderim. O mutlaka alakadar olur. Görsünler barbar diyerek dudak büktükleri adamı! Ama öncelikle buradan gitmemiz lazım.</p>
		<p>Marcel defalarca konuşmaya çalıştı benimle. Hep aynı şeyi söylüyordu. Onlarla Hindistan’a gitmeliymişim, burada yalnız kalamazmışım, İstanbul bana iyi gelmemiş. Saçma, dedim. Burası benim doğduğum yer, ben yarı barbarım, unuttun galiba, dedim. Sen ve Charles, bensiz çok daha mutlu olursunuz, biraz da Hindistan’ın büyülü otlarını içersiniz, dedim. Marcel kıskanç âşıklar gibi davrandığımı söyledi. Düşünebiliyor musun Alex! Neyi ima ettiğini görüyor musun! Çok öfkelendim tabii. Üzerine yürüdüm. Burada yazmak istemediğim şeyler yaptım. Evet, biraz ileri gittim, biliyorum. Çılgın gibi davrandım. Ama bu mangalı devirmemden önceydi. Galiba. Sonrasında bir daha onları görmedim. O gece çok koştum Alex. Köpek sürülerinden kurtulunca serserilerin eline düştüm. Üzerimde ne var ne yok aldılar. Ayakkabılarımı bile. Nana beni o halde görünce ağlayarak bağrına bastı. Kaç gün kaldım onun yanında hatırlamıyorum. Sonunda Isabelle gelip buldu beni neyse ki... Madam Regina ölmeden önce nerede olduğumu söylemiş Isabelle’e. Çok iyi bir kadındı madam.</p>
		<p>Bazen kuyunun başında oturup her şeyin nasıl bu hale geldiğini düşünüyorum. Kuyu ağzına kadar taş toprakla dolu. Ama yine de bir yerlerde bir yol olmalı ki kurbağalar inip çıkıyorlar. Yıkılmış evimizin molozları arasında oturmuş Marcel’e benzeyen onlarca çıplak hayvanı seyrederken aklıma iyi bir fikir geldi. Baştan başlamak! Evi baştan yapabilirdim! Ama önce kuyuyu açmalıydım. Kuyu evin ruhunu saklar. Çalışıyorum Alex. Sana yazmadığım zamanlarda...</p>
		<p class="margined">Kuyunun içinden çıkardığım taşlarla bahçenin duvarını örerken akıllı bir adam olduğumu düşünüyorum. Her taş bir öncekini çağırıyor, karanlık cezbediyor. Bu kuyu şehrin altındaki zehirli denize açılan bir kapı olacak, biliyorum. Orada karanlığın içinde sahte bir ışık yanıp sönüyor, beni çağırıyor. Cinlerin nöbet beklediği cehennemin kapılarını aşabilsem Hazar Denizi’ne kadar ulaşan o Şeytan Akıntısı’nın kalbine varacaktım. Uzaktan Nana seyrediyor, ne yaptığıma bakıyor. Gözucuyla görüyorum. Başını sallayıp ocağın başına gidecek, ekmek yapacak. Dünyayı her sabah yeniden kuruyor Nana. Öyle kuvvetli. Ölümlerin, acıların, kederlerin azgın dalgalarında boğuştuktan sonra karaya çıkmış. Onun gözünde ben: Zavallı çocuk. Ben değilim o Nana, babasının sevgili oğlu, fotoğrafını cebinde taşıdığı “dünyanın kederini dağıtan”, en sevdiği şairin ismini verdiği ben değilim. Benim adım yok aslında. Ben zavallı bir gölgeyim. Bir ifrazat. Olmaması gereken. Önemsiz bir pürüz dünya üzerinde.</p>

		<div class="dottes html5_section">
			<p>[...]<a class="si-noteref epub-type_noteref" href="#f61" id="ref_f61">61</a></p>
		</div>

		<p>Kuyunun dibinde kalacağımdan korkuyorum. Bir ipe ihtiyacım var. Kör bir kuyu bu. Artık içinde hayatın olmadığı. Dünya üzerinde bir delik. En aydınlık günde bile kuyunun içi gece kadar karanlık. Kapkara doğulu yüzler gibi. Ellerim kan içinde. Kanlı elimle taşların üzerine iz bırakıyorum, Sultan Mehmet gibi. Belli ki bir yanım barbar. Çılgın ve barbar. O kadar korkunç ki Alex. Rüyalarım. Karanlık bir adam var, ondan korkuyorum. Hızır. Bu topraklarda bu isimle tanınıyor. Tarihin kilitlendiği bu lanetli tuzlu su imparatorluğu yavaş yavaş zehirliyor aklımı. Hasta Adam kim? Babam hasta mıydı? Ya ben? Benim hiçbir şeyim yoktu Alex, bu şehre gelmeden önce. Hatta gemide bile iyiydim. Ne zaman ki şehre tam ortasından girdik gemiyle... hayır, burası Paris değil, Paris’in köprüleri hep tatlı suların üzerinde. Burada tuzlu su idare ediyor bütün hayatı. Deniz değil bu, başka bir şey. Hem şehrin altında kayıklarla gezilen bir başka şehir var ve bu herkesi yavaş yavaş çıldırtıyor. Orada bunun varlığını bilmek ve yokmuş gibi yapmak. Delilik bu işte.</p>
		<p>Boğaz’ın anaforlar oluşturduğu en korkunç noktasına bakarak Evelyn’le oturup konuştuk... Daha Hindistan’a gitmemişti. Sonra hepsi gittiler. İneklerin ve İngilizlerin tanrı olduğu ülkedeler şimdi. Ama o zaman, sadece İstanbul vardı hepimiz için. Daha o zaman, babamın şairlerin azılı düşmanı Beşir Fuat olduğunu öğrenmemiştim. Evelyn’e anlattım:</p>
		<p>“Bak Evelyn. Kaynayan suyu görüyor musun? Şeytan Akıntısı, diyor balıkçılar. O anaforun altında gizli bir akıntı Hazar Denizi’ne kadar gidiyormuş...”</p>
		<p>Evelyn hüzünlü bir şekilde dinledi bir müddet. Gözlerini gözlerimin içine dikti sonra.</p>
		<p>“Sen ne diyorsun Fuat? Sen neye inanıyorsun?”</p>
		<p>“Hoşuma gidiyor bu masallar.”</p>
		<p>“Ama masallar çocuklar içindir.”</p>
		<p>“Hayır Evelyn, masal insanın ruhunu tedavi eden yegâne kuvvettir. Ruhi yaralar ancak hayalle sarılır. Şiirle... Hem şu okuduğun romanlardan farklı bir şey değil masal dediğin. Onlar da masal sonunda.”</p>
		<p>“Ya hakikat? Hiç mi merak etmiyorsun hakikatin ne olduğunu?”</p>
		<p>“Hakikat bir rüyadır Evelyn. Şiir de rüyayla aynı malzemeden yapılmıştır. Masal da... Bana tanrıya inanıp inanmadığımı sorma. Ben edebiyatın müminiyim. Yani rüyanın...”</p>
		<p>Evelyn aşkla baktı yüzüme. Yüzümü ellerinin arasına aldı.</p>
		<p>“Fuat, sen bu zamanın adamı değilsin.”</p>
		<p>Böyle dedi. Sonra öptü. Dudakları dudaklarıma değdiğinde çok uzaklarda, denizlerin ötesinde bir yara kanadı. Çünkü... Isabelle solup giden bir melek, kanatları kan içinde. Karanlıkta sönüp giden cılız bir kandil...</p>
		<p>Onu yaşatmak için çok çaba harcıyorum.</p>
		<p>Rüyalarımda sislerin içinden adımı söylüyor, acılı bir ifadeyle Fuat diyor, gel... gel bana, gel... Yapmam gerekenin ne olduğunu anlıyorum böyle zamanlarda. Isabelle’in yaptığı portreme bakıyorum. O adam ne yapacağını biliyor, o yüzden üzgün. Sonra bileklerime bakıyorum. Mavi, mor, kızıl kan damarları dağlar, tepeler, kutsal bir dünyanın yer şekilleri... Cildim o dünyanın toprağı... Gel, diyor Isabelle, annemin sesiyle ağlıyor bazen. Rüya ile hakikatin birbirine karıştığı zamanlarda kaçıp gidiyorum sahile. Niko’yu buluyorum, birlikte balığa çıkıyoruz. O zaman her şeyi unutuyorum. Boğaz’ın ortasında herkesten ve her şeyden uzak... Aynı zamanda da hepsi gözümün önünde. İstanbul, Doğu’nun esrarlı başkenti... Kandilli, sefahat gecelerimizin payitahtı... Karadeniz, kuzeyin soğuk ve karanlık tehdidi... Akdeniz, antik tanrıların sıcak aşk oyunları... Her şeyin ortasında Şeytan Akıntısı, dipten Hazar Denizi’ne bağlanan bir girdap. Niko artık çocuk değil, bir baba. Kocaman gür bıyıklarının arasına yerleştirdiği sigarasından derin, keyifli nefesler çekiyor, gür kahkahalar atıyor, anlattıklarımla eğleniyor. Bildiklerimi ona hikâye ediyorum. Güzel masallar, diyor. O da yaşlı balıkçılardan öğrendiği ateşli denizkızlarının, baştan çıkarıcı azman kocakarıların hikâyelerini anlatıyor. Birlikte ağ çekiyoruz, olta sallıyoruz. Tuz içindeyiz, tuzlu su halkındanız artık. Sabaha kadar lüfer tutuyoruz. İmroz şarabından içiyoruz. Teknenin üzerinde mangal yapıyoruz, tuttuğumuz balıkları pişiriyoruz. Böyle zamanlarda içim burkuluyor, Marcel ve Charles’ı hatırlıyorum. Onlara haksızlık ettiğimi düşünüyorum. Onlar ne olduğunu tam olarak anlamadığım bir şeyin peşindeydiler, bu doğruydu ama onlara haksız yere saldırdım. Niyetleri kötü değildi. Meraklıydılar, hevesliydiler... Aslında üzgündüler. Evet, kesinlikle bunu söyleyebilirim. Bütün o neşenin, bizi yaşadığımız zamanın griliğinden kurtaran sohbetlerin, yıkık duvarların, kalıntıların arasında yaptığımız o gezintilerin, arayışların ardında hep bir rüyayı arzulayan insanların ümitsiz çabası vardı. Onlar için Avrupa artık başka bir yer oluyordu, oradaki hayatı boğucu ve sahte buluyorlardı. Doğu’ya gitmelerinin sebebi henüz bozulmamış bir hakikati aramaktı, bunun bir rüya olduğunu bilmelerine rağmen bilmezden gelmeyi başarabiliyorlardı. Onların içinde, sadece Evelyn hakikati görüyordu, maksadım dünyada ne kadar esir hemcinsim varsa onlar için bir şeyler yapabilmek, demişti. Şimdi onları kaybettiğim için çok pişmanım Alex. Ama başka şekilde hareket etmek elimden gelmedi. Yalnız kalmak istedim galiba. Çünkü korkuyordum...</p>
		<p>Korkuyorum Alex. Delirmekten korkuyorum. Babam gibi... Onun korkuları da bana geçmiş gibi. Annesinden tevarüs eden bu delilik beni de ele geçirecek diye çok korkuyorum. Onun annesi benim büyükannem demek! Belki nesilden nesile şiddeti azalıyordur ama muhakkak çıkıyordur torunlarda da. Şimdi son derece makul düşünüyorum. Ama belki de düşündüğümü zannediyorum.</p>
		<p>Oturup içimi dinliyorum Alex.</p>
		<p>Uzun geceler boyunca dinledim. Sadece eşyayı, ahşabı kemiren tahtakurularının seslerinin geldiği geceler boyunca düşüncemi dinledim. Deliliğin nasıl bir şey olduğunu anlamaya çalıştım. Ama eğer çoktan delirdiysem bunu anlayabilir miydim?</p>
		<p>İçim bir çöl kadar sessiz, durgun bir göl gibi kıpırtısız. Sakin ve huzurluyum. Sabah ezanına kadar gözümü kırpmadan bu sessizliğin nöbetini tutuyorum. Çölün sınırlarında karanlık başlıyor, adsız bir karmaşa, orada uzakta, uğultusunu hissediyorum. Henüz ses haline gelmemiş bir titreşimler anaforu. Her an kıpırtısız aklıma saldırabilir endişesiyle bekliyorum. Bir daha o gecenin benzerini yaşamak istemiyorum. Alex korkuyorum.</p>

		<cite>F.</cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f61"><a class="si-backref" href="#ref_f61">61.</a><span class="si-footnote-text"> Yine yırtılmış sayfalar var. (Ç.N.)</span></div>
	</div>
	</body>
</html>