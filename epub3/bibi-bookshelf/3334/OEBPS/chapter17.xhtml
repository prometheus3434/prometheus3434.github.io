<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">13 Kasım, Cuma</p>

		<p class="margin-high">Yavaş yavaş azalıyor acısı... Her zamanki hayatıma geri dönüyorum ben de... ister istemez...</p>
		<p>Bu arada İstanbul’da seçimler yapılıyor. Bizden haber ve fotoğraf isteyen olmadı henüz, ne de olsa şehir yabancı muhabir kaynıyor. Artık kimsenin bize ihtiyacı yok sanki. Aslında Mösyö Girard’ın teklifini kabul ederken bütün bunları hesaba katmalıymışım, Marcel öyle diyor. Onun amacı sadece yol masraflarını karşılayıp kendini bir an önce buraya atmakmış, gerisini zaten beklemiyormuş, öyle diyor, beni de çileden çıkarıyor. Charles’la zaten aralarından su sızmıyor. Bu aralar yalıya iyice yerleştik. Birkaç gündür benim hiç keyfim yok. Zaten şehirde de siyasi çalkantılar herkesi esir almış durumda. Biz bütün bu karmaşanın içinde bir gün Marcel’le çok hoş bir kayıkçıyla karşılaştık, bak sana onu anlatayım, en azından bu sıkıcı mektuplarıma biraz neşe katmış olur.</p>
		<p>Ramazan bitmiş, üç günlük bayram başlamıştı. Bir ay yemekten içmekten uzak durmanın mükâfatı olarak üç gün boyunca Müslümanlar bayram yapıyor, en güzel ve temiz elbiselerini giyip birbirlerini ziyarete gidiyorlardı. Tabii her şeyden önce aile mezarlarını. Burada mezarlıklara verilen önem dünyanın başka hiçbir yerinde yoktur Alex. Ölen kişi erkekse ucunda sarık ya da yeni dönemde ölmüşse fes bulunan adam siluetindeki mezar taşları zaman içinde hep eğildikleri için dalgalı bir deniz resmine benzer bu mezarlıklar. Mezar taşları da yüzmeye çalışan insanlar... Bayram günlerinde mutlaka insanlar aile büyüklerinin mezarlarını ziyaret ediyor, mezarının başında yiyecek dağıtıyorlar. Her neyse, bayramın ilk günüydü ve Marcel’le acilen karşıya geçmemiz gerekiyordu. Sonunda bir balıkçıyı ikna edebildik. Adı Todori’ydi. Üzücü bir tesadüf; geçenlerde linç edilen Rum delikanlıyla aynı adı taşıyordu.</p>
		<p>Kayığına bindiğimizde Todori’nin sabahın o erken saatinde sarhoş olduğunu fark ettik. Todori bir yandan küreklere asılıyor bir yandan da bizimle sohbeti koyulaştırmaya çalışıyordu. Bebek’ten bindik kayığa.</p>
		<p>“Aman beyim, ne olur sabit oturun, kayığın muvazenesini bozmayalım yoksa şeytanın akıntısına kapılıveririz.”</p>
		<p>Böyle diyerek daha baştan bizi bir endişeye sürükledi. Kayığın kıç kısmındaki rengi solmuş halının üzerine oturduk, Todori küreklere asılmaya başladı. Bir yandan da anlatıp duruyordu. Yarı Türkçe yarı Rumca konuşarak bizim neci olduğumuzu anlamaya çalışıyordu. Durmadan konuşuyor, eski zamanlara dair hikâyeler anlatıyordu, önce Şeytan Akıntısı’ndan başladı, Kandilli açıklarındaki korkunç akıntıya bu adın verildiğini duymuştum ama buranın derinliklerinden Hazar Denizi’ne bir yol olduğunu, bu anaforda batan bir kayığın ta oradan çıktığını bilmiyordum.</p>
		<p>“Daha bilmediğiniz çok şey var, çok... Bu Boğaz neler yutmuştur bugüne kadar bilir misiniz! Bu Boğaz’ın suları dünya kurulduğundan beri böyle kaynar da kaynar. Ama bir gün, İsa Mesih yeryüzüne inmeden hemen önce, alametler belirdiğinde, işte o zaman bu Boğaz’ın suları çekilecek, deniz yuttuğu ne varsa geri verecekmiş... Hepsi bir bir yazıyormuş kara kitapta...”</p>
		<p>Hangi kara kitap olduğunu sorduysak da söyleyemedi Todori. Onun yerine İstanbul’da dinlemeye çok alışık olduğumuz padişah hikâyelerinden birini anlattı.</p>
		<p>“Ah, bu ülkenin çivisi çıktı çivisi... Eskiden öyle sultanlar, öyle evliyalar, öyle âlimler, öyle hikmet sahibi kişiler yaşarmış ki bu şehirde... Hele ki bir sultan varmış, Sultan Murat, Muratların dördüncüsü, içkinin, tütünün düşmanı. Onun hikâyesini bilir misiniz?”</p>
		<p>Çocukluğumda Dördüncü Murat diye bilinen padişahın gaddarlık hikâyelerini çok dinlemiştim. İstanbul’da çok anlatılır Dördüncü Murat’ın yasakları ama bir laf daha vardır buralarda, Osmanlı’nın yasağı üç gün sürer diye...</p>
		<p>Todori bir yandan küreklere asılıyor bir yandan anlatıyordu.</p>
		<p>“Öyle bir padişah ki durmadan kılık değiştirip halkın arasına karışıyor, emirlerine uyulup uyulmadığını bizzat kendisi kontrol ediyor. Bazı sabahlar İstanbul halkı bir uyanıyor ki ağaçlardan salkım salkım insan sarkıyor, anlıyorlar ki Sultan Murat geçmiş yakındaki bir meyhaneden ya da kahvehaneden. Ama millet yine de içmeye devam.”</p>
		<p>Bu noktada, sabahın erken saatleri olmasına rağmen kayıkçının da sarhoşluktan dilinin dolandığını hesaba katarak dinlemelisin Alex. Üstelik bütün İstanbul kendini Ramazan bayramının kutsal havasına teslim etmiş görünürken...</p>
		<p>“Sultan Murat’ın veziriyle beraber böyle bir sandala binesi geliyor. Sandalda da o dönemin meşhur falcılarından biri var, üstelik de sarhoş. Kayıkçıyla bir yandan içiyorlar, bir yandan söyleşiyorlar. Dördüncü Murat hiddetlenecek gibi oluyor ama sonra falcının namını duyunca bir denemek istiyor, bakalım hakikaten bir hikmet sahibi midir yoksa bir şarlatan mı? Söyle bakalım falcı, Sultan Murat nerededir şimdi, diyor. Falcı çok yakınımızdadır, diyor. Ne kadar yakınımızdadır, diye üsteliyor sultan. Falcı, sultanın suratına bakıyor, bu kayıktadır, diyor. Kim olduğu ortaya çıkınca, demek benim emirlerime karşı gelir, içki içersiniz, diye hiddetleniyor sultan. Af diliyorlar ama boşuna. Bir şartla diyor, sultan, madem fal denilen işte ustasın, sana bir fırsat veriyorum, şehre hangi kapıdan gireceğimi bilirsen canını bağışlarım. Tamam ama bir kâğıda yazayım, kapıdan girince açıp okuyun, bilememişsem cellatlar boynumu vursun, diyor falcı... Sultan, falcının yazdığı kâğıdı bakmadan dörde katlayıp cepkenine yerleştiriyor. Ardından karaya çıkıyor, ustabaşlarına haber salıyor, hepsini çağırıyor, surlarda yeni bir kapı açtırıyor. Sultan o kapıdan girdikten sonra falcıyı mat ettiğine inanarak vezirine kâğıdı fırlatıyor, oku bakalım, sahtekâr ne yazmış, diye soruyor. Vezir yazılanı okuyunca beti benzi soluyor. Sultan ne yazıyor, diye gürlüyor. Vezir titreyen sesiyle falcının yazdığını okuyor: ‘Sultanım Yeni Kapı’nız hayırlı olsun.’”</p>
		<p>İşte böyle sevgili Alex. Arada sırada böyle neşeli insanlar da çıkıyor karşımıza ama çoğunlukla endişeli, çatık kaşlı, siyah redingotlu adamlar şehrindeyim. Geleli üç ay olmadı daha ve meşrutiyetin yarattığı iyimserlik çoktan yok olmuş gibi, gerçi her yerde hürriyet, eşitlik, kardeşlik lafları zikrediliyor. Hâlâ insanlar kahvelerde, sokaklarda hürriyet diyor başka bir şey demiyor, sabahtan akşama kadar bu konular konuşuluyor. Hatta Charles, üzerinde hürriyet-eşitlik-kardeşlik-adalet yazılı bir kahve fincanı takımı aldı. Fark etmişsindir, Osmanlılar bizim Fransız İhtilali’nin üç şiarına “adalet”i eklemişler. Ama dört hiçbir zaman üç kadar tesirli olmaz ki... Her neyse, ben de sana yeni kartpostallardan bir grup aldım, bu mektupla gönderiyorum. Selanik’te, Pera’da çekilmiş fotoğraflardaki kalabalıklar takdire şayan. İzmirli Ermenilerin hürriyetin ilanı için yaptıkları gösteri benim çok hoşuma gitti. Önde beyazlar giyinmiş genç güzel kadının hürriyeti temsil ettiğini söylememe gerek var mı? Zannederim senin de hoşuna gidecektir. Ama bu fotoğraflar seni yanıltmasın. Şimdi o şenlik havası yok. İlk günlerin heyecanı her yeni gün başka bir olayla, bir isyan, bir huzursuzluk haberiyle zehirleniyor. Endişe gri bulutlar halinde İstanbul semalarına hücum ediyor. Bütün bu hadiseleri içinde olup da doğru tespit edebilmek çok zor tabii. İnsanların sokakta, köprüde, meydanlarda nasıl, hangi ruh haletiruhiyeyle kaynaştığını anlamak çoğu zaman imkânsız hale geliyor. Bir kutlama birdenbire bir protestoya dönüşüyor. Bir nevi cinnet hali. Hatta geçenlerde bu konuda bir konferans dinledik.</p>
		<p>Gülhane’de pazar günleri halka açık konferanslar verildiğini duyunca soluğu orada aldık. Uzun boylu, çıkık elmacıkkemikleri ve kalın kaşlarıyla yakışıklı bir adam olan Dr. Mazhar Osman çok farklı bir cephesinden anlattı İstanbul’da yaşanan bu hürriyet coşkusunu. Müstehzi bir üslupla konuştuğu için dinleyenleri çoğu zaman güldürdü. Marcel biraz sıkıldı; çünkü benim tercüme etmem hem zaman alıyordu hem de asıl esprileri takip edemiyordu. Eskiden, anayasa yürürlüğe konulup da hürriyet gelmeden önceki istibdat döneminde utangaç, mütevazı görünen, kendini herkesten zayıf addeden insanların şimdi aslanlar gibi göğsünü kabartarak ortalarda dolaşmasını, herhangi bir eğitime sahip olmasa bile gür bir sesle kahvelerde siyaset ve dünya meseleleri hakkında atıp tutmasını, kısacası mutlu olmasını bir nevi cinnet olarak tarif ediyordu. Dinlerken epeyce not aldım. Şöyle şeyler anlattı:</p>
		<p>“Biz istibdadı devirdik, bizim kadar akıllı, bizim kadar kahraman, dünyada başka kim var? Şimdi bütün dünya bize gıpta ediyor. Tarihimizle birlikte talihimiz de değişti. Her şeyi affettik, bütün milletlere kardeşim diye sarılıyoruz. Hepimizin düşmanı ortak, istibdat. Yani taçlı baş! Bizi senelerce o ezdi, o ilerletmedi. O olmasaydı biz neler yapardık. Medeniyet yolunda ne zirvelere ulaşırdık kim bilir... Ama o da hatasını kabul etti, o da bizden artık. İstibdat maziye karıştı. İstibdat bir daha geri dönmez zannediyoruz. O kara kuvvet içimizde barınamaz zannediyoruz. İşte bu da inkılap psikolojisi. Hürriyeti kaybetme fikri bile çıldırtıcı geliyor. Geriye gitme ihtimali var mı? Kimse bize tarihten bahsetmesin, biz benzersiziz. Kimselere benzemeyiz. Biz tarihin istikametini değiştirdik. Hürriyet verilmez, alınırmış. Biz aldık. Üstelik kan dökmeden yaptık. Başka memleketlerde halk hürriyeti kraliyetten zorla alırken ve asker daima istibdadın hamisi ve muhafızıyken bizde asker hürriyeti almak için önayak oldu.”</p>
		<p>Tüm bu alaylardan sonra Toptaşı Bimarhanesi’nde bu cins delilerin yattığını yine komik örneklerle anlattı. İnkılap oldu diye mutluluktan deliren bir hasta varmış mesela, kendini öylesine kaptırmış ki hürriyetten başka hiçbir şey düşünemez olmuş. Bir başka hasta, bir asker, korkudan kendini kaybetmiş, insanların onun hakkında konuştuğunu zannediyormuş, kendi sonunun da istibdadın memurları gibi sürgünle noktalanacağını düşüne düşüne delirmiş. Doktor dinleyenlerin bilhassa bir konuya dikkatlerini çekmeye çalışıyordu. Bu inkılap dönemlerinin kendine has bir psikolojisi olduğunu söylüyor, tek tek çok makul olan insanların kalabalık haline geldiklerinde çok akılsız işlere kalkışabilecekleri uyarısında bulunuyordu. Ona göre bütün ihtilallerin, ayaklanmaların, isyanların başını çekenler zırdelilerdi. Robespierre’den Jean d’Arc’a kadar, Rousseau’dan Mirabeau’ya hepsi deli! Onu dinlerken bir an hak verecek gibi olmadım desem yalan olur. Çünkü insan ister istemez böyle iddiaları kendi üzerinde deniyor, acaba ben hangisiyim diye... Mesela benden bir isyan ya da inkılap lideri çıkmayacağı çok belli. Tek tek insanların çılgınlıkları bir yana, kalabalıkların yapabilecekleri de ayrı bir konferans konusu olmalı. Victor’dan defalarca dinlediğim Çocuk Haçlılar<a class="si-noteref epub-type_noteref" href="#f41" id="ref_f41">41</a> hikâyesini anlattı mesela, dinleyenler hayret ettiler.</p>
		<p>Sonuç olarak doktor herkesi uyardı. Bu inkılap cinnetinin, bu tatlı rüyanın bir gün bitebileceğini, insanlardaki bu toplu coşkunluğun her an şiddete dönüşebileceğini iddia etti. Daha birçok enteresan şey anlattı, sonra aklıma geldikçe yazarım. Mühim bir adam olduğu çok belliydi.</p>
		<p>İşte böyle dostum, Osmanlı her gün yeni bir meseleye uyanıyor. Gerçi biz Charles’ın sayesinde İstanbul’un başka bir yüzünü yaşıyoruz. Mesela bir gece kendimizi erkeklerin kadın gibi giyinip dans ettiği bir meyhanede şarap içerken bulduk. Metruk, dehliz gibi yerlerden geçerek vardığımız bu geniş avlu başlı başına bir âlemdi. Kocaman kalın yeşil yapraklı bitkilerle çevrili mekân, kafeslerdeki renkli kuşların acayip sesleriyle, sandalyelerin arasında kendi halinde dolaşıp müşterilerin verdiği salatalıkla beslenen kaplumbağalarıyla, kendilerini sevdirmek için çeşitli maskaralıklar yapan kedileriyle, mermeri yeşile dönmüş havuzundaki ekmek kırıntılarını silip süpüren kırmızı balıklarıyla insanı hemen içine alıveriyordu. Burası, belden yukarısı çıplak, küçük bir cepkenden başka bir şey giymemiş, kız güzelliğinde bir yüzü olan, sürme gözlü, kıvrak dansöz oğlanların belli bir saatte çıkıp dans etmeleriyle meşhurmuş. Hakikaten insan kendini bıraksa bu oğlanlardan birine kız niyetine âşık olabilir. Öyle kıvrak, öyle cilveli tavırları var ki... Bahşiş bekledikleri müşterilerin önünde kışkırtıcı hareketlerle dans edip kuşağına para sıkıştırılana kadar gitmiyorlar.</p>
		<p>Ben böyle eğlencelerde kendimi bırakıp o ânın güzelliğini yaşayamıyorum. Şarabın da tesiri olabilir, hep aklıma karanlık düşünceler üşüşüyor. Orada olmaktan dolayı keyif almak yerine suçluluk hisleriyle içim kararıyor. Bazen annemi düşünüyorum mesela, o toprağın altında yavaş yavaş dağılıp giderken benim orada eğleniyor olmam affedilmez bir günah gibi geliyor. Seni, Feride’yi hatta bazen Victor’u düşünüp kederleniyorum. Bu isimlere Isabelle de eklendi son zamanlarda. Belki de haletiruhiyem böyle düşünmeme sebep oluyor. Belki sonbahar yağmurları. Neyse ki artık hayatımızın ayrılmaz bir parçası haline gelmiş olan Kandilli’deki yalı var. Orada öyle bir havanın içine giriyoruz ki adeta zamanın dışına çıkıyor, her şeyi, bütün insanlık tarihini misafir eden kütüphanede rahat koltuklara kurulup tek büyük bir tartışmanın farklı baplarını konuşuyoruz. Dışarıda, İstanbul’da bir çağ kapanıp yenisi açılırken biz fildişi kulemizde insandan, sanattan, felsefeden dem vuruyoruz.</p>
		<p>Misal mi istiyorsun? Mesela geçenlerde akşam yemeğinden sonra mangalda pişen kahvelerimizi beklerken Charles ortaya bir soru attı: Sanatçı kime denir? Hakiki sanatçı kimdir? Belki senelerdir birbirlerini tanıyor olmanın getirdiği bir kolaylıkla Evelyn, Charles’ın sorusunu en hızlı şekilde idrak etti ve hemen ilk sözü aldı.</p>
		<p>“Bence en saf sanat müziktir, sanatların en yüksek mertebesidir; insan dilinden, düşüncesinden azade, kendi başına bir güzelliktir. Müzik bütün insanlığı inancı, düşüncesi, eğitimi ne olursa olsun hiç ayırmadan harekete geçirebilir. Bu sebeple, sanatçı baştan çıkarıcıdır. İnsanı her zamanki halinden çıkmaya teşvik eder. Sanatçı Orpheus’tur. Biliyorsunuz, onun müziği dağları, taşları, ağaçları ve hayvanları baştan çıkarır. Ama ne acıdır ki Orpheus’un hikâyesi ölümden geçer. Çok sevgili karısı Euridike bir satirden kaçarken yılan tarafından sokulur, ölür. Cesedini bulduğunda Orpheus öyle dokunaklı bir ağıt yakar ki su perileri ve tanrılar ağlamaktan helak olurlar. Böylelikle tanrılar, ölüler ülkesine girmesine izin verirler Orpheus’un. İlk ve son insandır yaşarken Tartarus’a girebilen. Orpheus’un müziği sadece baştan çıkarmakla kalmaz, Hades’in bile gönlünü yumuşatır. O halde ruhu kışkırttığı kadar yumuşatmayı da bilendir sanatçı. Ama sonu kötü biter bu hikâyenin. Geriye bakmazlık edemez Tartarus’tan çıkarken… Yine de ölümü bir nebze olsun alt edebilendir sanatçı.”</p>
		<p>Evelyn’in yüzündeki esrarlı ve hüzünlü ifadeye dalıp gitmiştim ki Margaret lafa karıştı, Charles’ın gözlerinin içine baka baka, tatlı bir sesle anlatmaya başladı.</p>
		<p>“Benim bildiğim en büyük sanatçı heykeltıraş Pygmalion’dur. Fildişinden bir kadın heykeli yapar. O kadar güzeldir ki yarattığı kadın, yaşayan hiçbir kadın onun kadar güzel, onun kadar çekici, onun kadar âşık olunası değildir. Ama bu kadın bir heykeldir. Ümitsiz âşık Pygmalion adaklar sunar tanrılara, heykele can vermeleri için. Sonunda tanrılar dualarını kabul eder; fildişi heykeli canlı kanlı bir kadına dönüştürürler. Pygmalion heykelin dudaklarını öptüğünde hakiki bir kadınınki gibi yumuşak olduğunu fark eder. Sanat taşa can vermektir.”</p>
		<p>Margaret hışırtılı bir sesle Charles’a adeta aşkını ilan ediyordu Pygmalion’un hikâyesini anlatırken ama Charles oralı olmadı, bize döndü.</p>
		<p>“Evet beyler, siz sanat için ne söyleyeceksiniz? Sizce en çok hangisine yakındır sanat, ölüme mi hayata mı?”</p>
		<p>Marcel gözlüğünü çıkarıp uzun uzun sildikten sonra yeniden taktı, kurbağaya dönüştü. O da Charles’ın gözünün içine bakarak konuşuyordu.</p>
		<p>“İkisi de değildir bana kalırsa. Ne müzikle baştan çıkaran Orpheus ne kendi yarattığı eserle büyülenen Pygmalion. En büyük sanatçı en maharetli olandır. İlle de mitolojiden bir figür isterseniz ben Arakhnea derim. Müthiş bir örgücüdür, o denli karmaşıktır ki yaptığı örgüler Athena’nın kıskançlığına hedef olur. Akıl ve savaş tanrıçası ceza olarak bir böceğe dönüştürür onu. Örümceğe...”</p>
		<p>Bu minvalde ilerleyen bir sohbetin içine dalıp gittik, sen de burada olsan emin ol çok büyük zevk alırdın.</p>
		<p>Peki sence Alex, sence sanatçı hangisidir: Ölüler ülkesine girebilen, baştan çıkaran ve gönülleri yumuşatan Orpheus mu, kendi yarattığı heykele âşık olup onu canlandıran Pygmalion mu yoksa harika ağlar ören zavallı bir böcek mi?</p>

		<cite>Her zaman dostun, F.</cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f41"><a class="si-backref" href="#ref_f41">41.</a><span class="si-footnote-text"> 1212 senesinde Fransa’da Cloies adlı bir köyde bir çoban, rüyasında İsa’yı gördüğünü iddia eder. İsa ona kutsal toprakların kurtarılması için çocuklardan bir Haçlı ordusunun Kudüs’e gitmesi gerektiğini söyler. İnsanlar çobanı ciddiye alırlar. Derhal Marsilya’dan yedi gemi dolusu çocuk yola çıkarılır. Ancak çocukların akıbeti korkunç olur. Kimisinin gemisi batar, kimileri korsanların eline düşer, köle olarak satılırlar. (Y.N.)</span></div>
	</div>
	</body>
</html>