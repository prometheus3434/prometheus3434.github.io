<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">5 Eylül 1908, Cumartesi</p>

		<p class="entry">Sevgili Alex,</p>

		<p>Sana bir haftadan önce bir şey yazmayı düşünmüyordum ama az önce öyle bir rüya gördüm ki mutlaka yazmam gerektiğini anladım ve kaleme sarıldım. Düşüncelerine çok ihtiyacım var.</p>
		<p>Rüyamda Feride evleniyor. Üniformasıyla Jacques, annem, Victor, herkes hakikatte olduğu gibi varlar. Hatta rahip bile aynı, çiçekbozuğu suratında her an patlayacak gibi duran mor burnuyla, lafları yuvarlamasıyla, her şeyiyle aynı. Ama burası kilise değil, bizim İstanbul’daki evimiz! Hem kilise hem Kuzguncuk’taki ev. Belki de bu yüzden çok garip hisler içindeyim. Kötü bir şey olmadan, bir an önce şu merasim bitse, diye düşünüyorum. Feride beyazlar giyinmiş, Jacques’ın yanında; bakıyorum, annem Victor’un yanında, tamam işte herkes yerini buldu, diye düşünüyorum. Feride’nin yüzü biraz solgun geliyor ama üzerinde durmuyorum. Sadece hasta olup olmadığına dair zayıf bir düşünce... Merasim bitiyor. Tam kiliseden çıkarken bir şey beni durduruyor, geride kalıyorum. Sanki herkesin çıktığından emin olmak istiyorum. Bir fısıltının peşinden gidiyorum, kilisenin ya da evin orta yerinde bir haç var ama ona bakmamaya çalışıyorum çünkü çok korkunç Alex; çünkü orada İsa, hakikaten çarmıha gerilmiş bir şekilde can çekişiyor. Bakmamalıyım, diyorum kendi kendime, bakmamalıyım, diye söyleniyorum. Oysa gitgide dayanılmaz hale gelen bir sesle, “Baba... Baba...” diyor. İçimden tamamlıyorum: “Niçin beni bıraktın?” Ama ses peşimi bırakmıyor: “<em>Eli, eli lema şevaktani…”</em><a class="si-noteref epub-type_noteref" href="#f26" id="ref_f26">26</a> Arkama bakmadan oradan kaçarken çarmıhtakinin İsa olmadığını fark ediyorum. Tam çarmıhtaki adamın Bedros olduğunu anladığım sırada arka kapıya ulaşıyorum ve açıyorum, dışarı çıkıyorum. Orada Isabelle beni bekliyor. Nerede kaldın Fuat, gecikiyoruz, diyor. Yanında bir piknik sepeti var. Çok mutlu bir sahne ama aklımda halen Bedros’un acı çeken gövdesi ve yalvaran sesi var. Isabelle’le Eyüp Mezarlığı’na geliyoruz. Orada bir kalabalığın beklediğini görüyorum. Kazılmış bir mezar var ama iki bölmeden oluşuyor. Ortasında tahtadan bir çıkıntı var, bir engel. İnsanların taşıdıkları tabut bu bölmelerden hiçbirine sığmıyor. Kesmeleri gerek, diyorum ama nasıl olacağına aklım ermiyor. Kalabalığın içinde annemi, Victor’u, Jacques’ı, Feride’yi görüyorum. Tabutun içindekinin Bedros olduğunu biliyorum. Tabutu ikiye bölecekler. Dehşete kapılıyorum. Öne atılıp onları durdurmak istiyorum ama dehşetten donmuş durumdayım, sesim çıkmıyor. Isabelle elimden tutuyor ve gözlerimin içine bakıp, “Fuat uyan!” diyor. Korkuyla uyandım.</p>
		<p>Ne diyorsun?</p>
		<p>Keşke burada olsaydın, o zaman bu basit sorunun cevabı için çok beklemek zorunda kalmazdım. Oysa sen bu mektubu okuyup cevapladığında büyük ihtimal ben rüyanın tesirinden kurtulmuş olacağım. Peki, o zaman niçin yazdım sana? Belki de kendi kendime sohbet etmek için. O halde senin yerine geçerek bu rüyanın manası üzerine akıl yürüteyim, bakalım senin gibi düşünebiliyor muyum?</p>
		<p>Feride’nin evliliği hakikaten benim için çok mühim bir hadiseydi. Aslında onun için olması gereken, en doğru olan karardı. Biliyorsun, bir subayla evlendi ve bundan sonraki hayatında bir belirsizlik olmadan yaşayacak. Benim için de annem için de en doğrusu buydu. Jacques olabilecek en iyi damat mıydı, bilemiyorum. Feride’nin evlenmeden önceki haftalarda her gece annemin yanında ağladığını da biliyorum ama o zamanlar üzerinde durmadım, belki kadınlara has dünyanın sırlarından biridir bu da, dedim kendi kendime. Ama şimdi bu rüyayı tekrar düşündüğümde meselenin Feride’yle değil kendimle alakalı olduğunu anlıyorum. Çünkü Feride’yi evlendirip herkesi gönderiyorum ve kilisede yalnız kalıyorum, İsa gibi. Ama bir yandan da orası Kuzguncuk’taki ev ve orada yalnız başına acılar içinde ölen adam Bedros. Tekrar gözümün önüne geldiğinde yine ürperiyorum, onu çarmıha mıhlamış olan çivilerin acısını tenimde hissediyorum. Türkiye’ye dönmenin babasızlığımla yüzleşmek manası taşıdığını biliyorum artık. İsa’nın baba diye yalvarışının bana ait olduğunu kabullenmek zor ama sen olsan bunda ısrar ederdin. Tamam, kabul. Peki ama neden Bedros? Benim için o kadar mühim bir kişi değildi. Ama annem için önemliydi. Bu annemin gördüğü bir rüya olsaydı belki daha manalı olurdu. İnsan başkalarının yerine de rüya görebilir mi? Belki de...</p>
		<p>Bana asıl enteresan gelen Isabelle’in olduğu kısımlar. Orası Eyüp Mezarlığı, evet daha yeni gittim, Sabahattin Bey’in babası Mahmut Celalettin Paşa’nın cenazesi için, bildiğim bir yer. Bu arada sana buranın mezarlıkları hakkında bir açıklama yapmalıyım, yoksa rüyayı yanlış anlayabilirsin. Burada, insanlar mezarlıkları korkunç yerler olarak görmezler, tam tersine, bilhassa kadınlar ve çocuklar yazın piknik yapmak için mezarlıklara giderler. Koyu gölgeleriyle serviler insanlara huzur verir, bizdeki Katolik mezarlıkları gibi ürkütücü değildir buralar, çocuklar mezar taşlarının üzerinde oynarlar. Bizi de Halide çok götürürdü. Asya’nın tatlı suları denilen derelerden biri olan Göksu’nun yanındaki Anadoluhisarı’nın mezarlığını çok severdik mesela. Garip bir detay geliyor şimdi aklıma; eski mezarlarda bir delik olurdu. Evet, yanlış okumadın, bir delik! Mezarın başında piknik yapanlar ölü de yesin diye biraz yiyecek bırakırlardı bu delikten içeri. Bir parça ekmek, bir dolma ya da bir kuru köfte. Şimdi böyle yazınca korkunç bir şey söylediğimin farkındayım ama bu son derece tabii bir şekilde yapılırdı. Yani o anda kimseye garip gelmezdi. Bunları yazmamın sebebi, rüyadaki Isabelle’in piknik sepeti taşımasını anlaman için. Bence rüyada Isabelle buralı olmuş, mezarlıkta piknik yapmaya gidiyoruz. Ben de onun çocuğuyum sanki. Evet, his bu. Belki de anneme duyduğum özlem bu şekilde vücut buldu.</p>
		<p>Hakikaten de annemin ölümü benim için tam bir yıkım oldu. Belli etmedim belki ama bir sene boyunca her gece rüyamda onu gördüm.</p>
		<p>Fakat iki bölmeli mezar meselesini açıklayamıyorum. Son anda Bedros’un tabutun içinde olduğunu anlamam, tabutun ikiye bölünecek olması asla anlayamadığım olaylar. Belki de hiçbir manası yoktur bütün bunların. Ama biliyorum, sana göre her rüyanın, her detayın bir manası vardır. Hatta daha da ileri gidip rüya ikinci hayattır, derdin. Kimindi bu laf? O kadar çok kullanmamıza rağmen aklımdan uçup gitmiş. Birinci hayatımda Sabahattin Bey’in babasının cenazesine katıldım, ikinci hayatımda Bedros’un.</p>
		<p>Aslında babalarını gömen adamları hep kıskanmışımdır. Bunu ancak sen anlayabilirsin Alex, beni benim kadar iyi tanıdığın için ne demek istediğimi ancak sen anlayabilirsin. Oğullar babalarını gömmeli, bu su içmek kadar tabii bir hadise. Oysa benim gibi doğduğunda babası çoktan toprağın altına girmiş talihsizler için bu imkânsız bir hayal. Laurent’ın babasının cenazesini hatırlıyor musun? Ne kadar üzülmüş, ne kadar yıkılmıştı Laurent... Ama ben elini sıkarken, babasını hiç tanımamış birinin yanında baba yası tutmak şımarıklık olabilir endişesiyle birden kendini toplamıştı. Sen hiç değilse yüzünü hatırlayacak kadar tanıdın babanı...</p>
		<p>Neyse, bu önceki mektuba zeyl oldu. Son anda bulduğum bir kartpostal daha ekledim. Ortada sultanın resmi, altında beş dilde “Yaşasın Anayasa” yazısı. Soldan sağa; Ermenice, Rumca, Türkçe, Fransızca ve Ladino.</p>
		<p class="note">Sevgiler,</p>
		<cite>F. </cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f26"><a class="si-backref" href="#ref_f26">26.</a><span class="si-footnote-text"> “Tanrım, Tanrım beni neden bıraktın?” Hıristiyanlıkta, İsa’nın çarmıhtaki son sözleri olduğuna inanılır. (Y.N.)</span></div>
	</div>
	</body>
</html>