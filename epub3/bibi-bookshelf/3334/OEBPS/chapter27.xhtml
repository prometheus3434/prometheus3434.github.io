<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Gölgeler ve Hayaller Şehrinde</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<p class="date">15 Ocak, Cuma</p>
		<p class="entry">Sevgili Alex, Dostum, Kardeşim,</p>
		<p>Dışarıda ince ince kar yağıyor. Ben üşümüyorum. Odanın içi buz gibi. Ama ben üşümüyorum. Madam Regina’nın bıraktığı mangaldaki ateş çoktan söndü. Kalemi tutan parmaklarım kıpkırmızı ama ben hiçbir şey hissetmiyorum. Pencere doğramalarının arasından sızan soğuk hava bıçak gibi kesiyor değdiği yerleri. Ah Alex, nasıl yazacağım... Nasıl... nasıl... Ölüler, soğuk, çürüme, yıkım...</p>
		<p>Messina’da korkunç bir zelzele olduğu haberini duyar duymaz postaneye koştuk. Ana baba günü haline gelmişti. Ne kadar İtalyan varsa bankolara hücum etmişti. Herkes bağıra çağıra konuşuyor, her kafadan bir ses çıkıyordu. Tek öğrenebildiğimiz bunun bugüne kadar Avrupa’da meydana gelmiş en büyük, en şiddetli zelzele olduğuydu. Messina yerle birdi. Herkes bunu söylüyordu. Ben ne yapacağımı bilemez vaziyette ortalıkta dolaşıyor, bir şeyler öğrenmeye çalışıyordum. Messina’ya gitmeliydim. Isabelle’i bulmam lazımdı. Hayır, ona bir şey olmamıştı. Olamazdı. Âşıkları melekler korurdu. Çok garip Alex, içimde kesinlikle ona bir şey olmadığına dair kuvvetli bir inanç vardı. Hatta bir telgraf da yolladık Isabelle’e.</p>
		<p>Zelzelenin ne olduğunu bildiğimi zannediyordum. Çocukluğumda İstanbul’da sallanmamış mıydık? Evet, yıkılan çok yer olmuştu, duymuştuk ama bizim mahallemizde bazı bacalar, gevşek duvarlar yıkılmıştı, hepsi oydu. Messina’da da daha fazlasını beklemiyordum doğrusu. “Yerle bir olmak” lafı fazla bir şey ifade etmiyordu.</p>
		<p>Hemen yola çıktım. Limandan kalkan ilk gemiye atladım. Eylül ayında geçtiğimiz deniz bu muydu? Günlerce dev dalgalarla boğuştuk. Ağzıma tek lokma koymadan geçen günler oldu. Gemiciler denize ve kaderlerine küfrediyorlardı. Ama ölümün soğuk ülkesinden gelen zehirli fırtınalar yıldırmadı gemimizi. Messina’ya haftasında vardım. Neredeyse hiç uyumadan, sadece denizin tuzlu tokatlarından korunmak için bir köşeye sinerek geçen bir hafta. Sisler içinde tam bir hayalet şehre dönüşmüş olan Messina bıraktığımdan o kadar farklıydı ki, orası olduğuna uzun süre inanamadım. İtalyan gemicilerle tartıştım, beni Messina’ya götürecektiniz, burası değil, deyip duruyordum. Aklım bulanmıştı iyice. İnanmıyordum. Belki de yanlış bir denizdeydik. Bu kadar soğuk ve düşman olamazdı Akdeniz. Bu ne yaptığını bilmez halim sislerin arasında belli belirsiz seçilen katedralin yıkıntısını görene kadar sürdü. Yüzlerce senedir sapasağlam ayakta duran o gotik katedralin sana bir kartpostalını göndermiştim. İşte orası artık fotoğraflarda kaldı Alex. Dört yıkık duvardan ibaret bir harabe şimdi. Sadece kapısı ayakta. Ama artık cehenneme açılıyor bu kapı... Ah Alex, ben cehennemi gördüm. Dümdüz olmuş bu ülkenin yıkıntıları arasında çaresizce aşkımı aradım.</p>
		<p><em>Ira Deorum</em>!<a class="si-noteref epub-type_noteref" href="#f50" id="ref_f50">50</a> Bu dehşeti anlatmak için kelime bulamıyorum Alex. Çünkü kelimeler yaşayan insanlar için icat edilmiş, hayatı anlatmak için, var olan şeyleri tarif etmek için... Oysa bu korkunç bir yıkım. İnsana dair ne varsa, biri onu dünya üzerinden silmek istemiş adeta. Bunun adı zelzele olamaz! Bu olsa olsa Tanrı’nın insandan intikam alışıydı. Kıskanç bir Tanrı’nın yumruğuyla dünyayı yerle bir edişiydi. Yok etme arzusu bu kadar büyük olabilir miydi? Tanrı yarattıklarına bu derece öfke ve nefret duyabilir miydi? İnan Alex, o âna kadar bir Tanrı’nın varlığına inanmak konusunda şüpheciydim, ancak Messina’nın taş toprak ve molozla kaplanmış sokaklarını, harabeye dönmüş evlerini, binalarını görünce emin oldum. Bir Tanrı vardı, evet ama intikamcı bir Tanrı’ydı bu. Bağışlayıcı ve sevgi dolu değildi, hayır. İnsandan nefret eden bir tiran. Peki, bu insanların günahı neydi? Hataları neydi? Tanrı’nın gazabını üzerlerine çekecek ne yapmışlardı? Babil’in kibirli kule yapıcılarına da benzemiyorlardı, Sodom’un azgınlarına da... Çünkü biliyordum, onlardan bazılarını tanıyordum. Bu yaz sonu, oturup yemek yemiştik, bebek sevmiştik. Bu düşünceler içinde sokaklarda koşuyordum. Isabelle Tanrı’nın gökyüzündeki cennetini kanat çırpışlarıyla serinleten melekler kadar temiz ve masumdu. Koşuyordum Alex, yıkıntıların arasında yolu bulmaya çalışıyordum. Bazı sokaklar tamamen yok olmuş, meydanlar tanınmaz hale gelmişti. Havadaki kokunun cesetlerden geldiğini anladığımda cehennemin nasıl bir yer olacağını da tecrübe etmiş oldum.</p>
		<p>Ölüm niçin bu kadar korkunç Alex?</p>
		<p>Tanrı niçin bu kadar acımasız?</p>
		<p>Altında yemek yediğimiz çınar ağacının olduğu yere vardığımda dehşete kapıldım. Ağaç duruyordu yerinde ama etrafında ne varsa yerle bir olmuştu. O sevimli meydan ne olduğu anlaşılmayan bir yığına dönüşmüştü... Taş, toprak, kiremit, ahşap, cam, kumaş, kap kacak, metal... İnsanın yaptığı ne varsa parçalanmış, yeniden ilk geldikleri yere, toprağa tükürülmüştü. Sadist bir çocuk-tanrının oyun alanı gibiydi. İki katlı bir ev gördüm mesela, bir duvarı tamamen yıkılmıştı ama odadaki eşyalara hiçbir şey olmamıştı. Duvardaki resimler, yatak, masa, konsol, her şey yerli yerinde duruyordu. Sadece bir duvarı ortadan kalkmıştı! Tanrı insanla alay ediyordu, işte senin evin, bak duvarı kaldırıverdim aradan, boşuna saklanma, nerede olursan ol seni bulur öldürürüm, diyordu katil!</p>
		<p>Isabelle’in oturduğunu zannettiğim eve doğru koştum, molozları ellerimle sağa sola atarak evin kapısını bulmaya ya da eve dair bir parçayı ortaya çıkarmaya çalışıyordum. Tanıdık bir eşya bulmak için var gücümle kazıyordum. Kulaklarım uğulduyor, kalbim boğazımdan dışarı fırlayacak gibi şiddetle çarpıyordu. Bir an Isabelle’in sesini duyduğumu zannettim. Tükenen gücümü tazelemek için zihnimin oynadığı bir oyun olmalıydı bu. Bir yandan Isabelle diye sayıklıyor, bir yandan da kazmaya devam ediyordum. Tam olarak nasıl oldu, hatırlamıyorum, bir ara, arkamda bir çift gözün beni seyretmekte olduğunu fark edip döndüm.</p>
		<p>Kucağında bir bebekle hiç kıpırdamadan boş gözlerle bana doğru bakıyordu. Yıkıntıların arasındaki derme çatma çadırın önünde durmuştu. Çadır kalaslardan, kiriş tahtalarından, kayık küreklerinden çatılmış, üzerine battaniye, perde gibi kumaş parçaları gerilmiş acayip bir şeydi. Hatta önüne bir de giriş kapısı ilave edilmişti. Belki zelzeleden önce oturdukları evin kapısıydı.</p>
		<p>Bu o kadındı Alex! Burada, bu bir zamanlar şirin bir meydan olan yerde, beyaz örtüler serili masalarda yemek yediğimiz gün bebeğini Isabelle’in kucağına veren esmer güzeli kadın... Bunları düşünürken ani bir dehşet dalgasıyla midem kasıldı. Kadının kucağındaki bebeğin bir bacağı kopuktu! Kızıl, siyah bir boşluk... Bebeğin morarmış yüzüne baktığımda onun günler önce ölmüş olduğunu anladım. Kadın bebeğini yavaşça sallamaya devam ediyordu, uyanmasından korkar gibi bir hali vardı. Göz göze geldiğimizde, “<em>Sono morti</em>,” diye mırıldandı. “Isabelle? Isabelle?” diye bağırdım. “<em>Sono morti. Isabelle è morta. Tutti sono morti,”</em><a class="si-noteref epub-type_noteref" href="#f51" id="ref_f51">51</a> diye sayıklayarak ahşap kapıyı açtı, çadırdan içeri girdi. Kucağında taşıdığı ölü bebeğine bir ninni söylüyordu. “<em>Fai la ninna fai la nanna, tuo padre è in campagna</em>.”<a class="si-noteref epub-type_noteref" href="#f52" id="ref_f52">52</a> Sesi o kadar dokunaklıydı ki... Belli ki bir yanı çocuğunun çoktan ölmüş olduğunun farkındaydı ama diğer yanı geçmiş gitmiş bir sahneyi tekrar tekrar ona yaşatarak bu büyük acıyı kendinden saklıyordu. Gözümden yaşlar akmaya başladı, yıkıntıların ortasında yere oturdum ve göğsümün derinliklerinden gelen büyük bir acıyla ağlamaya başladım. Her hıçkırıkta acı daha da çoğalıyordu, gözyaşları acıyı azaltmak yerine artırıyordu. Kadın ninniyi söylemeye devam ediyor ve ben Isabelle için ağlıyordum. Ama bir an geldi Alex, Isabelle’in yüzü silindi, talihsiz annemin yüzü gelip yerleşti onun yerine. Ölümünün üzerinden neredeyse bir sene geçmiş olmasına rağmen adeta az önce kaybetmiştim onu, öyle tazeydi acısı. Ardından yer sarsılmaya başladı. Bir zelzele daha. Çığlıklar, ağlamalar, bağrışmalar... Belli ki toprağın öfkesi henüz dinmemişti. Tanrı’nın gazabı dalga dalga geliyordu üzerimize, azalarak ama varlığını hatırlatarak. İnsanlar acıdan ve korkudan delirmiş gibiydi Alex. Belli ki şehir halkının çoğu yıkıntıların altında inleyerek, yardım isteyen çığlıklar atarak ölmüştü. Burası artık bir şehir değildi. Burası cehennemin ta kendisiydi.</p>
		<p>Zelzele dalgası bitince molozları temizlemeye devam ettim. Kaç saat uğraştım, bilmiyorum. Parmaklarım, avuçlarım kan içindeydi. Tırnaklarımın çoğu taşlara, tahta parçalarına takılıp sökülmüştü. Acı hissetmiyordum. Daha doğrusu vücudumun acıları ruhumunkinin yanında o kadar sönük kalıyordu ki...</p>
		<p>Sonunda Isabelle’in cesedine ulaştım.</p>
		<p>Delice bir sevinçle üzerine devrilmiş taş ve tahta parçalarını kaldırdım. Onu kollarıma aldım. Yüzünde büyük bir acının izi vardı. Belli ki hemen ölmemiş, bu enkazın içinde hayatta kalmak için mücadele etmişti. Ömrüm oldukça bu ânı hatırlayıp acı çekeceğim Alex, bunu biliyorum. O kadar soğuktu ki bedeni... Ona sarıldığımda soğuğun içine doğru çekildiğimi hissettim. Bedeni taş gibi ağırlaşmış, katılaşmıştı. Bir heykele dönüşmüştü Isabelle. Pygmalion gibi tanrılara yalvardım onu canlandırsın diye... Buz gibi dudaklarından öptüm ama sadece ölümün zehirli kokusuydu içime dolan.</p>
		<p>Kendime geldiğimde bir Kızılhaç çadırındaydım. Ellerimi sarmışlar, yaralarımı temizlemiş ve üzerime bir battaniye örtmüşlerdi. Bıraksalar Isabelle’e mezar olmuş harabede ben de ölecektim. Kendime gelince bağırdım, kızdım, etrafa saldırdım. Isabelle’i gömdüklerini söylediler. Onu bir daha göremeyecektim. Artık Isabelle diye bir melek yoktu bu dünyada.</p>
		<p>Artık daha fazla bu adada kalamazdım. Kalkan ilk gemiyle yine Doğu’ya, İstanbul’a doğru yola çıktım. Niçin Fransa’ya değil de İstanbul’a döndüğümü merak ediyorsun değil mi? Bilmiyorum Alex. Fransa bir an bile aklıma gelmemişti. Gerçi ne kadar aklım başımdaydı o da şüpheli.</p>
		<p>İstanbul’a nasıl döndüğümü bile hatırlamıyorum, hepsi unutmak istediğim bir kâbusun zehirli parçaları gibi beynime batıyor. Zaman zaman Madam Regina kapıyı usulca açıp bir tas çorba bırakıp gidiyor. Ayaklı saati kurmadığım için akreple yelkovan anbean yavaşlıyor. Bazen gözümü açtığımda Marcel’i buluyorum karşımda. Köpekler hiç durmadan havlıyor. Çok yorgunum Alex. Isabelle benim yüzümden öldü. Bir meleğin ölümüne sebep oldum ben. Cehennemliğim.</p>
		<cite>F.</cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f50"><a class="si-backref" href="#ref_f50">50.</a><span class="si-footnote-text"> (Lat.) Tanrıların gazabı. (Ç.N.)</span></div>
		<div class="si-footnote html5_aside epub-type_footnote" id="f51"><a class="si-backref" href="#ref_f51">51.</a><span class="si-footnote-text"> (İt.) Öldüler. Isabelle öldü. Hepsi öldüler. (Ç.N.)</span></div>
		<div class="si-footnote html5_aside epub-type_footnote" id="f52"><a class="si-backref" href="#ref_f52">52.</a><span class="si-footnote-text"> (İt.) Uyusun da büyüsün ninni / babası da sefere çıkmış ninni. (Ç.N.)</span></div>
	</div>
</body>
</html>