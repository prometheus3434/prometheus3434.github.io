<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="entry">Sevgili Alex,</p>

		<p>Herkes gitti. Ben bu deftere sığınarak yaşıyorum. Nana bana iyi bakıyor. Gözünde hep bir damla yaş. Hep yemek kokuyor. Bazen ağlatıyor beni o kokular. Akşamlar inip de sokaklarda ses soluk kalmayınca... zamanı şaşırıyorum. Gözlerimi kapatıp hayallere dalıyorum. Hayır, delirmedim Alex. Delilik değil bu, başka bir şey. Yarı deli yarı akıllı, yarı batılı yarı doğulu. Melez bir zihnin hayalleri... Hayalimde başa dönüyorum. Her şeyi düzeltmek için bir şans daha veriyor lambadan çıkan cin. Nana anlattı, oradan biliyorum. Zavallı kadın. Hayalî bir dünyanın içinde yaşıyor. Bir hoca getirdi eve. Uzun, gri bir sakalı vardı, zikirci dervişlerin şeyhine benziyordu. Beni küçükten tanıyormuş, o zamanlar kurbağadan mı kaplumbağadan mı tam hatırlamıyorum, bir tanesiyle oynarken elime bulaşan hayvan sidiği yüzünden siğil çıkmış parmağımda. Bu hocaya götürmüş Nana, bir dua okumuş, akşamına kuruyup gitmiş siğil. İzi bile kalmamış. Nana’ya göre her şeyin bir çaresi var, bir duası var. Yeter ki insanın kalbi temiz olsun. Hoca elini alnıma koydu, bir şey söylemesine gerek kalmadan gözlerimi kapattım, Arapça mırıltıları dinlemeye başladım. Hiçbir şey hissetmeden dinledim. Gözümün önünde canlanan resme hayret edersin. Bir karınca yolu. Hummalı bir şekilde çalışan karıncalar belirli bir yere doğru gidiyorlardı, ben yedi yaşındaki halimle yalınayak onları takip ediyordum. Toprak yol üzerinde onlarla birlikte yürüyor, nereye gittiklerini merak ediyordum. Sonunda evimizin bahçesindeki kuyuya girdiklerini gördüm. Merakla kuyunun içine indim. Burası nemli, karanlık bir mağaraydı. Duvarları yeşil kadife yumuşaklığında yosunla kaplı mağaranın dibinde bir adam yatıyordu. Karıncalar adamın bileğindeki kesiği yuva yapmışlardı. Oradan adamın içine doluyorlardı. Bu korkunç hayalden kurtulmak için gözümü açtığım anda hoca, amin, diyerek duasını bitirdi. Tedirgin olmuştum, kalbim deli gibi çarpıyordu. Kalkıp gitmek istedim, kımıldayamadım. Hoca, Nana’nın ikram ettiği şerbetten içerken bana acıyan gözlerle bakıyordu. Bir ucubeymişim gibi... Mıhlanıp kalmıştım orada. Nana soru sorar gibi baktı hocaya. Yaşlı adam bir şey demedi ama benim anlayamadığım bir şekilde iyi olacağımı ifade etmiş olmalı ki Nana’nın yüzünde müthiş bir rahatlama oldu.</p>
		<p>O hasta ben miyim?</p>
		<p>Hasta Adam ölüyor. Ceset ne olacak? Yeniçeriler dilim dilim kesip dağıtırlar mı yine mafsallara iyi geliyor diye? İnsanlar alır mı? Burada bir terslik var Alex. Bu sırrı sadece köpekler biliyor. Yola çıkıyorum. Küçük Ölüler Meydanı’nda durup dalgalı bir denizde yüzerken aniden donup kalmış askerlere bakıyorum. Sadece mezar taşları. Hava soğuk. Yakamı kaldırıyorum. Köpeklerle göz göze geliyoruz. Açız. Birbirimizin açlığını hissediyoruz. Hırlıyorlar. Çocuklardan bir ordu kuramasam da köpeklerle deneyebilirim şansımı. Birkaçını ikna ediyorum, peşime takılıyorlar. Gidiyoruz. Yerin altına ineceğiz. Siyah bir ırmak bizi bekliyor. Yardım topluyorum. Önce bir konser veriliyor. Müzik tanrıların kristal yüreğini tuzla buz ediyor, yeraltının kapıları açılıyor ardına kadar. Yeraltında kapkara bir deniz var. Binlerce senedir her parçası değişe değişe mevcudiyeti müphem bir hal almış bir gemiye biniyoruz. İlerliyoruz. Üzerimizde kara derili başsız kuşlar uçuyor, mermer sütunlara çarpıp düşüyorlar. Gemide kürekleri zikirci dervişler çekiyor. Kendi kendimize yarışıyoruz. Çok uzaklarda eski dostlar seyrediyor bizi. Ellerinde şarap kadehleri, yüzlerinde gülümseme, başka bir dünyadan buraya gelmek ne kadar da hoş, ıstakozlar ne kadar pembe, insanlar ne kadar da pitoresk. Kaybolmadan bu dünyanın şerefine kadeh kaldırıyorlar. Oysa bizim için her şey hayati derecede mühim. Bir kapı arıyoruz. Hasta Adam’ı iyileştirecek tılsımın saklandığı dehlizin kapısını... bulamıyoruz Alex, bulamayacağız. Bu âlemden çıkış yok. Hasta Adam kuyunun dibinde yatıyor, böcekler yuva yapmış içine. Bu şehrin suyu ölüler ırmağından geliyor. Simsiyah, içinde yarısı yanmış balıkların yüzdüğü... ki kutsal bir lanetin canlı delilleri onlar... bir zamanlar, melek bu şehri terk ettiğinde... Evet, o zaman, barbarlar ele geçirdi şehri. Kanlı elleriyle dokundular altında kayıklarla gezilen simsiyah bir denizin beklediği mabedin duvarlarına. Ele geçirdiklerini zannettiler, farkında olmadan kendi ayaklarıyla kapana kısıldılar. Farkına bile varmadılar uzak bozkırların hür havasını bir daha soluyamayacaklarını. Bittiler. Zehirlendiler. Lodosu bilmeyen zavallı barbarlar...</p>
		<p>Aşağıda başka bir dünya var Alex, geceleri, el ayak çekilince oradan sesler geliyor... küçük iç çekişler... meleklerin kırık kanatları yüzüyor karanlık sularda. Isabelle’in orada, o sütunun üzerinde, Atmeydanı’nda durduğunu gözünün önüne getirebiliyor musun Alex?</p>
		<p>Alex, ölme lütfen, ölme ve bana yardım et.</p>
		<p>Herkes gitti sonunda.</p>
		<p>Hayal et Alex. Isabelle orada duruyor. Bir defa daha, son bir defa daha korumak için zavallıları. Hatırlıyor musun, sana gönderdiğim meşrutiyet kartpostallarından birinde vardı o melek, hürriyeti temsil ediyordu.</p>
		<p>Ama hayır, barbarlar geliyor. Ben geliyorum Alex, ben kendimi kesmeye geliyorum. Bir katil düşün, öldürdüğü kendisi olan. Buna intihar diyorlar ama yanlış. İntihar insanın hayattan vazgeçmesi, ben ve babam, biz öyle değiliz. Ben katil... ve aynı zamanda maktul! Katil ve katledilen aynı bedende hapsolmuş. Mümkün mü bu Alex? Niçin?</p>
		<p>Yapabildiğim, çocukluğumun geçtiği sokaklarda seninle konuşarak yürümek. Niko acıyarak bakıyor ardımdan. Biraz da korkuyor. Onun dışında kimse yaklaşmıyor yanıma. Böylesi daha iyi. Siz ailelerinizle sıcak sobalarınızın başında sevgi çoğaltırken, ben katil.</p>
		<p>Peki ama niçin öldün Alex? Öldüğünü kabul edemiyorum. Beni medeniyete bağlayan son halkaydın sen. Paris’e dönmemi gerektiren hiçbir şey kalmadı artık (Feride affet beni, böylesi senin için de daha iyi). Bunları yazmamın da bir manası yok. Sen okuyamayacaksın. Eskiden hiç değilse bir ihtimaldi tekrar bir araya gelmemiz. Oysa şimdi sen karanlık bir tabutun içinde, sonsuz uykuya teslim oldun. Ben ne yazık ki çaresizlikten sana mektup yazmaya devam ediyorum. Çünkü yazmadığım zamanlar hayat ele geçiriyor beni. Kör bir kuyuya doğru sürüklüyor.</p>
		<p>Ölmek nasıl bir şeydi Alex? Madem öldün, en iyi sen anlatabilirsin bunu bana. Bak, babam ölürken herkese mektup yazmış. Kendinden geçene kadar yazmış. Sözlerini yirmi sene de geçse duyabiliyorum. Sen de anlatabilirdin Alex. Mücadele edebilirdin! Beni yalnız bırakmaya hakkın yoktu!</p>

		<p class="margined">Her şeyin farkındayım. Çok kötü şeyler olacak. Mösyö Arakel’i uyarmak için dükkânına gittim, kapalıydı. Köpekler peşimi bırakmıyor. Eyüp’e kadar yürüdüm. Oyuncakçıları seyrettim. Her şeyden oyuncak yapıyorlar. Tahtadan, tenekeden, bezden, çaputtan, kabaktan, taştan, deniz kabuğundan... Dünyamızı çocukluğa tercüme ediyor oyuncakçılar. Renkler gülümsetiyor. Bu her şeyin günden güne siyaha bulandığı şehirde ne büyük bir mucize. Dükkânın camına burnumu dayadım. İçeriyi daha iyi görebilmek için camı iyice sildim. Hava değişti fakat! Oyuncakçı bir bebeğin kopmuş bacağını yerine takmaya çalışıyordu. Morumsu siyah boşlukta kurumuş kan vardı. Kaçtım oradan. Peşimden geliyordu sesi: “<em>Fai la ninna fai la nanna, tuo padre è in campagna</em>.”<a class="si-noteref epub-type_noteref" href="#f62" id="ref_f62">62</a></p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f62"><a class="si-backref" href="#ref_f62">62.</a><span class="si-footnote-text"> (İt.) Uyusun da büyüsün ninni / babası da sefere çıkmış ninni. (Ç.N.)</span></div>
	</div>
	</body>
</html>