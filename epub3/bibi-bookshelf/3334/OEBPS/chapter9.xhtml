<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">10 Eylül 1908, Perşembe</p>
		<p class="entry">Sevgili Alex,</p>
		<p>Mektubun elime ulaştı! Nasıl sevindim anlatamam. Doğrusu yola çıkmadan ziyaretine gelemediğim için kırılacağından korkuyordum. Ama sen hakiki bir dost, mükemmel bir insansın. Tedavin iyi sonuç verecek, endişelenme. O melun hastalığın hakkından geleceksin. Sanatoryumda iki ay daha kalma kararını da destekliyorum, sakın tamamen gücünü toplamadan Paris’e dönme. Okuyup yazmaya zaman bulman çok iyi. <em>In the Days of the Comet</em><a class="si-noteref epub-type_noteref" href="#f27" id="ref_f27">27</a> tercümeni merakla bekliyorum. Hakkında çıkan bir yazı okumuştum, romanında üstat yine hayal gücünün mucizelerine bir yenisini katmış, öyle diyorlardı. Anlattığın kadarıyla fazla iyi niyetli bir hikâye gibi göründü bana. Gerçi romanın ilk bölümünde tarif edilen dünya, evet bizim dünyamız, her nevi korkunçlukla dolu. İnsan cinsinin en acımasız ve aşağılık taraflarının eksiksiz bir tasviri. Ama sonrasında düşen meteorun insanların zihinlerine iyi yönde tesir ederek neredeyse herkesi kendiliğinden sosyalist yapması biraz fazla iyi niyetli bir hayal gibi geldi. Oysa meteor düşmesi bana hiç de iyi şeyler çağrıştırmıyor. Uzaydan gelse gelse zehirli bir şeyler gelir, diye düşünüyorum. Her şeye kötü yanından bakmaya alışık biri olduğum için galiba. Gerçi kimilerine göre sosyalizm de zehirli bir düşünce değil mi? Bu arada bu yaz Tunguska’ya düşen büyük meteorla alakalı daha fazla haber çıktı mı gazetelerde? Gemide birileri konuşurken kulağıma çalındı, Doğu’da günlerce parlak bir ışık görmüşler... Yazarlarda istikbali görmek gibi bir kudret olduğuna inanmaya başlayacağım neredeyse. Wells bu romanı yazalı ne kadar oldu ki? İki sene mi? Ardından tarihin bilinen en büyük meteoru düştü, üstelik tesirini bilmiyoruz bile. Her neyse, Wells’ten söz açılınca ben hemen <em>Görünmeyen Adam</em>’ı hatırlıyorum. Benim haletiruhiyeme en çok o uyuyor, belki ondandır. İnsanlara görünmeden onların evlerine girip nasıl yaşadıklarını, ne yaptıklarını gizlice seyretmek isterdim. Biraz sapıkça olduğunu kabul ediyorum. Ama gazetecilik de böyle bir şey zaten. Şu anda yaptığım da bu değil mi? Millerce yol katedip Paris’ten kalkıp buraya geldim, ne için? Türkiye’de neler olduğunu öğrenip yazmak için.</p>
		<p>En son 27 Ağustos tarihli mektubumu almışsın. Tabii şehre nasıl debdebeyle girdiğimizi, şehirle benim ilk karşılaşmamı, ruhsal sarsıntılarımı henüz okumadın, onları daha sonraki mektuplarımda yazmıştım. Yakında eline geçer. Bu mektubumu okurken onları çoktan almış olacaksın.</p>
		<p>Isabelle’le alakalı mülahazalarında beklediğim gibi çok temkinli davranmışsın. Bunu yirmili yaşlarının başında bir romantiğin gelip geçici heveslerinden biri olarak göreceğini biliyordum. Aksini ispat edemem ne yazık ki. Zamana ihtiyacım var, yaşlanmaya, yaşamaya, tecrübe etmeye, hata yapmaya, hatalarımda ısrar etmeye, bu ısrarı bir üslup meselesi haline getirmeye, sonra da ortaya çıkan hilkat garibesine, işte bu da benim karakterim, demeye ihtiyacım var. O zaman seni ve hatta kendimi de inandırabilirim Isabelle’e âşık olduğuma. Evet, şüpheleniyorum! Aşk böyle bir şey mi, diye kendi kendime sorup duruyorum. Bir yanıyla çok kuvvetli. Altüst ediyor, yıkıp geçiyor. Dev bir okyanus dalgası. Ama sonra geri çekildiğinde, hüzünlü akşam saatlerinde, kalbim, zihnim bomboş tavandaki ahşabın budaklarını seyre dalıyorum. Öyle zamanlarda yalnızlık boğazımı sıkmaya başlıyor. Ne aşkı, diyorum kendi kendime, âşık mutludur, coşkuludur, heyecanlıdır, ben yaşadığı şüpheli bir cesedim. Değil aşk, en ufak bir his kırıntısı yok içimde, herkes uzak, herkes yabancı bana.</p>
		<p>“Aşk katıksız, saf bir histir, içinde şüpheye yer yoktur,” diyenler çoktur elbette. Ama benim durumum öyle değil. Vahşi bir meddücezrin ortasındayım.</p>
		<p>Ama coşkulu anlarımda sevgili Alex, her şey bambaşka kılıklara giriyor, renkler canlanıyor, tabiat benimle nefes alıyor. Mesela ona dair hatıralarım zaman geçtikçe çoğalıyor, o dört günlük hikâye binlerce sayfalık bir maceraya doğru genişliyor. Her ânı her duruşu, benim için eşsiz ve diğerleriyle karıştırılmayacak kadar mühim, müstakil bir hatıraya dönüşüyor. Bu hatıralar titiz bir tarihçinin şaşkınlık uyandıran çabasıyla yazılmış binlerce cilt kitapta saklanıyor. Üstelik bu tarihçi hiç yorulmadan çalışmaya devam ediyor, henüz farkında olmadığım yeni detayları bulup derliyor. Ne demişler: <em>meminerunt omnia amantes.</em><a class="si-noteref epub-type_noteref" href="#f28" id="ref_f28">28</a></p>
		<p>İç dünyamdaki bu fırtınalar bir tarafa, buradaki hayatım da son sürat devam ediyor Sevgili Alex. İstanbul on iki sene önce bıraktığımdan çok farklı, hatırladığımdan çok daha renkli ve hareketli. Pera civarında dolaşıyorsan zaman zaman Paris’te ya da ona benzer bir Avrupa şehrinde olduğun hissine kapılabilirsin. Gündelik hayat pek de farklı değil. Her yerde mutlaka Fransızca tabelalar var; tabii Türkçe, Rumca, Ermenice de çok kullanılıyor. Bizi en çok zorlayan mesele –inanamayacaksın ama– saatlerin değişkenliği. Alaturka dedikleri saatle bizim saatimiz alakasız. Türkler güneşin batışına göre ayarlıyor saatlerini. Her gün onların saatine göre 12’de batıyor güneş. Bunun en büyük sebebi namaz saatlerinin güneşe göre ayarlanması. Onlar da bize şaşırıyorlar: Sizin saate göre güneş her gün farklı saatte doğuyor, farklı saatte batıyor, ne kadar saçma, diyorlar. Çocukluğumda bu farklardan haberim yoktu; insan, içinde yaşarken tek hakikatin o olduğunu zannediyor, başka bir ihtimal aklına gelmiyor. Şimdi tamamen bir yabancı olarak bakabiliyorum İstanbul’a. Her neyse, bu gibi ufak tefek pürüzler dışında keyfimiz yerinde sayılır. Günler çok hareketli geçiyor. Sana anlatmam gereken o kadar çok şey var ki... Neresinden başlayacağımı bilmiyorum. Sadece dün yaşadıklarımı bile duysan buranın ne kadar tuhaf bir yer olduğunu anlarsın. Ama önce Marcel’le yaptığımız gezintileri anlatmam lazım. Çocukluğumdan aklımda çok soluk bir hayal olarak kalmış kimi yerleri şimdi bu halimle görmek sarsıcıydı.</p>
		<p>Elbette önce Ayasofya’dan başladık. İstanbul’da<a class="si-noteref epub-type_noteref" href="#f29" id="ref_f29">29</a> ............... ............ ............ büyük ve o kadar görkemli ............ ............ ............ ............... ............ ............ karanlık ruhundan ............... ............ ............ ............... ............ ............ ............... ............ ............ ............... ............ ............ ............... ............ ............ tarihini uzun uzun anlattı bana, utanç verici bir durum. ............... ............ ............ ............... ............ ............ ............... ............ ............ ............... ............ ............ ............... ............ ............ ............... ............ ........... anladım. İnsan içinde yaşarken ........... ........... ........... ........... ........... ........... ........... ........... ........... ............... ........... ........... ........... ........... ........... Eski Saray’ın semtiydi, ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... bildiğinden çok daha ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... en eski ........... ........... ........... ........... ........... ........... ........... ........... ........... ........... ........... ........... Roma İmparatorluğu ........... ........... ........... ........... ........... ........... ........... ........... ........... daha kutsalmış. ........... ........... ........... ........... ........... ........... ........... ........... ........... Justinyanus ........... ........... ........... ........... ........... ........... ........... ........... ........... “Ey Süleyman seni geçtim,” ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... çok heyecanlıydı. ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... ........... yerin tabii bir parçası, ........... ........... ........... ........... ........... ........... ........... ........... ........... hiç girmemiştim.</p>
		<p>........... ........... ........... ........... ........... ........... ........... ........... ........... Sultan Mehmet atıyla Ayasofya’ya girmiş ve kanlı el izini bu sütunlardan birine basmış. ........... ........... ........... ........... ........... ........... ........... ........... ........... leke göremedik. ........... ........... ........... ........... ........... ........... ........... ........... ........... ........... ........... ........... deliğe parmağımızı sokup dilek tuttuk. Kısacası Batılı seyyahlar ne yapıyorsa biz de aynını yaptık...</p>
		<p>Geniş kubbenin altında eğilip alınlarını yere değdirerek dua edenlere, dizlerinin üzerinde oturmuş sessizce düşüncelere dalmış insanlara bakarken kendimi bir defa daha yabancı hissettim. Onlardan biri değildim. Ama Marcel gibi tamamen bir yabancı da değildim. O, insan ayağı değmemiş okyanus adalarında keşif yapan bir âlim gibiydi. Kendinden önce buraları ziyaret etmiş seyyahların yazdıklarını okumuştu, bahsedilenleri kendi gözleriyle görüp yazılanların doğru olup olmadığını anlamaya çalışıyordu. Bense bir yanımla buralıydım, buraya aittim. Sütunlarında kanlı el izini aradığımız bu mabedin yoğrulduğu toprağa aittim. Namaz kılanları seyrederken Nana’nın bana huzur veren dualarının sesini duymam boşuna değildi. Üstelik o kanlı el izinin sahibiyle aynı kökten geliyordu bir yanım. Şimdi bu satırları yazarken aklıma gemide gördüğüm rüya geldi, hayvan bitki karışımı melez canlılar... Ben de öyle tuhaf bir mahluk değil miydim? Ben bu düşüncelere dalmışken Marcel, Ayasofya’nın sırlarından birini daha anlatıyordu. İşgal sırasında Ayasofya’nın rahibi mihrabın önünde dua ediyormuş. Türklerin kiliseye girdiklerini görünce ayini yarım bırakmış, kutsal vazoları alıp kaçmış. Barbarlar peşinden koşmuşlar ama rahip son derece sakin bir şekilde duvarın içinden geçip kaybolmuş. Burada gizli bir geçit olduğunu sanıp günlerce duvarı delmeye çalışmışlar ama boşuna. Duvarda hiçbir hile yokmuş. Rahibe ne olmuş dersin Alex? Marcel rahibin halen yaşadığına ve burası tekrar Hıristiyanların eline geçince duvarın içinden çıkıp ayine kaldığı yerden devam edeceğine inanıldığını söyledi. Kimilerine göre fethin 500. senesinde kimilerine göreyse 30 kere 19 sene sonra olacağına inanılıyormuş. Marcel bunları heyecanla anlatırken bir yandan da delice bir merakla arkasında olduğuna inanılan gizli geçitleri görecekmiş gibi sütunlara, duvarlara bakıyordu. Niçin 30 kere 19, diye sorduğumda omuzlarını silkti. İncil’in ayetleriyle alakalı bir sır olabilir, dedi ama kendisi de bilmiyormuş. Pansiyona döner dönmez Madam Regina’dan bir İncil istedim. Önce 30/19’a baktım. Şöyle diyordu: “Önünüze hayatla ölümü, kutsamayla laneti koyduğuma bugün yeri göğü size karşı şahit gösteriyorum. Hayatı seçin ki, siz de çocuklarınız da yaşayasınız.” Sonra da 19/30’a baktım: “İsa şarabı tadınca, ‘Tamamlandı!’ dedi ve başını eğerek ruhunu teslim etti.” Sen karar ver Alex, hangi ayet istikbale ışık tutuyor? Hangi ayet barbar atalarımın başlattığı akının sonunu müjdeliyor? Bu sözlerimdeki istihzanın menşeinde ruhumun Doğulu tarafı var sanki.</p>
		<p>Daha sonra meydanda bir gezinti yaptık. Atmeydanı denilen bu yer Roma İmparatorluğu zamanında hipodrommuş. Marcel binlerce sene önce dünyanın kim bilir nerelerinden getirilmiş kölelerin savaşıp düştüğü ve kanıyla suladığı topraklara basıyor olmaktan dolayı çok heyecanlıyım, diye söyleniyor, bir yandan da buralarda bir yerde olmalı, diyerek hızlı küçük adımlarla koşturuyordu. Akşamları kalacak yeri olmayan serseriler yattığı için Alman Palas denilen Alman Çeşmesi’ne dikkat etmedi bile, Dikilitaş’a da şöyle bir baktı o kadar. Sonunda aradığının Burmalı Sütun olduğunu anladım. Oysa benim için daha enteresan olan Dikilitaş’tı. Bildiğin Mısır hiyeroglifleriyle bezeli taşlardan biri, bizim Concorde Meydanı’ndakinin eşi gibi ama galiba biraz daha küçük.</p>
		<p>Burmalı Sütun’un yanına vardığımızda heyecanla hikâyesini anlatmaya başladı. Elbette bu hikâyeyi de bilmiyordum, hoş, şu meydandan gelip geçenlere sorsak onlar da bilirler mi, emin değildim. O sırada tuhaf bir kadının bizi dinlediğini fark ettim. Birbirine dolanmış üç yılanın kıvrımlarıymış bu gördüğümüz. Üç yılan başı da aslında Delfi kâhinlerinin kehanet kazanını tutuyormuş. İmparator Büyük Konstantin bu kâhinlerin isteğiyle yaklaşık 1600 sene önce alıp buraya getirmiş. Kâhinlerden söz edilirken tuhaf kadına dönüp baktım, gitmişti. O sırada Marcel hayranlıkla, “Düşünsene Fuat, bu sütun 16 asırdır burada duruyor,” diyordu. Cehaletimi kapatmak için gülerek böbürlendim. “Elbette mösyö, ne zannettiniz, burası dünyanın merkezidir, her köşesi harikalarla doludur,” dedim. İşte kehanetler neticesinde buraya konulmuş olan sütun tam gözümüzün önünde duruyordu. Marcel hınzır bir ifadeyle, “Peki, yılan başlarına ne olmuş dersin?” diye sorduğunda boş boş baktım. Büyük bir zevkle anlattı: “Sultan Mehmet İstanbul’u fethettiğinde kılıcıyla uçuruvermiş yılan başlarını.”<a class="si-noteref epub-type_noteref" href="#f30" id="ref_f30">30</a> Marcel’in kocaman kurbağa gözlerinin içinde acımasız bir parıltının bir an için yanıp söndüğünü gördüm. Ne demek istediğini sormadım. Muhtemelen Marcel kendini kilisede korkuyla dua eden ama yine de katliamdan kurtulamayan Hıristiyanlara yakın hissediyordu, acaba beni de kapıları kırarak mabedin kutsallığına tecavüz eden barbar atalarıma mı benzetiyordu... Onca tahsilime rağmen yine de sizlerden biri olmadığımı fark ediyordum, bir defa daha, yine, yine, yine... O anda üzerimdeki elbiselerden, saçımdan, sakalımdan, şapkamdan utandım. Gemilerde miçoluk yaptırılan üniforma giydirilmiş maymunlardan ne farkım vardı ki? Fakat Alex, sonra çok farklı bir şey oldu kafamın içinde. Çünkü hem Fatih Mehmet’in kanlı elini sütuna sürerken içinin nasıl coşkuyla dolduğunu hissettim hem de kılıçtan geçirilen Hıristiyan cemaatin korkusunu ve dehşetini... Hem o hem de diğeriydim sanki. Hem katil hem de kurban. Hem tozu dumana katarak dörtnala gelip işgal eden barbar hem bütün kurduklarının yok olup gidişini acıyla seyreden medeni Hıristiyan şehirli... Her ikisinin de vücudundaydım, her ikisi de benim vücudumdaydı. Niçin bilmiyorum, bu durum olabilecek en iyi şeymiş gibi coşkuyla doldu yüreğim. O anda İstanbul’un merkezinde duruyor olmamın bildiklerimin dışında bir sebebi olduğu fikrine kapıldım... O anda kendimi inançlı biri gibi Tanrı’ya çok yakın hissettim. Ancak bir Tanrı hem katil hem kurban olabilir çünkü.</p>
		<p>Kapalıçarşı’ya gittiğimizde bu hislerden kurtuldum. Fransa’da seyahat acentelerinin afişlerinde ya da ucuz ressamların sergilerinde görmeye alıştığımız Doğu resimlerindeki gibi bir yer bulunca rahat ettim sanki. Marcel de aradığını bulmuş, oyuncağına kavuşmuş bir çocuk gibi sevindi. Tam da kitaplarda anlatıldığı gibi, diye sayıklayıp duruyordu. İlk defa umduğunu bulmuştu. Seyahati boyunca karşılaştığı Doğulular onu sukutuhayale uğratmıştı. Marcel’in hanedan mensubu olarak tanıdığı Sabahattin Bey tam bir Avrupalıydı, bildiğimiz Doğu’yla uzaktan yakından alakası yoktu. Şehre gelince oryantalist ressamların resimlerindeki o rengârenk çarşaflar ve feraceler içindeki kadınları da ara ki bulasın. Artık Doğu’nun kadınları da koyu renkli, uzun, şekilsiz Batı elbiselerine benzeyen daha modern kılıklar içindeler ya da koyu renk çarşaflar giyiyorlar. Üstelik artık o kalın peçelerin ardından çekici kara gözleriyle bakmıyorlar, çoğunun yüzü çok ince bir tülle örtülü, rüzgârla uçuştuğunda çok da umursamıyorlar. Erkekler de renkli kıyafetler yerine koyu renk redingot giyiyorlar, hatta kravat bağlıyorlar. Sarıklı Müslüman tipini bulmak için eski mahallelere gitmek zorundasın. O yüzden de Doğu’ya dair renkli ne varsa en zengin şekilde sergilendiği Kapalıçarşı tam bir madendi bizim için.</p>
		<p>İki gün üst üste gezdik, yine de bitiremedik. Büyük zelzeleden sonra yıkılan kimi sokakların tamiratı yeni bitmişti, bazen bir duvarda onarılmamış dev yarıklara rast geldiğimizde o korkunç zamanı hatırlayıp ürperiyordum. Bizim mahallemizde de yıkılan yerler olmuştu ama bizim eve bir şey olmadığı için felaketin derecesini çocukken anlamamıştım. Ne yazık ki şehrin birçok yerinde zelzelenin izleri halen duruyordu. Beş yüz senede bir olduğu söylenen bu büyük felaketi çarşıda rastladığımız yaşlılardan birinden dinledik. Adam o sırada burada değilmiş, kardeşi ve oğlu varmış, yerle bir olan dükkânın altında kalmışlar, bir süre onlar için gözyaşı döktü. Kendisi zelzele olurken Boğaziçi’ndeki gemilerden birindeymiş. Marmara Denizi yüzlerce metre geri çekilmiş ve sonra dev dalgalar sahilde ne var ne yok süpürmüş. Şehir büyük bir enkaza dönmüş, sadece Pera’daki binalar ayakta kalmış.</p>
		<p>Pera dediğim yer, bizim Avrupa şehirlerindekine benzer taş binalardan oluşan bir cadde. Burada daha çok Avrupalıların rağbet ettiği şık kafeler, pahalı ve kaliteli mallarla dolup taşan dükkânlar, sefaretler, tiyatrolar ve eğlence yerleri var. Her tarafta zengin İngilizler, Fransızlar, İtalyanlar görünüyor. Adeta Avrupa’nın bir özeti bu cadde. Zaten adına da Cadde-i Kebir, diyorlar. Müslüman Türkler bu caddede dolaşırken Avrupa’daymış gibi hissediyorlar kendilerini. Biz sık sık gelirdik, annemin son dönem çalıştığı tiyatro buradaydı çünkü.</p>
		<p>Marcel’le Pera’ya adım atar atmaz onu sürükleyip aklımda kalan pastanelerden birine soktum hemen, bir zamanlar yiyemediğim çikolatalı pastayı sipariş etmekti amacım ama yarısına kadar büzgülü tül perdeyle sokaktan gizlenen o küçük yerin içine girdiğimizde, o çikolata ve krema kokusunu aldığımda, turuncu bir ışıkla parlayan tezgâh vitrinine yaklaştığımda boğazım düğümlendi. Annemi ilk defa bu kadar yakınımda hissettim. Bir tiyatro kumpanyasıyla dünyanın bir ucuna gelip burada zengin bir Türk’ün metresi olup ardından da iki çocuğuyla birdenbire dul kalan zavallı genç kadın. Üstelik babam öldüğünde ben henüz doğmamışım bile, düşünebiliyor musun Alex? Bu garip şehirde yapayalnız. Neyse ki bir miktar para kalmış babamdan, o şekilde kimseye muhtaç olmadan Kuzguncuk’ta yaşayabilmişiz. Annem burada tiyatroda oynamaya devam ettiği için Paris’e dönmeyi hep ertelemişti. Belki de o adam, Bedros yüzünden, bilemiyorum.</p>
		<p>Babam hakkında neredeyse hiçbir şey bilmiyorum. Ne annemin ne de Halide’nin ondan tek kelime olsun, bahsettiğini hatırlamıyorum. Fransa’ya gittiğimizde bazen bu durumun tuhaflığı aklıma takılıyordu ama sonra sormaktan vazgeçiyordum, sanki açılmaması gereken bir kapıydı o. Kurcalarsam annemi derin bir acıya sürükleyeceğimi düşünerek hep uzağında kalmayı tercih ettiğim bir konu. Bazen Feride’yle aramızda konuşurduk. İkimiz de annemizin söylediği kısa ve kuru tariften ötesini hayal edemezdik. Babamız hali vakti yerinde bir adammış, genç yaşında bir hastalıktan ölmüş. Çok kibar, kültürlü bir adammış. Hepsi bu. Benim için her şeyden önce babam bir Türk’tü. Türk dediğimde de hep aklıma o korkunç gecedeki karanlık yüzlü kalabalık geliyordu. Sanki babam da o barbarlardan biriydi. Annem ne derse desin, benim için bu hep böyle kalmıştı. İşte şimdi o adamın, barbarın, babamın ülkesindeyim.</p>
		<p>Bir ara Marcel, senin doğduğun, büyüdüğün mahallelere de gidelim bir gün, deyince çok garip oldum. Bir anda donup kaldım. İçimden oralara gitmek gelmiyordu. O âna kadar bunun aklıma hiç gelmemiş olmasına da şaşırdım. Sanki Kuzguncuk’a gitmeden İstanbul’dan Paris’e dönecektim. İnsan doğduğu yerin şimdi neye benzediğini merak etmez mi… Marcel’e belli etmedim. Soğuk bir şekilde, tabii gideriz en kısa zamanda, dedim ama şimdi sana yazarken bunun hiç de tabii bir his olmadığını düşünüyorum. Doğduğum evi, o sokakları, mahalleyi görmek fikri sadece sıkıntı veriyordu. Neden bilmiyorum... Her neyse...</p>
		<p>Asıl sana anlatmam gereken buranın yaşayışı, buradaki olaylar. Anayasanın yeniden yürürlüğe konulması hakiki bir ihtilal tesiri yapmış, öncelikle bunu söylemem lazım. Sokaklarda, çarşıda, kahvede dolaşırken bunu hissetmemek mümkün değil. Abdülhamit her ne kadar sultan olarak başta olsa da artık eskisi gibi gücü yok. Bilhassa Rumlar, Ermeniler ve diğer Müslüman olmayan halklar istikbalden çok ümitli. Batılı devletlerin de burada sefirlikleri kanalıyla çok faal oldukları aşikâr. Herkes yeni bir döneme girildiğini söylüyor. Tabii Sabahattin Bey de bu gelişmelerin tam ortasındaki önemli kişilerden biri. Belki biz yakınındayız diye bize öyle geliyor, diye düşünebilirsin ama öyle değil. Hakikaten çok kudretli ve insanlar ondan çok önemli işler yapmasını bekliyor. Tabii kuvveti nispetinde sevmeyenleri de var. Ama yine de attığı her adım mühim bir hadise olarak telakki ediliyor. Mesela geçen gün, ayın 8’inde Rum patriğini ziyarete gitti, tabii biz de yanındaydık. Marcel içeride fotoğraf çekemedi ama hayran kaldı. Doğrusu ben de bilmiyordum patrikhanenin bu kadar büyük ve gösterişli olduğunu.</p>
		<p>Osmanlı Devleti’nde yaşayan Greklere, Yunanistan’ da yaşayanlardan farklı olarak Rum deniyor, Roma İmparatorluğu tebaası anlamında. Patrikhaneye gitmeden önce Sabahattin Bey anlattı bunları. İstanbul’da da nüfusun yarısı Müslüman diğer yarısı da Rum ve Ermenilerden oluşuyor, zamanında şehri fethettikten sonra Sultan Mehmet bu şekilde bir düzenleme yapmış, çeşitli vilayetlerden insanları şehre getirmiş, çoğunu teşvik etmiş ve şehrin bugünkü nüfusunu belirli bir terkip olarak planlamış.</p>
		<p>Avrupa’da görebileceğin en kozmopolit şehir burası. Eski sarayın olduğu taraf ile Galata’yı birbirinden ayıran Haliç’in üzerindeki köprüyü görsen şaşar kalırsın. Her renkten, her milletten insan kendilerine özgü kıyafetleriyle iki dünya arasında gidip geliyorlar. Asya ile Avrupa ve hatta Afrika bu köprü üzerinden akıyor, birbirine karışıyor. Türkçe, Rumca, Ermenice, Macarca, Arapça, Rusça, Fransızca, Almanca, İngilizce, Farsça, Kıpti bizim sayabildiklerimizdi. Hele kıyafetler... Bütün dünyanın kılıkları burada kendilerini göstermeye gelmiş gibiydiler. Çocukluğumda da bayılırdım bu köprüden geçip Mısır Çarşısı’na gitmeye. Ama tabii o zamanlar böyle bakmıyordum etrafımda olup bitenlere. Şehir sadece renkli bir kalabalıktı benim için. Şimdiyse baş döndürücü bir çeşitlilik görüyordum. Her köşeden ayrı bir seyyar satıcı çıkıyor, bağırarak mallarını satmaya çalışıyordu. Helva denilen susam ve bal karışımı bir tatlı satan Arnavutlar, meyve sebze satan Bulgarlar, midye dolması satan Ermeniler; su, şerbet satıcıları, tablasında renk renk badem şekerleri, lokumlar, kuru meyveler ya da esans satan sarıklı yaşlı Türkler köprüye ayrı bir canlılık veriyordu. Bunların arasında yeşil yoncalarla süslenmiş sepetlerin içinde salyangoz satıldığını bile gördük. Gözümüzü doyurarak yürüdük köprüden.</p>
		<p>Marcel kalabalığa inanamadı, bizden geçiş ücretini tahsil eden görevliye ille de sormam için ısrar etti: “Bugüne has bir şey mi vardı yoksa her zamanki kalabalık mıydı?” Memur yüzümüze tuhaf bir şekilde baktı, “Bugün tenha,” dedi, “her zamankinden de tenha.” Marcel adamın bizimle eğlendiğine hükmetti.</p>
		<p>Köprünün altındaki kahvelerden birinde oturup kendimize şekerli kahve ısmarladık ve ehlikeyif Türkler gibi kâh etrafı seyrederek kâh kahvenin duvarlarına asılmış gemi resimlerine bakarak nargilemizi tüttürdük. Burada sadece coğrafyalar değil, zamanlar da birbirine karışıyor. Herkes farklı bir zamanı yaşıyor gibi. Emin ol, bu insanların kafalarının içine bakmak mümkün olsa, dünya ve hayat hakkında insan sayısı kadar farklı fikir olduğunu görürsün. Nargileden soğuk dumanı çektikçe Doğu’nun hikmeti adeta kendiliğinden kanımıza doluyor; dünyaya, hayata ve insanların karmaşasına dervişane bir kayıtsızlık ve sonsuz bir hoşgörüyle bakmaya başlıyorduk. Zamanın gelip geçiciliği karşısında tek tesellinin şu yaşadığımız an olduğunu söylediğinde Marcel, ona hak verdim ve içim sızladı. Çünkü Alex, bu söylenenin maalesef doğru olduğunu hem bütün iliklerimde hissediyor hem de öyle olmasın istiyordum. Hayatımda, bu dünya üzerinde yaşadığım için mutlu olan, beni düşünen kaç kişi vardı ki? Feride vardı ama uzaklarda yeni bir hayat kurmuştu. Isabelle vardı, millerce uzakta bir adada beni bekliyordu, aşkım... Sonra sen vardın, daha da uzakta bir sanatoryumda hayata tutunmaya çalışan dostum ve geçirdiğimiz bütün bir gençlik. Bütün bunlar vardı. Var olmalıydı. Sadece yaşanan an olamazdı. Bütün bunlar aklımın içindeki soluk hayallerden başka bir şey değilse eğer yaşamanın da ölümden pek farkı yoktu. Ateşimiz soğudukça kahveci ateş ekledi, dumandan yoruldukça kahve söyledik, ağzımızın tadı değişsin diye dondurma kaymak yedik ve kendimizden geçtik.</p>
		<p>Lafı dağıttığımın farkındayım Alex. Ama sen de mazur gör beni, anlatacak öyle çok şey var ki... Asıl sana buranın vaziyetini anlatmaya çalışıyordum. İstanbul’un bence en önemli hususiyeti karmaşa ile sakinliğin bir arada bulunabilmesi. Bu tabii Müslüman Türklerin kendilerine has inançlarından ileri geliyor. Her şeyden önemlisi son derece dindarlar. İbadethanelerini görsen Alex, o kadar sade ve sakin yerler ki. İnsan hakikaten huzur bulabiliyor. Bizim Katoliklerin kiliselerindeki o acı, dehşet, korku, gözyaşı burada yok. Camide ibadet eden insanlar bütün bedenleriyle büyük yaratıcıya kendilerini teslim ediyorlar. Onları bu kadar huzur içinde ibadet ederken görünce insan bütün o barbarlık hikâyelerinin nereden kaynaklandığını anlayamıyor. Ama bunları ben şimdi İstanbul’a Paris’ten gelmiş bir yabancı olarak böyle görüyorum. Zamanında annesinin eteğine yapışmış, korkmuş oğlan çocuğunun hafızasında ise elleri baltalı, palalı barbarlar var. “Aramların evine girmişler!” Bu cümlenin devamını asla öğrenemedim, belki de öğrenmek istemedim. O gece neler oldu bilmiyorum. Dediğim gibi burası tezatlar ülkesi. Her an büyülenmek de kandırılmak da mümkün. Dünyanın küçük bir kopyası gibi. Ve şimdi bu dünyada taşlar yerinden oynamış, adeta bir ihtilal oluyor.</p>
		<p>Osmanlı da bütün monarşilerin akıbetine uğruyor. Bir zamanlar adaleti kılıcının gücüyle sağlayan Osmanlı idaresi geçen zaman içinde dejenere olmuş, rüşvet, hırsızlık almış başını yürümüş. Hürriyetin ilanı aslında herkesin eşit vatandaşlık haklarına sahip olması anlamına geliyor. Batıdaki meclislerin idare ettiği monarşilere benzer bir düzenleme yapılıyor. Eski dönem geri gelmemecesine kapanıyor. Hırsızlıklarıyla nam salmış paşalar, Abdülhamit’in jurnalci kırmızı feslileri hep sürgüne gidiyorlar. Bütün bu olaylar bilhassa gayrimüslim nüfus için büyük önem taşıyor. Ermeniler, Rumlar, Yahudiler, Müslümanlar, herkes anayasanın belirttiği gibi eşit şartlarda yaşayacaklar bundan böyle. Bu yüzden Sabahattin Bey’in Rum patriğine ziyareti çok önemliydi. Düşünebiliyor musun Alex, Sultan Mehmet’ten sonra Osmanlı, hanedanlık düzeyinde ilk defa patrikhaneyi ziyaret ediyor. Belli ki patrik de müstakbel sultandan çok şey bekliyor. Karşılıklı çok önemli konuşmalar yaptılar. Ama ertesi günlerde bazı gazetelerde Sabahattin Bey hakkında “Patriğin elini öptü” diye menfi yazılar çıktı. Çünkü İttihat ve Terakki Partisi, Sabahattin Bey’den hazzetmiyor.</p>
		<p>Şimdilik bu kadar. Sen sık yazamasan da dert etme Alex. Ben uzun uzun yazmaya devam edeceğim.</p>
		<p>Kartpostaldaki adamların kıyafetlerine dikkatini çekerim. “Vatan uğruna birleşmiş” yazısıyla işaretlenmiş bayrağı tutan askerin yanındaki adamların her biri ayrı bir bölgenin halkını temsil ediyor... Âdetimiz oldu, her mektubuma bir kartpostal bulmaya çalışıyorum.</p>
		<cite>Her zaman dostun, F.</cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f27"><a class="si-backref" href="#ref_f27">27.</a><span class="si-footnote-text"> “Göktaşı Günlerinde”, H.G. Wells’in romanı. (Ç.N.)</span></div>
		<div class="si-footnote html5_aside epub-type_footnote" id="f28"><a class="si-backref" href="#ref_f28">28.</a><span class="si-footnote-text"> (Lat.) Âşıklar her şeyi hatırlar. (Ç.N.)</span></div>
		<div class="si-footnote html5_aside epub-type_footnote" id="f29"><a class="si-backref" href="#ref_f29">29.</a><span class="si-footnote-text"> Bu sayfalar ıslanıp birbirine yapışmış, ayırmaya çalıştım ama yazıların çoğu okunmuyordu. Okuyabildiğim tek tük kelimeleri tercüme ettim. (Ç.N.)</span></div>
		<div class="si-footnote html5_aside epub-type_footnote" id="f30"><a class="si-backref" href="#ref_f30">30.</a><span class="si-footnote-text"> Yılan başları Fatih zamanından iki yüzyıl kadar sonra koparılmış olmasına karşın Batı dünyasında yakın zamana kadar böyle yanlış bir inanç olduğu biliniyor. Yılan başlarından biri şimdi İstanbul Arkeoloji Müzesi’ndedir. (Y.N.)</span></div>
	</div>
	</body>
</html>