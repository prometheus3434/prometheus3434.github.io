<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">28 Ocak, Perşembe</p>
		<p class="entry">Sevgili Alex,</p>
		<p>Mektubun zamanın ötesinden gelip beni buldu. Senin meşhur Wells’in zaman makinesine binip maziye seyahat etmiş gibi hissettim. Son bir ay içinde her şey o kadar değişti ki... Artık aşk yok. Artık ümit yok. Mutluluk, neşe, coşku... Bu kelimeler artık kullanılmayan bir dile ait olmalı. Şu sayfanın üzerinde birtakım mürekkep lekelerinden ibaretler. Şimdi sadece ıstırap var. Sense, elbette eline ulaşan en son mektubuma göre bir cevap yazmışsın. Babamı kastederek maziyi çok deşme, neler çıkacağını bilemezsin, çıkanlarla baş edemeyebilirsin, diyorsun. Afyon meselesi de seni korkutmuş besbelli, iyiden iyiye yoldan çıkacağımdan endişe etmişsin. Kelimeleri dikkatle seçişinden bunu sezebiliyorum. Merak etme Alex, bir daha afyon yutmadım, yutmayı da düşünmüyorum. Mazi mezarında soğusun, diyorsun, istikbale bakmalı. Güzel sözler. Ama bu benim için artık mümkün değil... Güzel olan ne varsa mazide kaldı çünkü.</p>
		<p>Mektubunda kendine, sağlığına dair tek kelime etmemişsin. Elyazından anladığım kadarıyla kalem tutamayacak kadar bitkinsin. Dostum, merakta bırakma beni. Sen dünya üzerindeki tek dostumsun, biliyorsun. Asıl önemlisi, çok teşekkür ederim. Çok düşüncelisin, sana borçlandım. İş aradığımı yazmasaydım keşke, orada, hasta yatağında bile ne yapıp edip bana para göndermeyi başarmışsın. Bulunmaz bir insansın. Kaderimi çizen melekler her ne hikmetse bana çeşitli felaketler uygun görmüşler ama en sonunda onları senin gibi hakiki bir dostla dengelemişler. Babamın intiharını henüz bilmiyordun tabii bana yazarken... Isabelle’den haber var mı diye çekinerek sormuşsun. Mektubunun tarihinden anladığım kadarıyla bu soruyu sorarken zelzeleden haberin vardı ama felaketin büyüklüğü henüz ortaya çıkmamıştı zannediyorum. Artık duymuşsundur, İstanbul’a bile bu korkunç yıkımın fotoğrafları ulaştı.</p>
		<p>Üst üste gelen felaketler beni çok hırpaladı ama bir noktadan sonra insan daha fazlasını alamıyor galiba. Ben çok değiştim Alex. Hem de hiç tahmin edemeyeceğin kadar çok. <em>Curae canitiem inducunt.</em><a class="si-noteref epub-type_noteref" href="#f53" id="ref_f53">53</a> Mesela bir manastıra kapanıp kalan ömrümü eski kitapları kopyalayarak geçirebilirim ya da bir köye yerleşip sadece hayvanları besleyip onların sütünü sağarak. Her ikisi de benim için eş uzaklıkta. Hiçbiri diğerinden daha kötü değil. O yüzden de kendimi günlük hayatın akışına bıraktım.</p>
		<p>Charles ve Marcel’le hazırladığımız kitabın ilk taslağı ortaya çıktı. Ne yazık ki tamamlayabilmek için daha gitmemiz gereken çok yer var. Anladığım kadarıyla Charles’ın aklından İstanbul’un bütün köylerini dolaşıp oralardaki efsaneleri derlemek geçiyor. Bu da senelerce sürecek bir çalışma. İtiraz etmiyorum, küçük not defterim cebimde, peşlerinden gidiyorum, kalbim Isabelle’le yaralı, aklım babamın intiharıyla... Başka ne yapabilirim ki? Günlerce Beşiktaş adı verilen semtte kayıp bir kiliseyi aradık mesela. İçinde İsa’nın yıkandığı rivayet edilen taştan bir beşik varmış kutsal emanet olarak. Beşiğin Kudüs’ten Boğaz kıyısındaki bu sempatik yere nasıl geldiği elbette bilinmiyor. Bazen o kadar çok dolaşıyor, sorular soruyoruz ki bir süre sonra mahallenin çocukları peşimize takılıyor, onlarla birlikte tuhaf bir alay oluşturuyoruz. Gözünün önünde canlandır Alex: kürklü yakası ve gösterişli samur kalpağının altında parlayan sarı saçlarıyla fareli köyün kavalcısı gibi insanları peşinden sürükleyen Charles, yanında sırtlandığı tripoduyla uflaya puflaya yürüyen, gözlük camlarının iyiden iyiye büyüttüğü gözleriyle dev bir kurbağaya benzeyen Marcel ve Türkler gibi redingot giymiş ancak sivri sakalıyla bir tapınak şövalyesi hayaletine benzeyen ben... Bu benzetme –tapınak şövalyesi– elbette Charles’a ait.</p>
		<p>Messina felaketini atlatmaya çalışıyorum. Sürekli notlar alıyor, odamıza döndüğümüzde bunları temize çekiyor, efsane kırıntılarından anlaşılır hikâyeler uyduruyor, zaman zaman Charles’ın tercüme etmemi istediği Türkçe kitapları okuyup yazıyor, zihnimi bir an bile boş bırakmamaya çalışıyorum. Her şey Isabelle’in acısını unutmak için. Zelzele cehennemini unutmak için. Vicdan azabından ölmemek için... Ona gitme, bekle beni demeseydim şimdi yaşıyor olacaktı, diye düşünmemek için.</p>
		<p>Yine yazacağım, bugünlük bu kadar...</p>
		<cite>F.</cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f53"><a class="si-backref" href="#ref_f53">53.</a><span class="si-footnote-text"> (Lat.) Istırap, zamanından önce saçları beyazlatır. (Ç.N.)</span></div>
	</div>
	</body>
</html>