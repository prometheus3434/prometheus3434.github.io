<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">Gece</p>
		<p class="margin-high">Sabah öfkeyle sana bunları yazdıktan sonra Marcel’in peşinden kendimi sokağa attım. Güneş epeyce yükselmişti, bulutsuz parlak bir hava vardı. Gök her zaman olduğundan daha yüksek görünüyordu. Hava yine de çok soğuktu. Marcel daha sonra fotoğraf makinesini yerleştireceği farklı mekânlar aradığı için her zamanki yolumuzu terk edip Tophane’ye doğru dar sokaklardan kıvrıla kıvrıla yürümeye başladık. Buralar geceleri tekinsiz sayılan, daha çok İstanbul’a dışarıdan çalışmaya gelmiş işçilerin kaldığı evlerle dolu. Hamallık, rençperlik, kuyuculuk yapmaya gelmiş Kürtler, Karadenizli gemiciler, ateşçiler, kayıkçılar, Bulgar bahçıvanlar, fırıncılar, Ermeni duvarcılar, boyacılar, kısacası imparatorluğun dört bir yanından çalışmaya gelen bu bin bir çeşit adam adeta cehennemdeki günahkâr ruhlar gibi gece olduğunda birbirlerine giriyorlar, hırgür hiç eksik olmuyor bu mahallede. Hele bir de bunlara Rum meyhaneciler, Maltalı kadın satıcıları, İtalyan serseriler, işsiz Arnavut paralı muhafızlar eklenince iyiden iyiye bir Babil cehennemine dönüyor Tophane.</p>
		<p>Ancak Marcel öyle bir adam ki manzaranın en güzel göründüğü köşeyi bulmak için araştırmaya başladığında aklına başka hiçbir şey gelmiyor. Dünyadan kopuyor. Sadece kâğıdın üzerine geçireceği manzaranın detaylarıyla meşgul oluyor. Böyle zamanlarda ona gıpta ediyorum. İşte tam bir sanatçı, diyorum kendi kendime, yaptığı işin içinde eriyip giden bir kişi... Marcel’in çektiği fotoğrafları gördüm Alex. Hakikaten başka bir hal var onun resimlerinde. Nerede görsem, onlarcası arasında tanırım, işte bu Marcel’in gözü, derim. Ancak o, makinesini bu şekilde yerleştirebilir ve ancak o, bu şekilde çekebilir. Mesela gidiyoruz, alelade bir sokakta, kırık bir çeşmenin önünde saatlerce uğraşıyor. Ama sonra çektiği fotoğrafı görünce kırık mermeriyle boynu bükük duran çeşmenin üzerine eğilen ağacın acı çeken bir mahluk olduğunu fark ediyorum. İçinde yaşarken göremediklerimi gösteriyor sanatıyla. Ben eskiden fotoğrafın hakikate en yakın kayıt olduğunu zannederdim ama Marcel’i tanıdıktan sonra bu fikrim tamamen değişti. Hatta şunu bile düşünme raddesine gelmiştim: Fotoğrafını çektiğimiz anda o manzara daha önce olmadığı bir şeye dönüşüyor. Balıklı kilisede fotoğrafa karşı çıkan papaz haklıydı belki ama yanlış sebepten. Fotoğraf insanın ruhundan bir parça eksiltir, demişti, hayır tam tersine çoğaltıyor, ekliyor, başka bir şey haline getiriyor.</p>
		<p>Marcel İstanbul’un parlak öğlen güneşinde bile karanlık kalmayı başarabilen Tophane sokaklarında etrafı araştırıp küçük defterine notlar alırken, ben bu gibi şeyler düşünerek aklımı babamın mektubundan uzaklaştırmaya çalışıyordum. Ama, “Metres terk edilse dertlerin bir kısmı bitecek,” ile “Deliliğin irsi olduğunu da biliyordum, bu yüzden endişelerim arttı,” cümleleri zihnimin içinde kanlı bir çarpışmaya girişmişlerdi. Metresinin masraflarıyla başa çıkamadığı için canına kıyan bir sefil miydi babam yoksa irsi bir hastalığın kaçınılmaz neticesiyle mi karşı karşıya kalmıştı? İkinci cümlenin kazanma ihtimali bir nebze olsun incinen gururumu tamir ediyordu ama bu sefer de farklı bir korkunun içime yerleştiğini hissediyordum. Delirme korkusunun! Belki benim de içimde o korkunç delilik tohumu vardı, filizleneceği günü bekliyordu sinsice. Neyse ki Galata Köprüsü’ne indiğimizde bizi fevkalade bir durum bekliyordu da biraz olsun aklım dağıldı, bu düşüncelerden uzaklaştım.</p>
		<p>Üzerinden bütün Asya’nın, Avrupa’nın ve Afrika’nın geçtiği, Pera’yı İstanbul’a bağlayan bu acayip köprüyü daha önce de anlatmıştım sana Alex. Köprüde bir kaza olmuştu. Etraf ana baba gününe dönmüştü. Bir İngiliz gemisi hızını alamayıp köprüye bindirmiş, dubaları sabitleyen zincirleri de sürüklemişti. Bazı dubalar battığı için İstanbul tarafında köprü karadan ayrılmıştı. Etrafta koşturan insanlar alışılmışın dışında bir heyecan yayıyordu havaya. Marcel de hemen fotoğraf çekmek için kazanın yanına koştu. Ben yorulmuştum, bir kahveye girdim. Marcel artık benim bu hallerime alışmıştı. Etrafı seyreder, biraz aklımı dağıtır, o korkunç mektuptan kurtulurum, diye ümit ediyordum. Burası herkesin birbirini tanıdığı, devamlı müşterilerinin kendi evlerindeymiş gibi rahat davrandıkları, hepsinin kendilerine ait, başka kimseye verilmeyen nargilelerinin bulunduğu mahalle kahvelerinden değildi. Limana yakın olduğu için kimin girip kimin çıktığının belli olmadığı bizim Paris’teki kahvelere benziyordu daha çok. Belki de o yüzden içime bir hüzün çöktü. Fransa’yı düşündüm. Feride’yi, seni, o hep kızdığımız sanatçı arkadaşlarımızı, hatta itiraf etmek zor ama Victor’u bile ne kadar çok özlediğimi fark ettim. Feride’yle her ay muntazam mektuplaşıyoruz ama aynı şey değil ki... Hiç değil. H.G. Wells üstadımızın makinesine binip geriye dönmek isterdim Alex, çok değil beş sene öncesine sadece. İnsan mutluluğun kıymetini mutsuzluk ânında fark ediyor ne yazık ki. Benim, hayatım dediğim şu garip maceranın en mutlu zamanları hep geride kaldı. Annem geride kaldı. Isabelle geride kaldı. Onu düşündüğümde kalbimde kocaman bir gözyaşı büyümeye başlıyor, yukarı doğru tırmanıyor. Bu vicdan azabı varken benim bir katile ihtiyacım yok. Bu acı öldürecek beni. Kaderimi idare eden tanrıların elindeki sarkaç Isabelle’den uzaklaştığında babam olacak adamın kanattığı yaraya yaklaşıyor. İki acının arasında kaldım. Belki bir üçüncü yol bulunur ha, ne dersin?</p>
		<p>Bu düşünceler içinde yoldan geçenleri izliyordum ki aniden yanı başımda biten yaşlı adamın gemide tanıştığımız ressam Pierre de Bouise olduğunu fark ettim. Yaşlı ressam da beni tanıdı ve kibarca selam verdi. Hal böyle olunca onu masama davet ettim. Kahve her yerde olduğundan daha çabuk geldi. Sohbete daldık. Gözucuyla da köprüyü tamir etmek için koşturanlarla bir an önce köprüden geçmek isteyenler arasında saman alevi gibi parlayan ve akabinde sönen kavgaları izliyorduk. Pierre gemideki gibi yine kinayeli konuşuyordu. Başlangıçta onu davet ettiğime pişman oldum. Ufak detayları bile bir iğneleme vesilesi olarak kullanıyordu:</p>
		<p>“Suyu kahveden önce mi içersiniz yoksa bitirdikten sonra mı?”</p>
		<p>“Hiç dikkat etmedim, susamışsam önce içerim ama bazen de kahveden sonra.”</p>
		<p>Pierre sincap gibi gülümsedi.</p>
		<p>“Şaşmamalı! Bu cevaba hiç şaşmamalı!”</p>
		<p>Sonra da önemli bir sır verirmiş gibi kulağıma eğildi.</p>
		<p>“Doğu’da su kahveden önce içilir, Batı’da ise tam tersi, kahveden sonra... Bir adamın nereli olduğunu o şekilde tespit etmek mümkün olur. Tabii sizin durumunuzda Mösyö Fuat Chausson Bey, bunu önceden kestirmek çok zor.”</p>
		<p>Bu adamın ne sebeple benimle uğraştığını anlamıyordum ama o anda sırf aklımı meşgul edecek bir mevzu çıkardığı için konuşmayı sürdürüyordum.</p>
		<p>“Eh, o zaman bardağın yarısını önce içmeliyim, kalanını da kahve bitince.”</p>
		<p>Pierre gözlerini kısıp tepeden tırnağa süzdü beni.</p>
		<p>“Çok solgun görünüyorsunuz. İstanbul’un havası yaramamış size. Biraz kendinize bakın. Mesela Asya’nın tatlı sularına gidin, paraya kıyıp bir kuzu çevirtin... Yoksa hasta mısınız? Malum, kolera salgını var. Suları kaynatıp içmeli.”</p>
		<p>“Hayır hasta değilim. Sadece son günlerde üzerinde çalıştığım iş yüzünden biraz uykusuz kaldım.”</p>
		<p>“Öyle mi? Hafızam beni yanıltmıyorsa bir gazete için yazmaya gelmiştiniz.”</p>
		<p>“<em>L’Illustration</em>... Evet, olup biten her şey hakkında yazı bekliyorlar, işin kötüsü İstanbul’da her gün ayrı bir tiyatro sahneleniyor...”</p>
		<p>“Demek size de öyle geliyor. Sultanı dize getirenler nihai amaçlarına varabilecekler mi? Ne dersiniz?”</p>
		<p>“Bunu size sormalı. Ben birkaç aydır buradayım ve her gün yeni bir hadise oluyor. Bazen iyiye gittiğini zannediyorum, bazen de imparatorluğun çatır çatır dağıldığını...”</p>
		<p>“Eh, dağılsa daha iyi olmaz mı? Bu katilin eline çok fazla masumun kanı bulaştı. Artık geri dönüşü olmaz. Lanetli bir başlangıç iyi bir neticeye götürmez insanı. Böyle olacağı en başından belliydi.”</p>
		<p>“Niçin lanetli?”</p>
		<p>“Bilmiyor musunuz? Tabii ya, nereden bileceksiniz, siz o zaman dünyada yoktunuz. Otuz üç sene önce... Abdülaziz tahttan indirilip Boğaziçi’nin saraylarından birine kapatıldı. Dört gün sonra da bileklerini kesip intihar etti. Tabii öldürüldü diyenler de var. Sonra Sultan Murat’ı tahta çıkardılar. Şimdiki sultanın ağabeyi. Ama delirdiği için ancak üç ay tahtta kaldı. Ben o tarihte çok genç bir ressam yamağı olarak gelmiştim İstanbul’a. Ustamla Fransız Sarayı için çalışıyorduk. Pera’da... Görme fırsatınız oldu mu?”</p>
		<p>“Maalesef.”</p>
		<p>“Yaptığımız tablolar halen sarayın duvarlarını süsler. Her neyse, Sultan Murat’ın delilikleri çok trajikti. Aslında önceleri herkes çok ümitliydi bu yeni padişahtan. Batılıların dostu olduğu söyleniyordu. Batı sanatından anlayan, yeni fikirlere açık bir adammış. Ama işte sinir buhranı...”</p>
		<p>Kahvesinin dibindeki telveyi parmağıyla sıyırıp tatlı yer gibi ağzına attı.</p>
		<p>“Öyle bakmayın, bağırsaklara çok iyi geliyor.”</p>
		<p>“Nasıl bir sinir buhranı geçirmiş?”</p>
		<p>“Cuma namazına gittiklerinde kendini sarayın havuzuna falan atmaya çalışmış. Merasime götürmek için gelen askerlerden korkmuş, öldürmek için geldiler sanmış...”</p>
		<p>“Sonra ne oldu?”</p>
		<p>“Tabii o padişah olamayınca yerine Abdülhamit’i getirdiler. Onda da bu yüzden hep bir delirme korkusu vardır. Ailede deli olunca... Hep biliyor, ağabeyi Murat’ın krizlerini. Hele Abdülaziz’in bileklerini keserek intihar ettiğini duyunca Murat katılıp kalmış yatakta. Sırtüstü, gözleri sonuna kadar açık... Doktoru hemen koşmuş, bir küvete yatırıp vücuduna elli tane sülük yapıştırmışlar. Düşünebiliyor musunuz Mösyö Fuat, elli sülük! İnsanı öldürür bu kadar kanını emdirmek!”</p>
		<p>“Ölmüş mü peki?”</p>
		<p>“Hayır, hayır... İşin enteresan yanı sonradan iyileşmesi.”</p>
		<p>“Tedavi mi olmuş?”</p>
		<p>“Tam bilmiyorum ama öyle bir şayia vardır. Belki de Büyük Katil’den kurtulmak için insanlar uydurmuşlardır bunu. Kendilerini inandırmışlardır Murat’ın iyileştiğine. Belli mi olur? Çünkü akıl hastalıklarının asla tedavi olmadığı da bir vakıa... Kim bilir? Ama bence Abdülhamit de deli. Delilerden deli gibi korkuyor! Onları iyice zincire vurmak için bir hastane bile yaptırmış. Toptaşı Bimarhanesi. Duydunuz mu? Hep korkusundan... En kötüsü de ne biliyor musunuz genç dostum? Vehimler içinde kıvranan bir adamın vehmettiklerinin başına hakikaten de gelmesi!”</p>
		<p>“Sultan Abdülhamit’in başına mı?”</p>
		<p>“Evet, tabii! Hep bir suikasta uğrayacağından korkuyordu. Hakikaten de bombayla havaya uçurmaya çalıştılar! Müthiş bir olay! Ama size şaşırtıcı bir şey söyleyeyim Mösyö Fuat Bey, hiç korkmamış! O kadar soğukkanlı bir şekilde idare etmiş ki durumu... Herkes apışıp kalmış. Ben hiç şaşırmadım, hiç.”</p>
		<p>“Niçin? Az evvel deli diyordunuz.”</p>
		<p>“Çünkü ona çok iyi gelmiştir bu suikast. Şüphelerinde ne kadar haklı olduğunu gösterdiği için mutlu bile olmuştur. Boşuna vehmetmediğinin, deli olmadığının en büyük delilidir o suikast. En fenası nedir biliyor musunuz?”</p>
		<p>Yaşlı ressam ruhumu okumak istercesine yüzünü yüzüme yaklaştırdı. Nefesi çürük yumurta kokuyordu. Gözbebeklerinin etrafı ölümün gri halkalarıyla kuşatılmıştı.</p>
		<p>“En fenası... hiçbir şeyin olmamasıdır. Hep bir şey olacak diye beklemek, kuşkulanmak, korkmak... Kuşku beyni kemiren bir kurttur...”</p>
		<p>İşte sevgili Alex, yaşlı ressam ağzının sularını akıtarak lokumları çiğnerken böyle saray hikâyeleri anlatıp duruyordu. Ona göre bütün Osmanlı hanedanı hatta Avrupa’daki hanedanlar da hep deliydi. İktidar insanı delirtiyordu. O anlatırken çok da önemsemeden, bambaşka insanların hikâyeleri gibi dinlediğim bu olaylar üzerimde derin bir tesir yapmaktaydı. <em>De nobis fabula narrator.</em><a class="si-noteref epub-type_noteref" href="#f55" id="ref_f55">55</a> Daha o andan hissediyordum içimdeki denizin dalgalanmakta olduğunu. Büyük bir fırtınanın kopacağı belliydi. Gecenin bu vaktinde oturup cılız lamba ışığında sana mektup üzerine mektup yazmamın sebebi de bu. Korku.</p>
		<p>Uyumak istemiyorum.</p>
		<p>Yatağa yatıp gözlerimi kapattığım anda yeşil bir havuzun içinde kafasına yapışmış sülüklerle yatan bir adam beliriyor. Sülükler iştahla kanını emiyorlar, sımsıkı bir vantuzla nihayetlenen küçük gövdeleri kanla doluyor, doluyor ve en nihayetinde teker teker patlıyorlar. Yeşil su kahverengine dönüyor. Adamın gözleri acıyla sonuna dek açılıyor. Bileklerinde korkunç yaralar var. Birisi bu yaraları dikiyor, elinde kocaman bir çuvaldız, kalın bir ip geçirilmiş. Her dikiş kolunda daha büyük yaralar açıyor. Adam anlamsız sesler çıkarıyor. Çıplak, deli, korkmuş, canı acıyor. Kim bu adam, diye soruyorum kendime, cevabından korkuyorum. Çünkü onun Sultan Murat ya da babam olmadığının farkındayım. İstanbul’un karanlık sokaklarında köpeklerle yaşayan o yeşil gözlü zavallı da değil. O benim Alex. Ben...</p>
		<p>Korkunç hayaller bunlar Alex. Gecenin bu saatinde tek yapabileceğim yazmak... Ama bu kelime bile uğursuz hayalleri çağırıyor. Hayatı terk ederken son dakikasını yazan bir adamın soyundan geliyorum. </p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f55"><a class="si-backref" href="#ref_f55">55.</a><span class="si-footnote-text"> (Lat.) Anlatılan bizim hikâyemiz. (Ç.N.)</span></div>
	</div>
	</body>
</html>