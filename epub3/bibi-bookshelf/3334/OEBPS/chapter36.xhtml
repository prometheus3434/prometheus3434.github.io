<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="dottes">[...]<a class="si-noteref epub-type_noteref" href="#f56" id="ref_f56">56</a></p>
		<p class="entry">Sevgili Alex,</p>
		<p>Bir süredir sana yazamadım. İşin kötüsü defteri açıp da sana yazmaya başlayınca fark ettim, son yazdıklarımı henüz temize çekip postalamadığımı. Kafam karmakarışık. Bir yerlerde hata yaptım ama tam olarak o noktayı bulamıyorum.</p>
		<p>Charles ve Marcel’le kavga ettim. Sebebini sorma. Asıl niyetlerinin ne olduğunu anladım sonunda. Ama bunların bir önemi yok artık. Hepsini sırayla anlatacağım Alex, merak etme. Sırayla...</p>
		<p>Çok kötü bir dönem geçiriyordum. Babamla alakalı öğrendiklerim kafamı ve ruhumu karıştırmıştı. İşin kötüsü etrafımı sarmış olanların sadakatsizliği, ikiyüzlülüğü, kötü niyetleri, hesapları... Osmanlı’nın durumu da böyle. Hasta Adam, diyorlar yapmacık bir üzüntüyle ama tedavi etmek için parmaklarını kımıldatmıyorlar. Hastanın ölmesini bekliyorlar. Akbabalar. Bunları akıl etmem zaman aldı ama sonunda anladım. Hiçbiri tesadüf değildi. Marcel’le İstanbul’a gitmek üzere görevlendirilmemiz, Charles’ın bize kancayı takması, İstanbul’un esrarlarını ortaya çıkaracağız diye sokak sokak gezmemiz, fotoğraf çekmemiz, hepsi başka bir amaca hizmet ediyor.</p>
		<p>Ahmet Mithat Efendi’ye gittim. Beykoz’daki devasa yalısında doğrusu beni çok iyi karşıladı, babamı ne kadar sevdiğini bir defa da kendisinden dinledim. İntiharın sebebini sordum. “Evladım, baban pırlanta gibi bir gençti, öyle bir zekâ bir daha gelmedi ama yanlış fikirlerin tesirine girmişti, bütün bu âlemin maksatsız bir tesadüften ibaret olduğuna inanmıştı, o yüzden canına kıydı. Çünkü insan böyle bir saçmalıkla baş edemez.” Böyle dedi. Konuşmasında samimiydi, sesi sevgi doluydu. Ama bilmediği şeyler vardı. “Peki, o size yazdığı son mektup? Elyazısını tanıdınız mı?” diye sorunca şöyle bir durdu. “Evet, gayet tabii, onun yazısıydı,” dedi. “Peki, zorla yazdırmış olamazlar mı?” Bu soru karşısında afalladı. “Kim yazdıracak? Olur mu efendim, ev halkı intihar ettiğini fark edince doktor çağırmış, ‘Boşuna uğraşma doktor,’ demiş.” İtirazında bir suçlunun paniğini hissettim ama üzerinde durmadım. Çünkü meselenin iç yüzünü çoktan anlamıştım.</p>
		<p>Abdülaziz’i katlettiler, intihar etti, dediler. Bileklerini kestiğini iddia ettiler. Yalandı. İnsan iki bileğini de kesemez. Hayır, düpedüz yalan. Babamın intihar etmesi için de hiçbir sebep yoktu. Bunları Madam Regina’ya anlattım, hak verdi. Açıp Ahmet Mithat Efendi’nin yazdıklarını yeniden okudum. Tekrar tekrar. Babam materyalizm denilen felsefeye kapıldığı için intihar etmiş, böyle diyor. Buna inanmıyorum.</p>
		<div class="dottes html5_section">
			<p>[...]<a class="si-noteref epub-type_noteref" href="#f57" id="ref_f57">57</a></p>
		</div>
		<p>Dışarıda korkunç bir hava var. Madam Regina’nın mirasçısı biri geldi bugün. Şimdilik kalabileceğimi, eve göz kulak olmamı söyledi. Feride’den bir mektup geldi, nasıl olduğumu soruyor, babamızın kim olduğunu yazdım ona. Onun da bilmesi lazım. Bu arada sana son yolladığım mektuplar da geri geldi. Adreste bulunamadı, diyor zarfın üzerinde. Çok komik. Hastaneden nereye gideceksin ki? Tekrar postaya vereceğim bunlarla birlikte. Param bitmek üzere. Eğer mümkün olursa yollar mısın? La Paix Hastanesi’ne gidip Doktor Mengeri’yi aradım. Babamı muayene eden doktor, hatırladın mı? Çoktan ölmüş tabii ama oğlu varmış, o da doktormuş, üstelik onun da adı aynı. Benim gibi. Oğul Doktor Mengeri bir süre önce İtalya’ya dönmüş. Bulsaydım ona soracaktım, belki babasının meşhur hastasını hatırlardı: Babam hakikaten deli miydi? O yüzden mi intihar etmişti? Eğer öyleyse, yani eğer Ahmet Mithat Efendi’nin söylediği gibi materyalizm sebebiyle değil de aileden gelen bir hastalık sebebiyle intihar ettiyse... işte o zaman yüreğime bir sıkıntı yerleşiyor. Babamın felsefe yüzünden intihar etmiş olabileceğini de kabullenemiyorum. Yazdıklarında en ufak bir mantıksızlık, bir delilik, saçmalık görmedim. Tam tersine Ahmet Mithat Efendi’nin yazdıkları saçma geliyor. Halime acıdı, babam gibi olmayayım diye materyalizme karşı yazmış olduğu bir kitabı sıkıştırdı elime.</p>
		<p><em>Ben Neyim? </em>Kitabın adından da anlayacağın üzere eski bir felsefi soruyu soruyor ama okusan... komik bir gevşeklikle ruhun mevcudiyetini savunuyor. “Materyalistler insanın bir tulum içine doldurulmuş et, kemik, yağ, sinir olduğunu söylüyor, böyle saçma şey mi olur,” gibisinden bir seviyede tartışıyor meseleyi. Mamafih kitabın bir yerinde, ruhun devamlılığını ispat edeceğim diye enteresan bir örnek veriyor. “Materyalistler de bilirler ki vücudun maddesi yedi senede bir, baştan ayağa yenilenir, başka bir madde olur,” diyor. Eğer öyleyse eskiyi nasıl hatırlıyor? Hafıza nasıl devam ediyor? Bu soruları soruyor ve cevabı da ruhtur diyor. Öyle midir sence de Alex? Hakikat payı var mıdır bu söylenenlerde? Bu sorunun cevabını bilmiyorum ama başka bir yerine takılıyor aklım: Demek insan bir gemiden daha çabuk değişiyor. Yedi senede başka biri olmak mümkünse eğer... Hâlâ bir ümit var yaşamak için. Peki ama babam bunu niçin göremedi? Tabii Ahmet Mithat Efendi’nin maksadı insanda değişmeyen bir şey var, işte o da ruhtur, dedirtmek. Hafızası insanın ruhudur, diyor. Ama ben diyemiyorum. Sadece acıyla hatırlıyorum Theseus’un gemisini... Eskiden böyle değildim Alex. Ben de ruhun güzelliğine ve âlemlerin çokluğuna, sürekliliğine inanırdım. Belki bütün bu ölümler olgunlaştırdı beni. Büyüttü. Oysa büyümek zamanın insandaki tahribatından başka nedir ki? Gitgide babam gibi düşünmeye başladım.</p>
		<p>Doktor Mengeri’yi bulamayınca aklıma konferansını dinlediğimiz genç doktor geldi. Doktor Mazhar Osman Bey. Onu gidip buldum. Vaziyeti anlattım: Babam aileden geçen bir ruhi hastalık neticesinde delirip intihar etmişti. Annesi hayaller gören cinsten bir deliymiş ve kendisi o raddeye gelmeden canına kıymıştı. Yani intihar ettiği anda henüz zihnini, idrakini kaybetmiş değildi. Delilik sadece bir ihtimaldi. Kuvvetli bir ihtimal. Bu yüzden de sinirleri bozulmuş bir adamdı. Ahmet Mithat Efendi böyle düşünüyor, Mösyö Arakel böyle düşünüyor, herkes böyle düşünüyor. Eğer bu doğruysa o zaman ben de delirme tehlikesiyle karşı karşıyayım. <em>Quos deus vult perdere prius dementat.</em><a class="si-noteref epub-type_noteref" href="#f58" id="ref_f58">58</a> İrsi bir hastalık bu. Ne demiş Doktor Mengeri babama, anneniz kendine ya da birilerine zarar verebilir. İşin acı yanı Alex, ben bunu yapmaya başladım bile. Evet, yanlış okumadın. Bunu yaptım. Yalıdaydık. Marcel son çektiği fotoğrafları tabettirmiş, masanın üzerine yaymış, keyifle piposunu tüttürüyordu. Charles ise artık sonuna geldiğimiz kitabımızdan bahsediyordu. Kitabı iki cilt olarak hazırlamayı teklif ediyordu. Avrupa ve Asya kısımlarına ayrılan bu ciltlerin içine topladığımız bütün hikâyeleri koymamız gerektiğini söylüyordu. Ama bu hikâyeleri birbirine bağlayan bir asıl hikâye olması gerektiğini iddia ediyordu.</p>
		<p>“Atmeydanı denilen yerin eski adının Hipodrom olduğunu biliyorsunuz dostlarım. Burada bir zamanlar bir sütun olduğunu, üzerinde de bir melek heykeli bulunduğunu biliyor muydunuz peki? Şehrin koruyucu meleğiydi o. Barbar saldırılarına karşı şehri korurdu. İşte bizim kitabımız o meleğin canlanıp uçtuğu an başlamalı. Onun şehrin üzerinden uçarken gördükleri hikâyelerdir kitabın içindekiler...”</p>
		<p>O meleğin bütün bu mekânların üzerinden uçup gidişi olarak anlatacaktık hikâyemizi, hatta onun gözünden. İtiraz ettim. O meleğin kanatlanıp barbarlara karşı şehri koruyacağına yürekten inanan Bizans Hıristiyanlarının istila günü yaşadıkları sukutuhayali hiçe saymak olurdu bu. Ne öyle bir melek korumuştu Bizans’ı ne de Müslümanlar ilahi bir emrin gereği olarak almıştı İstanbul’u. Bu dünyada gücü, gücü yeteneydi. <em>Homo homini lupus.</em><a class="si-noteref epub-type_noteref" href="#f59" id="ref_f59">59</a> Bütün bu efsaneler, topladığımız hikâyeler insanların kendi içlerindeki kötülüğü görmemek için uydurdukları zavallı masallardan ibaretti. Bağırıyordum, elimi kolumu sallıyor, gitgide kendime hâkimiyetimi kaybediyordum. Beni sakinleştirmek istediler. Çok öfkelenmiştim. Akılları sıra o melekten bahsederek Isabelle’i nasıl öldürdüğümü ima ediyorlardı.</p>
		<p>“Evet, o meleği ben öldürdüm. Bu nasıl bir oyun Charles!” diye üzerine yürüdüm. “Neyi saklamak için bu kitap hikâyesini kullanıyorsun? Asıl niyetin nedir? Casusluk mu? Sapıklık mı? Evelyn’le Margaret niçin gittiler? Şimdi de başka ülkeler mi var sırada? Biliyorum bütün savaşları kaybetse de en son savaşı İngilizler kazanır! Sen bunlara uyma Marcel, sen Fransız’sın!” diye bağırıyordum. Seslerini alçalttılar, birbirlerine kaçamak bakışlar atıyorlardı, bir şey yapmaya hazırlanıyorlardı, onlardan önce davrandım, ani bir hareketle mangalı devirdim ve koşarak dışarı kaçtım. Arkamdan bağırıyorlardı. Koştum, koştum, köpekler peşime düştü. Bir tanesi bacağımı ısırdı. Kan içinde kaldım. Kuzguncuk’a kadar yürüdüm. Ağzımdan burnumdan buhar tütüyordu. Ayaklarım taşlarda parçalandı. Birileri yolumu kesti. Yüzleri karanlıkta kıpkırmızı parlıyordu, bıyıkları sarkık. Dövdüler. Hepsi bana karşı Alex. Ama yılmadım. Nana’nın kapısına vardım. O beni anlardı. Üstüm başım çıplak.</p>

		<div class="dottes html5_section">
			<p>[...]<a class="si-noteref epub-type_noteref" href="#f60" id="ref_f60">60</a></p>
		</div>

		<p>Elbette bir ihtimal daha vardı. Babamın bütün kitaplarını tekrar okudum. Onu intihara sürükleyen deliliğin izlerini aradım. Bulamadım. Babam bu topraklarda doğmuş en akıllı adamdı Alex. Bundan kesinlikle eminim. Ama fikirleri bu memleket için zamanının çok ilerisindeydi. Fransa ya da İngiltere’de yaşayan, benim diyen yazarlardan, şairlerden bile ileriydi. Elbette yaşatmayacaklardı. Öldürdüler onu Alex. İntihar etmedi, öldürdüler. Bu ilk cinayetleri değil. Abdülaziz’i de bu şekilde öldürüp intihar etti demişlerdi. Bu sefer işleri daha kolaydı. Çünkü annesinin hastalığından müteessir olmuştu. Aslında çok normal değil mi? İnsanın annesi delirip etrafa saldırmaya başlarsa ne yapar? Hiçbir şey olmamış gibi hayatına devam edebilir mi? Ne kadar materyalist de olsa soğukkanlılığını muhafaza edemeyebilir. Ah Alex, onu o kadar iyi anlıyorum ki… Orada değildim ama annesini hastaneye, bütün o delilerin yanına kapattıktan sonra kendi kendine kalmış babamı çok yakından ve derinden hissedebiliyorum. Nasıl da sokaklarda boş boş yürüdüğünü... Dünyanın daha önceden alıştığı yer olmaktan çıktığını... Hayatın ellerinden kayıp gittiğini, artık eski mutlu insan olamayacağını... Annemin cenazesinden dönerken ben de öyle hissediyordum. Ama ben annemi toprağa vermiştim. Olması gerekendi ölüm. Peki ya delilik? Ölmeden gömülmekti bu. Kapatılmak, uzaklaştırılmak, bağlanmak hatta… Kolları arkadan bağlanan o gömleği gördüm Doktor Mazhar Osman’a gittiğimde. Bu korkusundan yararlandılar. Babamın zayıf ânından yararlanıp onun aklına girdiler. Doktor Mengeri de bu oyunun bir parçası olmalıydı. Babamı yok etmek için onu deli olduğuna inandırdılar. Sultan Murat’a yaptıkları gibi. Başına sülükler bağladılar. Kanını emdiler. Kanı azaldıkça zihni bulandı, sisler içinde bir gemiye dönüştü. Onu yok ettiler. Çünkü o Voltaire gibiydi. Evet, Voltaire, “12 kişinin kurduğunu bir kişi yıkacak, ben göstereceğim onlara,” demişti. Babam da bunu yapacaktı. İnsanlar ne kadar boş inançların içinde ömürlerini heba ettiklerini anlayacaklardı onun sayesinde. Sinsice planladılar ölümünü. Arkasından gazetelerde günlerce tefrika ettiler bu intiharın sözümona sebeplerini. Maksatları insanları materyalizmin korkunç bir şey olduğuna, ateizmin delilik olduğuna inandırmaktı. Buydu, evet. Hafiyelerin niçin benim peşimi bırakmadıklarını da anlıyorsun değil mi Alex? Bu hakikati ortaya çıkarmama mâni olmak istiyorlar.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f56"><a class="si-backref" href="#ref_f56">56.</a><span class="si-footnote-text"> Buradan itibaren defterdeki notlar düzensizleşiyor. Yırtık sayfalar, karalanmış, okunamayan yazılar, acemice çizilmiş bazı resimler var. (Ç.N.)</span></div>
		<div class="si-footnote html5_aside epub-type_footnote" id="f57"><a class="si-backref" href="#ref_f57">57.</a><span class="si-footnote-text"> Burada bir nargile çizilmiş, hortumu bir yılanın gövdesi gibi, marpucu da yılan başı olarak resmedilmiş. Bir bebek kafasına doğru çatal dili uzanmış. (Ç.N.)</span></div>
		<div class="si-footnote html5_aside epub-type_footnote" id="f58"><a class="si-backref" href="#ref_f58">58.</a><span class="si-footnote-text"> (Lat.) Tanrı mahvetmek istediğini önce delirtir. (Ç.N.)</span></div>
		<div class="si-footnote html5_aside epub-type_footnote" id="f59"><a class="si-backref" href="#ref_f59">59.</a><span class="si-footnote-text"> (Lat.) İnsan insanın kurdudur. (Ç.N.)</span></div>
		<div class="si-footnote html5_aside epub-type_footnote" id="f60"><a class="si-backref" href="#ref_f60">60.</a><span class="si-footnote-text"> Burada köpek başları çizilmiş. Sivri dişli ağızlar, korkunç gözler. (Ç.N.)</span></div>
	</div>
	</body>
</html>