<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">13 Eylül</p>

		<p class="entry">Kâbus!</p>

		<p>Bu gece yine Kuzguncuk’taki evdeydim. İstanbul’a ayak bastığım günden beri neredeyse her gece rüyama giriyor. Hep sıkıntılı, boğucu, korkunç rüyalar. Az önce yine boğuluyormuş gibi uyandım. Bağırmış da olabilirim. Lambanın fitilini sönmeyecek kadar kısmıştım, loş odanın içinde gölgeler dans ediyordu. Ayaklı saat tekinsiz bir siluet gibi kapının yanında dikiliyordu. Kendime gelmek için hemen kalemi alıp yazmaya başladım. Yazarsam rüyanın, Kuzguncuk’taki evin tesirinden kurtulabilirim gibi geliyordu.</p>
		<p>Neydi korkunç olan, tam hatırlamıyorum. Oradaydım. Çocukluğumda değildim. Şimdiki halimle oradaydım. Evde kimse yoktu. Hava karanlıktı. Bir şey arıyordum. Ayakkabılarımı galiba... Onları bulur bulmaz çıkıp gidecektim. Çünkü herkes gitmiş, benim de onlara yetişmem lazımdı. Gemi kalkarsa sevdiklerimi bir daha göremeyecektim. Annem, Feride, Nana, herkes o gemide olmalıydı. Ama ben, evin içinde dolanıp duruyordum. Karanlık odaların içinde... O sırada evin içinde birinin daha olduğunu hissettim. Kimdi bilmiyorum ama oradaydı. Ondan kaçamayacağımı anladığım anda bağırarak uyandım.</p>
		<p>Marcel sorup durduğu için oluyor.</p>
		<p>Peki ama neden Kuzguncuk’taki evimize dair kâbuslar görüyorum? Nedir beni korkutan? O senelerin çocukluğumun en güzel zamanları olduğunu zannediyordum. Şimdiyse beni tedirgin ediyor bütün o hatıralar.</p>
		<p>Bu Alex’e mektup olmadı galiba.</p>

		<cite>Yine de imza: F.</cite>
	</div>
	</body>
</html>