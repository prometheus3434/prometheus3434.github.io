<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">4 Eylül 1908, Cuma</p>
		<p class="entry">Sevgili Alex,</p>
		<p>Neredeyse bir hafta olacak! Ama o kadar hararetli geçti ki, oturup iki satır yazmaya fırsatım olmadı. Nihayet İstanbul’a adım attık, artık belirli bir adresim var. Sen yine de mektupları postaneye adıma gönder, ben oradan alırım. Tedavin ne aşamada, nasılsın, detaylarıyla yaz lütfen. Umarım bu satırları okurken tamamen iyileşmişsindir. Eğer Paris’e dönme planın varsa mutlaka haber ver, benim burada ne kadar kalacağım belli değil gerçi ama en kısa zamanda Flore’nin Kahvesi’nde buluşacağız ve ben sana Doğu’nun acayip hikâyelerini anlatacağım. Sen de bir kaşını havaya kaldırıp ne kadarını hakikaten yaşadığımı, ne kadarını uydurduğumu anlamaya çalışacaksın.</p>
		<p>En son Messina limanından ayrıldıktan sonra yazdım sana. O mektubu Atina’dan postaya verdim. Akropol’ün bir kartpostalıyla elbette.</p>
		<p>31 Ağustos’ta Pire limanına yanaştık. Türkiye’ye yaklaştıkça Sabahattin Bey’in gücü de önemi de artıyordu. Pire’de Genç Türkler, Ermeniler ve Yunanlılar coşkulu bir şekilde karşıladılar kendisini. Marcel, gemiye çıkan heyetle babasının tabutunun yanında mağrur bir şekilde duran Sabahattin Bey’in fotoğraflarını çekti. Umarım iyi çıkar; çünkü çok önemli bir andı. Osmanlı ve Yunan bayraklarına sarılı tabutun içindeki Damat Mahmut Celalettin Paşa, Genç Türklerin artık korkusuzca telaffuz ettikleri adıyla Yıldız Baykuşu’nun kardeşi Seniha Sultan’la evliymiş, hatta bir ara adliye nazırlığı yapmış olmasına rağmen istibdatla mücadele edebilmek için oğullarını alıp yurtdışına kaçmış. Genç Türklerin, Haysiyetli Hareket<a class="si-noteref epub-type_noteref" href="#f19" id="ref_f19">19</a> dedikleri bu kaçış sebebiyle Damat Mahmut Paşa herkesin gözünde bir hürriyet kahramanı. Heyettekiler çok güzel konuşmalar yaptılar. Akşam karaya çıkıldı. Marcel’le biz de Sabahattin Bey’in maiyetine katıldık. Akropol’ü gezdik. Çok müthiş bir yer. Şehrin ortasında bir tepenin üzerine kurulmuş, her yerinde geçmiş asırların hikâyelerini anlatan heykellerle, havada sıcak taş ve toz kokusuyla şimdi yaşayan insanlara adeta gözdağı veriyor: Bakın bir zamanlar ne büyük, ne muhteşemdiler; şimdi hepsinin kolu kanadı kırık, taş taşın üzerinde zor duruyor, sizin de sonunuz onlar gibi olacak, diyor. Zaman en büyük katil. Marcel yine birkaç fotoğraf çekti. Küçük Yunanlı çocuklar etrafımızı sardılar. Konuşmalarını zar zor anladım. Hafızamın derinliklerinde bir yerlerde duran Rumca kelimelerin uyanması çok zaman aldı. Oysa küçükken bayağı iyi konuşurdum. Galiba İstanbul’daki Rumlardan farklı bir lehçeleri vardı. Ardından Osmanlı sefaretinde yemeğe katıldık. Memurlar çok şık giyinmişlerdi. Yakalarına “hürriyet”i temsil eden kırmızı beyaz kurdeleler takmışlardı.</p>
		<p>Gece gemimize döndüğümüzde çok yorgunduk. Hemen uyuyakaldım. Rüyamda Isabelle’le Atina sokaklarında geziyorduk. Buralar çocukluğumun geçtiği yerler, diyordum. Konuşuyorduk ama acaba Isabelle hakkımda ne düşünüyor, diye de endişeleniyordum. Ona adımın Fuat olduğunu söylemiş miydim, diye kendi kendime düşünürken sokakta oyun oynayan çocuklara bakıyorduk. Çocuklar Türkçe konuşuyordu, Isabelle’e tercüme etmek için döndüğümde Cécile dudaklarını uzatıyor, öp beni, diyordu, çabuk, annem yetişemeden öp beni. Isabelle vardı, o nereye gitti, diye düşünüyordum ama bir yandan da Cécile’in dudaklarının dolgun pembeliğine kapılıyordum. Öpmek için uzanıyordum ebedî bir ânın içinde. Son anda bir şey oldu, bir kopukluk, koşarak Akropol’e girdim. Önce Cécile’in annesinden kaçtığımı düşünüyordum ama sonra bu düşünce de önemini kaybetti. Sonrası gittikçe daralan koridorlar, yeraltına inen merdivenler... Tek amacım vardı, gemiyi kaçırmamak. Denize açılan gizli bir geçit arıyordum. Yokluğumu fark etmişler midir, diye düşünürken birden kocaman bir sopanın böğrüme saplandığını hissettim ve...</p>
		<p>Nefes nefese uyandım. Kamarayı paylaştığım İtalyanlardan biri dürtüyordu. “<em>Zitto, zitto!</em>”<a class="si-noteref epub-type_noteref" href="#f20" id="ref_f20">20</a> Yine uykumda konuşmuş olmalıyım. Kalkıp o sinirle bir yumruk salladım, boşa gitti. Bağıra çağıra üstlerine yürüdüm, sinirden titriyordum. “<em>Mamma li Turchi</em><em>!</em>”<a class="si-noteref epub-type_noteref" href="#f21" id="ref_f21">21</a> diye gülerek dalga geçmeye başlamıştı ki diğerleri de uyandı. Çoktandır böyle bir kavganın çıkmasını bekler gibiydiler. Ama Marcel de uyanmıştı ve çok öfkeli görünüyordu. Sunturlu küfürler savurarak yumruklarını sallıyordu, herifler dişli çıktığımızı görünce homurdanarak yataklarına döndüler. Lanet olsun, deyip kendimi dışarı attım.</p>
		<p>Uykum kaçmıştı. Güverteye çıktım. Kamaranın ağır havasından sonra çok iyi geldi, nemli Akdeniz gecesini içime çektim. Samanyolu bütün ihtişamıyla üzerimizde parlıyordu. Durgun deniz siyah ipekten bir çarşaf, üzerinden kayıp gidiyorduk. Henüz yaşayıp yaşamayacağı belirsiz naziklikte incecik bir ay, geceyi süslüyordu. Kavgayı unutmuş, rüyama geri dönmüştüm. Niçin Cécile’i bu kadar kuvvetli hislerle hatırlıyordum ki? Ağzının kenarından öperken az önce yemiş olduğu elmalı kekin ya da kiraz reçelinin tadını bir defa almış olduğum için mi? Yoksa biz Franck’la sevişiyoruz, dediği için mi? Oysa bu doğru değildi. Değil miydi? Şimdi şurada olsaydı, dudaklarını uzatsaydı reddedebilir miydim? Isabelle’e karşı Cécile. Neden peki? Isabelle’e karşı kuvvetli hisler beslemeye başladığım anda neden Cécile giriyordu araya? O âna kadar hiç de önem vermediğim halde... Belki de kendi kendimi Isabelle’den korumaya çalışıyordum. Messina’ da bekleyen müstakbel aile sıcaklığının anaforuna kapılıp yutulmaktan korkuyordum sanki. O yüzden de Cécile kafamı karıştırarak bana yardımcı oluyordu. İstediğin öpüşmeyse, istediğin arzular içinde yanan tense bende de var, demek istiyordu... Belki de bu alçak bedenin aşktan anladığı buydu. Tenin uslanmaz ihtirasları... Kadınları birbirinin yerine geçiren de bu şeytani hislerdi.</p>
		<p>Derin derin soludum Akdeniz gecesini... İlk defa ayak bastığım halde Atina bana eve döndüm hissi vermişti. Gördüğüm her şey son derece aşina geliyordu. Havasındaki bir şey, adlandıramadığım bir koku ya da günbatımında denizin aldığı renk ya da sokak aralarında loş avlulara, serin ağaç diplerine serilmiş kilimlerin desenleri ya da tepeden tırnağa siyah giyinmiş yaşlı kadınlar ve kimilerinin kucağına tırmanmış kediler ya da o çok tanıdık kavruk sarı köpekler... Biri ya da hepsi birden, hafızamın çok derinlerinde sessizce uyuyan bir dünyayı canlandırmıştı. Bu dünya annemin, Feride’nin ve benim içinde yaşadığımız eski dünyaydı. Benim Franck değil Fuat, Feride’nin Valérie değil, Feride olduğu İstanbul’du. Ağır ağır aydınlanmaya başlayan ufka bakarak düşünmeye devam ettim: <em>Ex oriente lux.</em><a class="si-noteref epub-type_noteref" href="#f22" id="ref_f22">22</a> Ama nasıl bir ışık bu? Paris’in sokaklarını, taş binalarını, zamanın tortusuyla kararmış heykellerini aydınlatan aynı ışık mı? Güneş aynı güneş mi, ay bildiğimiz ay mı? Bana değil gibi geliyordu o anda. Doğu’nun ışığı ya uyuyan güzelin üzerine düşüyordu ya da barbarların kılıçlarında parlıyordu ve bu sahnede beni derinden çeken, kendine bağlayan bir esrar vardı. Paris’te ya da Batı’nın hiçbir medeni ülkesinde öğrenemeyeceğim hayata dair bir sırrı Doğu bana verecekti ve o sırrı ancak benim gibi damarlarında barbar kanı akanlar anlayabilirdi.</p>
		<p>O sırada Marcel de geldi yanıma, onu da uyku tutmamış. Aramızda enteresan bir konuşma geçti. Bakalım sen ne düşüneceksin:</p>
		<p>“Teşekkür ederim Marcel. Sen olmasaydın kavgaya tutuşacaktık. Kaburgalarımı kırardı bu İtalyan ayıları.”</p>
		<p>“İkisi de kof adamlar. Ben araya girerek onları mahvolmaktan kurtardım. Boşuna dememişler <em>fort comme un Turc</em><a class="si-noteref epub-type_noteref" href="#f23" id="ref_f23">23</a> diye…”</p>
		<p>Güldüm.</p>
		<p>“Türkler için başka deyimlerimiz de var.”</p>
		<p>Önemi yok, demek için elini salladı. Babamın Türk olduğunu bu yüzden de iyi Türkçe bildiğimi çoktan itiraf etmiştim Marcel’e. Hatta asıl adımı bile söylemiştim. Paris’te büyük bir sır olarak sakladığım bu gerçeği gemide insanlara söylemekten garip bir haz alıyorum galiba. Bilmiyorum neden... Marcel piposuna tıka basa tütün doldurdu.</p>
		<p>“En güzel tütünler Türkiye’de içiliyor, değil mi?”</p>
		<p>“Bilmem. Biz ayrılırken daha çocuktum, tütün içecek yaşta değildim.”</p>
		<p>“Hiçbir şey hatırlamıyor musun?”</p>
		<p>“Yoo, hatırlıyorum. Hem de birçok şeyi hatırlıyorum.”</p>
		<p>“O zaman çok yazık.”</p>
		<p>“Niçin?”</p>
		<p>“Çünkü gerçeğiyle karşılaştığımızda hafızamızda yer eden hatıralar maalesef hep sukutuhayale sürükler bizi. O hatıralardaki güzellikler ya solmuş olur ya da... hakikatin hafızamızdakinden çok daha küçük, biçimsiz veya çirkin olduğunu keşfederiz.”</p>
		<p>Yüzüne baktım.</p>
		<p>“Peki ya hatırladıklarımız zaten kötü şeylerse?”</p>
		<p>Marcel gözlüğünü cebinden çıkardığı temiz mendiline uzun uzun sildi. Tekrar taktı. Burnunun üzerindeki hassas noktaya gelmesi için dikkatle saplarını çekiştirdi. Tam soruma cevap alamayacağıma emin olduğum bir anda konuştu.</p>
		<p>“O zaman bir ümit var demektir.”</p>
		<p>Böyle, dedi ama belli ki kötü bir geçmişten doğan karanlık ümidi merak ediyordu. Sonra döndü, ifadesinin ilk defa yumuşadığını ve gece karanlığında büsbütün farklı bir hal almış yüzünün daha önce hiç görmediğim kadar sevgiyle dolduğunu gördüm. Onu kurbağa gibi gösteren gözlüklerinin ardından gözleri yumuşacık bakıyordu. Acıdım.</p>
		<p>“Biliyor musun, ilk başta hiç hoşlanmamıştım senden. Yok hayır, yanlış anlama, adınla, Türk olmanla bir alakası yok. Tam tersine seni biraz...”</p>
		<p>“Züppe mi bulmuştun?”</p>
		<p>“Evet.”</p>
		<p>“Eh, itiraflara başladıysak... ben de başlangıçta senden pek hoşlanmadığımı söylemeliyim. Seni çok...”</p>
		<p>“Kaba ve soğuk bulmuşsundur.”</p>
		<p>“Doğrusu evet.”</p>
		<p>“Herkes ilk tanıdığında öyle düşünür.”</p>
		<p>“Ama sonradan?”</p>
		<p>“Bazıları fikrini değiştirir. Ama çoğunu şaşırtmam.”</p>
		<p>“İnsanlardan pek hoşlanmıyorsun galiba.”</p>
		<p>Omuzlarını silkti.</p>
		<p>“İnsanlar... Asla yapmam dedikleri ne varsa, inan bana, şartlar müsait olduğunda herkesten önce yapıyorlar. Üstelik bunun en doğru hareket şekli olduğunda ısrar edip seni aptal yerine koyuyorlar. O yüzden en iyisi, kimseden bir şey beklememek. Böylece sukutuhayale de uğramazsın.”</p>
		<p>Bu söylediklerinin arkasında ne gibi hikâyeler olduğunu merak etmedim desem yalan olur ama sormadım tabii.</p>
		<p>“İnsan hayatta kimseye bağlanmadan yaşayabilir mi?”</p>
		<p>“Yaşayamıyor galiba...”</p>
		<p>“Değişmeyen bir şey bulmak mümkün mü peki?”</p>
		<p>“Mümkün tabii. Bak.”</p>
		<p>Yıldızları işaret etti.</p>
		<p>“Şu üçünü görüyor musun? T harfine benzeyen yıldız grubuna bak.”</p>
		<p>Gösterdiği tarafa gözlerimi kısarak bakıyor, anlamlı bir şekil görmeye çalışıyordum. Ama ne yazık ki göremiyordum. Başımı tuttu, yavaşça yukarıya doğru çevirdi, bakışlarımı kendi bakışlarıyla çakıştırdı bir biçimde ve anlatmaya başladı.</p>
		<p>“İşte bak, o Perseus. O müthiş bir yarı tanrıdır Fuat. Medusa’nın başını keser. Hani o yüzünü görenin taş kesildiği Gorgon. Hemen sağa, aşağıya bak. Orada da güzel Andromeda’yı göreceksin. Perseus onu bir deniz canavarının elinden kurtarır. Sonra da Andromeda karısı olur Perseus’un. Şimdi oradalar. Çünkü öldükten sonra Andromeda’yı bu gördüğün yere yerleştiren Athena’ydı. Hepsi oradalar. Binlerce senedir. Bizden sonra da mevcudiyetlerine devam edecekler.”</p>
		<p>Sonra da sustu. Başımı ve çenemi tutan elleri gevşedi. Sesinde garip bir heyecan vardı. Anlattıklarına inanıyordu sanki. Katoliklerin İsa’ya, Müslümanların Muhammed’e inandıkları gibi o da bütün bu eski hikâyelere inanıyor olabilir mi? Bu mümkün mü? Bunları yazarken tuhaf bir aydınlanma ânı yaşadım: Bu soru tersten de sorulabilir değil mi? Yani İsa’nın göğe uçtuğuna ya da Musa’nın Tanrı’yla konuştuğuna inanmakla Perseus’un maceralarına inanmak arasında kayda değer bir fark var mı? Bence hepsi aynı şey. İnsanların uydurdukları masallar. Biliyorum bu soruya hep var tabii, diye cevap vermek istiyor insanlar. Aksi takdirde uğruna öldükleri tanrıların sadece hikâye kahramanları olduklarını kabul etmeleri gerekecek!</p>
		<p>Ama bunları boş ver Alex, sence Marcel’in bu söylediklerinden ne anlamalıydım? İnsanlara değil de yıldızlara hayran biri. Hayata değil de ölüme yakın bir adam. Sustum. Bazen susmayı bilmeli insan. Oysa dün gece Sabahattin Bey’le optik icatlar üzerine tartışırken çok farklı bir heyecan içindeydi, insandan ümidi vardı sanki. Belki bana öyle gelmiştir. Çünkü ben bilimin evvela insana hizmet etmek amacında olduğuna inanmışımdır hep. Hakikatin peşindedir bilim. Peki, hakikat her zaman insandan yana mıdır? Doğrusu bu sorunun cevabını yalnız başıma verecek halim yok, belli ki döndüğümde uzun bir gece sohbeti bizi bekliyor.</p>
		<p>Sonrasında neler oldu... Birkaç gün içinde kendimizi başka bir gemide bulduk. Artık Sabahattin Bey’in ekibine katılmış olduğumuz için onu karşılamaya gelen Romanya vapuruna, Santa Maria’ya geçtik. Saatlerimizi İstanbul’a göre ayarladık, ileri aldık, artık fikren Türkiye’deydik. Belli başlı gazeteciler de eşlik etmek için gelmişlerdi. Mesela, <em>İkdam</em> adlı bir gazete çıkaran Ahmet Cevdet Bey’le tanıştım. Otuz-kırk bin, günlük tiraja sahip, epeyce mühim bir gazeteymiş. Sabahattin Bey kendisini çok övdü. Meşrutiyet ilan edildiği gün, yani 24 Temmuz’da gazete provalarını kontrol etmeye gelen sansür memurlarını gazetesinden kovarak<a class="si-noteref epub-type_noteref" href="#f24" id="ref_f24">24</a> Cevdet Bey’in büyük bir kahramanlık gösterdiğini anlattı. Beni de <em>L’Illustration </em>muhabiri olarak tanıştırdı. Halen beni Franck Chausson olarak tanıyor ne yazık ki, Marcel de bozmuyor bu oyunu.</p>
		<p>Santa Maria’yla akşama doğru İstanbul açıklarına geldik. Muhteşem bir karşılama töreni yapıldı, görmen lazımdı. Osmanlı ileri gelenleriyle dolu bir sürü istimbot, römorkör ve tekne gemimize eşlik ediyordu. Akşam karanlığında bütün o gemilerin ışıkları ve sahilde toplanmış insanların yaktıkları ateşler şehre bambaşka bir görüntü veriyordu. <em>Et lux in tenebris lucet.</em><a class="si-noteref epub-type_noteref" href="#f25" id="ref_f25">25</a> Bu Sabahattin Bey’in yaktığı ışık, bütün Doğu’yu aydınlatmak arzusunda bir kıvılcımdı şimdilik ama yine de karanlığı delip geçiyordu.</p>
		<p>Gecenin siyahında bile güzel görünen bu şehre ben hep sabah sisiyle girmeyi hayal etmiştim. Günün ilk ışıklarıyla altın yaldızlara bürünen Süleymaniye ve Sultanahmet camileri ve bin senenin gizemiyle hâlâ ayakta duran Ayasofya ve denizden bir ırmak gibi akan Boğaz... Bir Doğulu afetin yüzünü saklayan ferace gibi bütün bu güzellikleri azar azar gösteren sabah sisi yavaşça kalkacak ve İstanbul bütün ihtişamıyla teslim olacaktı. Doğu’ya seyahat tertipleyen şirketlerin broşürlerinde yazdığı gibi bir giriş... Hiç de öyle olmadı. Gece girdik şehre; ama gizlice değil, tam tersine büyük bir tantanayla… Batı’dan, Paris’ten gelen bu yeni kral, müstakbel Batılı sultan, Sabahattin Bey bir kurtarıcı gibi şatafatla karşılandı. Nefesimi tutmuş bu muhteşem manzarayı seyrederken nasıl olup da böyle mühim bir adamla aynı gemide seyahat ettiğime, hatta şimdiden onun en çok itimat edeceği gazetecilerden biri haline geldiğime şaşıyordum. Meğer Paris’ten çıkmam gerekiyormuş, kapılar kendiliğinden açılmak üzere yolumu gözlüyormuş. Gece fotoğraf çekemediği için Marcel deliye döndü tabii. Olayların detaylarını <em>L’Illustration</em>’a yazdım, şimdi ikinci defa yazmıyorum. Ama şu kadarını söyleyeyim: Müstakbel Osmanlı sultanıyla aynı gemideydik Alex! Bence çok kısa zamanda Abdülhamit devrilecek ve yerine de Prens Sabahattin geçecek. Karşılamanın görkemi, ileri gelenlerin söyledikleri, tavırları hepsi yeni bir Osmanlı’nın doğumunu müjdeliyor. Hürriyet, eşitlik, kardeşlik laflarından geçilmiyor. Burada bir ihtilal oluyor Alex! Uzaktan tam anlaşılmıyordu. İçine girince farkına varabileceğimiz bir değişim.</p>
		<p>Diyeceğim o ki sevgili Alex, aklım, kalbim, ruhum karmakarışık. Daha Boğaz’a girdiğimiz anda, o kayıkları görür görmez geriye dönüşü olmayan bir hikâyenin içine girdiğimi anladım. Sadece buraya has dillerin aşina kelimeleri havalarda uçuşurken, hafızam uzun zamandır uyuyan çeşitli hatıraların dirilişine şahitlik ediyordu. Hiç beklemediğim şeyler. Müthiş bir sıkıntı, inanılmaz bir korku, kaçma isteği. Bir taraftan da insanın sadece çocukluğunda tecrübe edebileceği dünyanın çok büyük mucizelerle ve sırlarla dolu bir yer olduğu hissi. Ama daha çok korku. Bu seyahatin, şu âna kadar yapıp ettiklerimin, her şeyin büyük bir hatalar silsilesi olduğunu hissediyordum. Derin bir pişmanlık. Buraya dönmek yerine tam tersini yapmalıydım. Doğu’ya değil, Batı’ya gitmeliydim, mesela Amerika’ya. Dünyanın öbür ucuna. Eski dünyaya değil, yeni dünyaya. Bunu dahi yapamayacaksam en azından yerimden kımıldamayabilirdim. Paris’i terk etmek için bin bir bahane uydurmuştum. Ne Cécile’le içine düştüğüm utanç verici durum ne Feride’nin evlenip beni Victor’la baş başa bırakmış olması, ne de Paris’in senelerdir bana hissettirdiği bir barbarın piçi olduğum hissi hakiki bir sebep sayılırdı.</p>
		<p>Şimdi ne kadar da kolay yazıyorum böyle, bir “barbarın piçi” diye. Oysa bu kelimeler oradayken, insanların arasında onlardan biriymiş gibi yaşarken, durmaksızın aklımın içinde tekrarlanan lanetimdi. Etrafımı saran insanların fısıltılarından mürekkep bir ses. Ne bana ait ne de başkalarına. Ama yine de, gemimiz Boğaz’a girene kadar biri bana sorsaydı, “Tüm bu seyahat fikrinin arkasında ne var?” diye, “Annemin yasından kaçmak,” derdim. Oysa tam tersi! Tam tersi Alex! Anlıyor musun? Her şeyin başladığı noktaya döndüm. Doğduğum yere, yani yine anneme döndüm. Benim doğumum Paris’te olmadı ki! Victor’un koyduğu ad bana ait değil, üzerimdeki elbiseler gibi... Ben İstanbul’da doğdum. Hem de geçen asırda. Yok olup gittiğini, toza, rüzgâra karıştığını zannettiğim geçmiş zaman aslında ne kadar da dayanıklıymış. Ben mazi denilen şeyin bu kadar elle tutulur bir hakikat olduğunu asla bilmezdim. Kafam çok karışık.</p>
		<p>Gemimiz ağır ağır Boğaz’a girerken kalbim heyecanla çarpıyor, çocukluğuma dair hatıralar, mezarında uyanan bir ölü gibi geriniyordu. Oradaydı. Her şeyiyle, tozlu yollarıyla, gıcırdayan tahtalarıyla, durmadan havlayan köpekleriyle, evlerden yükselen odun kokusuyla orada beni bekliyordu. Saint Germain kahvelerinde gövdemi gezdirirken benden çok uzak olduğuna emin olduğum geçmiş, işte elimi uzatacağım mesafedeydi. Bu şehir, benim Fuat olduğum yerdi.</p>
		<p>Sana hiç anlatmadım bunları. Geçmişimden bahsetmeyişimi sen başka şeylere yordun hep, biliyorum, hiç söylemedin bana ama ben biliyorum. Annemin zengin bir Türk’ün metresi olduğu gerçeğinden utandığımı düşünüyordun. İtiraz etme boşuna; çünkü kısmen doğru. Evet, ben de insanım Alex. Elbette utanıyordum. Ama yine de sana her şeyi anlatabilirdim. Başka bir şey vardı beni durduran. Korku.</p>
		<p>Mesela, çocukluğuma dair hatıralarım içinde en canlı iki tanesini anlatayım, bir fikir verir zannediyorum. Birincisi büyük bir zelzele hatırasıdır. Yedi yaşındaydım, çok iyi hatırlıyorum, çizgilerinin gitgide anlaşılmaz hale geldiği o mazinin içinde bütün detaylarıyla pırıl pırıl duran bir gün. Yaz ayıydı, temmuzdu, günlerden salıydı. Öğleüzeri, çok sıcak bir havaydı. Hepimiz bahçedeydik. Elindeki mendille durmadan yüzündeki terleri silen Halide’nin oflayıp pufladığını, sürekli, “Yaprak kımıldamıyor, yapıştık, bittik,” diye söylendiğini, annemin başına ıslak bir mendil koyarak küçük tahta masanın yanında oturmuş Feride’nin saçını ördüğünü, benimse bahçenin köşesindeki kuyunun kenarında her zaman ıslak olan kuytulukta yuva yapmış eşekarılarını yakalamaya çalıştığımı çok açık bir biçimde hatırlıyorum. Harika bir ışıkta çekilmiş bir fotoğraf gibi. Sonra ezan okunmaya başladı. Halide yavaş yavaş yerinden doğruldu, içeri namaz kılmaya gidecekti. Annem gözlerini aralayıp bana baktı, gülümsedi. Bunun manası şuydu: “Aferin Fuat! Artık Halide’nin namazda dikkatini dağıtmak için önünde şaklabanlık yapmayı bıraktın.” Tam olarak bilemediğim bir tarihte artık bu çocukça hareketlerden vazgeçmiştim. Dinî ibadetin mühim ve hürmet edilmesi gereken bir şey olduğunu idrak etmiştim. Din, Halide’nin dizlerinin üzerinde iki büklüm olup alnını yere koyuşuydu. Annemin zaman zaman beni de götürdüğü kilisede dua etmek de dindi. Evimizdeki çarmıha gerilmiş İsa’nın küçük bir heykeli ve önünde yanan mumun bulunduğu köşe de dindi. Tam manasıyla anlamasam da annemle Halide’nin dinlerinin birbirinden dünyalar kadar farklı olduğunu hissedebiliyordum. Halide’nin ne zaman dua etmesi gerektiğini ezan okuyan müezzinler bildiriyordu ve bu çok sık oluyordu. Dua etmenin Tanrı’dan bir şey istemek anlamına geldiğini zannettiğim için Nana’nın –biz Halide’ye öyle derdik– annemden çok daha fazla şeye ihtiyacı olduğunu düşünürdüm. Bunda çok da haksız sayılmazdım. Dört çocuğundan ikisi ölmüştü, biri askerdeydi, diğeri evlenmiş, çoluğa çocuğa karışmıştı. Hepsinin her zaman bir şeylere ihtiyaçları vardı. Annemse hep geceleri dua ederdi ya da ben öyle hatırlıyorum, uykudan zamansız uyandığımda onun, o köşede dizlerinin üzerinde, ellerini çenesinin altında birleştirmiş, ağladı ağlayacak bir mırıltıyla dua ettiğini görürdüm. Daha çok affedilmeyi diler gibi bir hali olurdu. Her neyse, zelzelenin nasıl başladığını anlatıyordum... İşte tam o anda, Nana sedirden kalkıyordu, annem Feride’nin saçını bağlıyor, bense eşekarısını kocaman bir taşla sıkıştırıyordum ki sallanmaya başladık. Annem zelzele oluyor, diye bağırıyor, kollarını açmış beni çağırıyordu. Sanki ondan çok uzaktaymışım ve ona asla ulaşamayacakmışım gibi, “Fuat, Fuat!” diye bağırırken gözleri korkuyla açılmıştı. Bense taşı kaldırırsam artık bana kızmış olan eşekarısının intikam alacağından korkuyor, öylece bekliyordum. Sonra komşumuzun bacasının büyük bir gürültüyle düştüğünü gördüm. Eşekarısının dev iğnesini unutup taşı attım ve anneme koştum. Sarıldık. Hatıranın en canlı kısmı burada bitiyor. Ondan sonrası kopuk kopuk. Daha çok kulağımda kalmış laflar... Korkunç bir zelzele olduğu lafları... Yüzlerce evin yıkıldığını, bizim mahallenin şanslı olduğunu ama şehirde birçoklarının evsiz kaldığını, eskiden de böyle bir felaket olduğunu, Allah’ın gazabından sual olunmayacağını, kim bilir hangi günahların kefaretini ödediğimizi söylüyorlardı.</p>
		<p>Zelzele hafızamda yer etmiş birinci dehşet hatırasıydı ama en korkuncu değildi. İkincisi de yine yaz aylarına denk gelmişti. Zelzelenin üzerinden iki sene geçmişti. Ama hatırası henüz canlıydı. Hele ilk sene. Dünyanın çivisi çıktı bir kere, kolay kolay oturmaz yerine, diyen Halide’yi haklı çıkarmak istercesine canı sıkıldıkça sallanıyordu yer. Ama hiçbiri ilki gibi büyük ve yıkıcı olmamıştı. Suya atılan bir taşın dalgaları gibi yavaş yavaş sönüp gitti zelzele. Bir süre sonra da hiç yaşanmamış gibi tesirini kaybetti. Şimdi düşünüyorum da hayatta hangi olayın akıbeti bundan farklı oluyor ki? Hepsi eninde sonunda sönüp gitmiyor mu? Herkes sonunda unutulmuyor mu?</p>
		<p>Eski günlerden söz açılınca kendimi nasıl da kaybediyorum, farkındasın değil mi Alex? Belki de yaşlanmak böyle bir şey, geçmişin insanın zihninde daha fazla yer kaplaması. Ben o halde 21 yaşında değil de 71 yaşında gibi hissediyorum şimdi, bu satırları yazarken İstanbul’da.</p>
		<p>İkinci olay sırasında biraz daha büyüktüm, neyin ne olduğunu daha iyi hatırlıyorum. Yine bir yaz günüydü, hatta gün batıyordu. Biz, komşunun oğlu Hasan ve balıkçı Lambo’nun oğlu Niko’yla çeşmenin üstündeki incir ağacını ele geçirmiş, mahallenin diğer çocuklarını yaklaştırmıyor, bütün ballı incirleri gövdeye indiriyorduk. Zaman zaman dalından dikkatsizce kopardığımız ham bir incirin sütü dudaklarımızı, dilimizi kabartıyordu. İşte öyle anlarda Halide’nin anlattığı uğursuzluk hikâyelerini hatırlıyordum:</p>
		<p>“Fuat’ım, sakın incir ağacına çıkma, düşersen sakat kalırsın.”</p>
		<p>“Niye Nana?”</p>
		<p>“Öyle işte. Tekinsiz ağaçtır. Gölgesinde de uyuyayım deme sakın.”</p>
		<p>“Ne olur ki?”</p>
		<p>“Cinler aklını alır.”</p>
		<p>Cinlerle, şeytanla ve daha bir sürü acayip varlıkla çevrili bir âlemde yaşayan Halide, boyu neredeyse iki metreye yakın, irikıyım bir kadındı. Belki de sana öyle geliyordu çocuk olduğun için diyeceksin, hayır kesinlikle çok uzun boyluydu. Hatta bir de komik hikâyesi vardı: Genç kızlığında boyunun uzaması dursun diye cami duvarına yaslamış ninesi Halide’yi, kafasına üç kere vurmuş fırıncı küreğiyle. Ancak o zaman durdu benim boyum, derdi. İşte bu Halide’yi seneler önce babam bulup yerleştirmiş annemin yanına, hem işlere yardımcı olsun hem de Feride’ye Nana olsun diye. Dadı diyemiyorum, bizdekiler gözünün önüne gelmesin diye, o çok daha farklıydı, Nana’ydı işte. Bir nevi ana.</p>
		<p>Her neyse, o anda, Hasan’la Niko incirleri gövdeye indiriyor ve ben her kopan incirle ağacın bembeyaz bir sütle kanadığını gördükçe Halide’nin anlattıklarını düşünüyordum. Bu ağaç hakikaten çok tuhaftı. Dalları yaşlı kadınların boğumlu parmaklarına benziyordu. Yüzlerce eli olan bir cadı. O sırada Feride’nin panik içinde koşarak bize doğru geldiğini gördüm. Gözleri korkuyla büyümüştü, ağladı ağlayacak gibiydi. Fuat, çabuk eve, diye bağırıyordu. El ele tutuşup koşmaya başladık. Hasan ve Niko ne olduğunu anlamamış, incir yemeye devam ediyorlardı. Eve vardığımızda annemiz yoktu. Halide bize sarıldı, teskin etti, hatta Feride’ye kızdı, ne diye çocuğu korkutuyorsun, diye. Evelallah ben varım, size kimse bir şey yapamaz, diyordu durmadan. Bize kim ne yapmak istesindi ki? Ben neler gördüm neler, diye sayıklıyordu. Zaman zaman anneme anlatırken duyup dehşete kapıldığımız Rus harbinden kaçış hikâyelerini hatırlıyor olmalıydı. Günlerce yürüyerek İstanbul’a gelmelerini, camilerin soğuk hasırlarında çoluk çocuk titrediklerini, açlığı, sefaleti... Biz de mi öyle olacaktık, diye düşündüğümü hatırlıyorum. Epey sonra annem geldi. Halide’yle bir şeyler konuştular, annem hiç durmadan ağlıyor, Halide annemi ve ona bakarak ağlamaya başlayan Feride’yi sakinleştirmeye çalışıyordu. Ne oldu anne, ne oluyor, diye sorduğumu; annemin, “Sakın sokağa çıkmayın çocuklar, sakın, ne olursa olsun burada saklanın,” dediğini hatırlıyorum. Birileri bize kötü bir şey yapacaktı belli ki ama kimler, niçin? Sıkıntı içinde bahçeye çıktım, ne yapacağımı bilemez vaziyette bir kurbağa, bir kuş ya da hiç değilse bir kertenkele bulma ümidiyle dolanıyordum ki, Hasan duvarın üstünde belirdi. Yüzünde bilmiş bir ifade vardı.</p>
		<p>“Ne oldu Hasan?” dedim, büyük bir saflıkla.</p>
		<p>“Duymadın mı?”</p>
		<p>“Neyi duyacakmışım ki?”</p>
		<p>“İsyan çıkartmış Ermeniler. Bankayı basmışlar.”</p>
		<p>Ne diyeceğimi bilemedim. Ermeniler dediğinde aklıma yokuşun yukarısında oturan Aram Usta ve ailesi geldi. Duvar örerdi, boya yapardı, kuyu açardı, çalışkandı, başka da bir şey dendiğini duymamıştım hiç. Bankayı basmak da ne demekti? Soygunculuk mu? Hasan’ın dilinin altında başka bir şey vardı. Bankaya hiç gitmemiştim ama annemden duymuştum, paraların saklandığı yer olduğunu biliyordum. Yine de anlamadığımı belli etmek istemedim.</p>
		<p>“Ee, ne olmuş basmışlarsa?”</p>
		<p>“Görürsün neler olacağını.”</p>
		<p>Bunu söylerken Hasan eliyle boğazını keser gibi bir hareket yapıyordu. Tabii o zaman anlamamıştım durumun vahametini. Ama içeri girdiğimde annemin çalıştığı tiyatrodan bir adamla konuştuğunu gördüm. “Şehirde katliam başladı.” Bu cümleyi duyduğumu çok net hatırlıyorum. Sonra annemin, “Sen gelmeden hiçbir yere gitmem Bedros,” deyişini... Annemin çalıştığı kumpanyanın başaktörlerinden biriydi Bedros. “Yalvarırım Marie, gemiyi ayarladım, Marsilya’ya gidiyorsunuz, ben de arkanızdan geleceğim.” O anda Hasan’ın Ermeniler, dediğinde aklıma asıl gelmesi gereken kişinin Bedros olduğunu anlamıştım.</p>
		<p>Onları kapının aralığından dinlediğimi fark eden annem beni görür görmez hemen, Halide’nin yanına git, diye bağırdı, nasıl oldu bilmiyorum ama o anda Bedros’un bütün bu olup bitenlerle bir alakası olduğunu, bu yüzden saklanmamız gerektiğini anladım. Gerçi onu bir daha hiç görmedim. Sadece birkaç gün sonra bizi çok uzaklara götürecek gemiye binerken annemin belirsiz bir yere bakarak ağladığını fark etmiştim, o tarafa bakmış, o adamın orada olduğunu sanmıştım ama hiçbir şey görememiştim.</p>
		<p>O gece çok korkunçtu. Karanlık bir erkek sürüsü sokaklarda dolaşıyordu. Onları görmüş müydüm yoksa konuşulanların resmi mi nakşolmuştu hafızama bilemiyorum. Halide’nin durmadan dualar okuduğunu, Feride’yle benim uyur gibi gözlerimizi kapatıp yan yana yattığımızı, dışarıdan ara ara acayip sesler geldiğini hatırlıyorum. Sonrasında uzun sessizlikler... O zaman ben uykuya teslim oluyordum ama sonra ansızın bir kadın çığlığı ya da köpüklü ateşli küfürler, ahşabın çatırdayarak kırılma sesi ya da köpek havlamaları yüzünden titreyerek uyanıyordum. Tabii her seferinde beni esirgeyen annemin ya da Halide’nin, Nana’mın elleri başımı okşuyor, beni teskin ediyordu. Ne kadarının hakikaten yaşandığını, ne kadarının hayal olduğunu şimdi bile kestiremiyorum. Aklımda bölük pörçük cümleler kalmış nasılsa. “Aramların evine de girmişler.” Bu cümleyi hatırlıyorum mesela. Halide’nin anneme, “Bu çocukları sürükleme Madam Marie. Onların babası Müslüman, onlara bir şey olmaz, ben bakarım, sen de bu azgınlık bitince dönersin,” diye dil döktüğünü, annemin Nana’nın söylediklerini anlamıyormuş gibi dalgın bir şekilde hep aynı cümleyi tekrar ettiğini... “İstanbul bitti artık, gidiyoruz.” Gidiyorduk, gidecektik ama nereye? Bu sorunun cevabını öğrenmem için çok uzun zaman beklemem gerekmeyecekti. Birkaç güne kadar, nasıl oldu bilmiyorum, kaçarcasına ayrıldık evimizden. Halide’nin bizi memelerine bastırarak sarılması kalmış aklımda. Annemin Türkçe olarak, “Hakkını helal et Halide,” deyişini de hiç unutmadım. Çünkü o âna kadar bizim yanımızda hep Fransızca konuşan annemi galiba ilk defa Türkçe konuşurken duymuştum. Annem evde hep Fransızca konuşurdu biz iyi öğrenelim diye ama Halide’yle nasıl anlaşırdı onu hatırlamıyorum. İlginçtir, Paris’e gittiğimizde tam tersini yaptı. Bizimle yalnız olduğumuz her anda ya da sokakta, gizli bir şey söylemek istediği zamanlarda hep Türkçe konuştu. Bu bizim hususi dünyamızın sihirli lisanıydı. İşte o ayrılık ânında her şey tersine dönmüştü, bu, bizim hayatımızın artık eskisi gibi olmayacağının resmiydi. Tam gitmeden önce Hasan’la yine konuşmuştuk.</p>
		<p>“Buralardan gidiyoruz,” demiştim.</p>
		<p>“Niye ki?”</p>
		<p>“Öyle icap ediyor. Gemiyle Fransa’ya gidiyoruz.”</p>
		<p>“Haydi ya... Çok uzak be.”</p>
		<p>“Öyle.”</p>
		<p>“Dönmeyecek misiniz?”</p>
		<p>“Bilmem.”</p>
		<p>Hasan o soruyu sorana kadar bu konuyu hiç düşünmemiştim. Ama o anda anladım bir daha asla geri gelmeyeceğimizi. Hasan beklemediğim bir şey yaptı, gelip sarıldı.</p>
		<p>“Yolun açık olsun Fuat,” dedi. Benden iki yaş büyüktü, çok kavga etmişliğimiz vardı. Yaşlı Türklerin ağzından duymaya alıştığımız gibi, gâvur köpek, annen gâvur sen de gâvursun, diyerek üzerime yürüdüğünde yumruklamıştım yüzünü, burnu kanamıştı; asıl sen gâvursun, demiştim büyük bir bilmişlikle, çıkar göster bakalım diye yakasına yapışmıştım. Henüz sünnet olmadığını biliyordum. Benimkiyse çoktan halledilmişti. Halide o işi de üstlenmişti, bu nevi konularda sorumluluk ona aitti... Hasan’la da sonradan kan kardeşi olmuştuk, bilirsin çocuklar en çok kavga ettikleriyle en sıkı dostluklar kurarlar.</p>
		<p>Uzun sözün kısası, aklım ve kalbim karıştı şehre girerken. Giderken bir gün döneceğimi asla hayal etmemiştim. Rüyalarımda bile görmeyi bıraktığım bu masal şehrinin müziğini oluşturan Türkçe, Rumca, Ermenice, İtalyanca kelimeleri duyduğumda, o karanlığın içinde ellerinde fenerlerle yürüyen kalabalıkları gördüğümde niçin sarsıldığımı anlamışsındır. Gecenin alışılmadık bir vaktindeki bu kalabalık bana o günleri hatırlatmıştı. Zelzele korkusundan dışarılarda dolaşıyorlardı sanki ya da Ermeni avına çıkmışlardı. Aslında hürriyet coşkusu içinde kahramanlarını karşılamak için sokaklara dökülmüş ümitli bir kalabalıktı bu. Ama gel de bunu hatıraların acısıyla bulanmış zihnime anlat o anda.</p>
		<p>Bu mektup çok uzun oldu ama daha anlatacak çok şey var. Şu âna kadar yazdıklarıma baktım da bir sürü laf kalabalığı, asıl neler olup bittiğinden hiç söz etmemişim. Ama sen de beni hoş gör dostum, bir anda kendimi hissî bir fırtınanın içinde buldum. Her neyse... Biraz da durumumuz hakkında malumat vereyim:</p>
		<p>Galata’da iki oda kiraladık. Evin sahibesi yaşlı bir İtalyan kadın, Madam Regina. Marcel bir tavsiye üzerine bulmuş kadını. Üç katlı ahşap evin en güzel iki odasını çok uygun bir fiyata tuttuk. Sözde burası benim memleketim, hayatımın ilk yarısını burada geçirmiştim ama tam bir yabancı gibi himmete muhtaç şekilde Marcel’in koruyucu kanatlarının altında bu şirin odaya adım attım. Odada bir yatak, masa, aynalı bir konsol ve ayaklı bir saat var. Madam, saati her sabah kurmalısın, diye ısrarla belirtti. Güzel de bir manzarası var. Şu anda pencerenin önüne yerleştirdiğim küçük tahta masaya oturmuş sana bu satırları yazarken güneşin son ışıkları Haliç’in üzerinde oynaşıyor, sokağımıza kendiliğinden serin bir gölgelik sağlayan çınarın dibinde yatan dört sarı köpek, yaprakların arasından süzülerek üzerlerine düşen akşam güneşinin tadını çıkarıyorlar. Servi ağacından tabutların yapıldığı dükkânlardan çekiç sesleri geliyor. Aşağımızdaki sokakta sıra sıra bu dükkânlardan var. Yokuşu çıktığımızda Küçük Ölüler Meydanı denilen Müslüman mezarlığı var, eski bir yer. Uzun zamandır kimsenin gömüldüğü yokmuş, ev sahibemiz civar hakkındaki sorularımızı cevaplarken bunu bilhassa belirtti, niçin bilmiyorum. Limandan buraya labirent gibi dar sokaklardan geçilerek geliniyor, eşyamızı taşıyan çırpı bacaklı hamal defalarca yolunu şaşırdı ya da çok para almak için bilhassa yolu uzattı. Yolumuzun üzerinde karşımıza çıkan sayısız dilenci, ayağı çıplak su birikintilerinde köpeklerle ve tavuklarla oynayan hastalıklı çocuklar, hendeklerden birine yuvarlanmış bir at ölüsü sinirlerimi biraz bozmadı desem yalan olur. Hatırladığım İstanbul bu değildi. Ama sonunda asmaların birleşerek yeşil bir tünel oluşturduğu sokaktan geçtikten sonra bu sevimli köşeye varıyorsun. Biraz bizim Kuzguncuk’a benziyor biraz Paris’in taşrasına. İkisinin karışımı bir yer sanki. Adeta rüyalarımda gördüğüm mekânlardan birindeyim, birbirine zıt hisler uyandırıyor üzerimde.</p>
		<p>Şehre adım attığımızdan beri dur durak dinlemedik, çalışmaya devam ettik. Önce Sabahattin Bey’in babasının cenaze törenine katıldık ki bu başlı başına tarihî bir olaydı. Damat Mahmut Paşa’nın naaşı dün gemiden alınıp merasimle Eyüp Mezarlığı’na götürülüp defnedildi. Galata rıhtımında ve civarında inanılmaz bir kalabalık vardı. Sadece Müslüman halk değil, Rum, Ermeni ve Yahudiler de bu cenazeye şahitlik etmek üzere toplanmışlardı. Zaten yapılan konuşmalarda Damat Mahmut Paşa’ nın bir hürriyet şehidi olduğu ilan edildi, şu anda halkın gözünde cennetlik bir adam, büyük bir kahraman. Tabii oğlu Sabahattin Bey de öyle. Bize yine yakınlık gösteriyor ama gemide olduğumuz kadar yanına yaklaşamıyoruz haliyle.</p>
		<p>Durum böyle, sonuçta İstanbul’dayım. Doğu’nun esrarengiz köşelerinden birinde değil, doğduğum yerdeyim. İki tane kartpostal ekliyorum bu mektuba. Birincisinde, hürriyeti temsil eden genç kadının yanında duran, onu kollayan sakallı kişiler: anayasanın mimarı Midhat Paşa, Namık Kemal adlı mühim bir şair ve de Prens Sabahattin! Hürriyeti vurulduğu zincirden kurtaran iki asker de Niyazi ve Enver beyler. İkinci kart da çok enteresan geldi bana. Ortada sultanın etrafını sarmış hürriyet, kardeşlik ve eşitlik; üç genç kız figürüyle sembolize edilmiş. Hürriyet hep kadınlarla temsil ediliyor, kölelikten kurtarılan bir kadın olarak resmediliyor. Bizde de öyle değil miydi?</p>
		<p>Biz?</p>
		<p>Benim Fransa’dan biz diye bahsetmeye hakkım var mı?</p>
		<p>Kim bilir ne kadar komik görünüyordum Fransa’da hakikaten kim olduğumu bilen Fransızların gözüne... Peki bilebilirler mi?</p>
		<p>İşte ezan okunuyor ve ben kim olmadığımı fark ediyorum.</p>
		<p>Galiba artık hiçbir yerde teklifsizce, durup iki kere düşünmeden “biz” diyemeyeceğim.</p>
		<p>Yine yazacağım ama sen de yaz, artık nerede olduğum belli.</p>
		<cite>Franck Fuat </cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f19"><a class="si-backref" href="#ref_f19">19.</a><span class="si-footnote-text"> <em>Act Honorable</em> karşılığı olarak “haysiyetli hareket” demiş çeviren; ancak tarihî kaynaklar “harekât-ı necibane” diyor. (Y.N.)</span></div>
		<div class="si-footnote html5_aside epub-type_footnote" id="f20"><a class="si-backref" href="#ref_f20">20.</a><span class="si-footnote-text"> (İt.) Sus, sus! (Ç.N.)</span></div>
		<div class="si-footnote html5_aside epub-type_footnote" id="f21"><a class="si-backref" href="#ref_f21">21.</a><span class="si-footnote-text"> (İt.) “Anneciğim Türk!” anlamında Türkleri korkunç gösteren bir deyiş. (Ç.N.)</span></div>
		<div class="si-footnote html5_aside epub-type_footnote" id="f22"><a class="si-backref" href="#ref_f22">22.</a><span class="si-footnote-text"> (Lat.) Işık doğudan yükselir. (Ç.N.)</span></div>
		<div class="si-footnote html5_aside epub-type_footnote" id="f23"><a class="si-backref" href="#ref_f23">23.</a><span class="si-footnote-text"> (Fr.) “Türk gibi güçlü.” Çevirmenin bu deyimi neden Fransızca bıraktığı anlaşılamamıştır. Biz de bu tercihine saygı duyduk. (Y.N.)</span></div>
		<div class="si-footnote html5_aside epub-type_footnote" id="f24"><a class="si-backref" href="#ref_f24">24.</a><span class="si-footnote-text"> 24 Temmuz günümüzde Basın Bayramı olarak kutlanmaktadır. (Y.N.)</span></div>
		<div class="si-footnote html5_aside epub-type_footnote" id="f25"><a class="si-backref" href="#ref_f25">25.</a><span class="si-footnote-text"> (Lat.) Ve ışık karanlığın içinde parlıyordu. (Ç.N.)</span></div>
	</div>
	</body>
</html>