<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">25 Aralık</p>
		<p class="margin-high">Korkunç! Felaket! Annemin babamdan neden hiç bahsetmediğini artık. Hem de çok acı bir biçimde! Bir sırrın gölgesini hissediyorsa insan kaçıp gitmeli oradan. Ama ben kurcaladım. Hak ettim bütün bu başıma gelenleri! Ah Alex, dinle, gör bak neler oldu...</p>
		<p>Dün sabahı zor ettim. Maksadım Mösyö Arakel’e gidip babamın kitaplarını almaktı. Ama saat çok erkendi. Bir müddet boş boş dolaştım sokaklarda, sonra merakıma yenildim, babamın ilk oğlu, Mehmet Cemil’in yaşadığını söylediği semte gidip bir bakmak istedim. Tramvaya bindim. Sultanın elektrik korkusu yüzünden halen atlarla çekilen tramvayla seyahat etmek de ayrı bir âlem. Başka zaman olsa belki etrafıma daha çok dikkat eder, insanları incelerdim ama o anda tamamen içime dönmüştüm Alex. Paltomun yakasını kaldırmış, ellerimi ceplerime sokmuş ısınmaya çalışıyordum. Afyon gecesinden beri vücudum her gün beni şaşırtmayı başarıyordu. Bütün eklemlerim ağrıyordu. Hareket ettikçe dizlerimde adeta paslanmış dişlilerin birbirine sürtünmesinden doğan can yakıcı bir acı hissediyordum. Başımı tramvayın camına dayamış, dışarıdan akıp giden şehrin yarı tanıdık yarı düşman sokaklarına bakarak annemi düşünüyordum. Talihsiz kadın. Sonra Feride. Her zaman hüzünlü bir gülümsemedir Feride. Aramızda sadece bir yaş olmasına rağmen annem gibi üzerime titrer. Evlendi, uçup gitti, bizim olmayan bir eve kurmuş olduğumuz geçici yuvadan. Ben... ben evi, yuvası, ailesi, toprağı, memleketi olmayan bir avareyim. Hiçbir yere ait olmayanı kim ister Alex? Isabelle... Belki. Ortaköy’de tramvaydan indiğimde kararımı vermiştim. Isabelle’e gidecek, onunla birlikte, nerede isterse orada kök salacaktım. Başımın üzerinde dönüp duran martıların beni vazgeçirmesine müsaade etmeyecektim. <em>Omnis cum in tenebris praesertim vita laboret</em>.<a class="si-noteref epub-type_noteref" href="#f48" id="ref_f48">48</a></p>
		<p>Yoğun düşünceler, istikbale dair hayaller içinde yürüyerek İstinye’ye gelmiştim. İstinye Boğaziçi’nin eski köylerinden biridir. Çocukluğumda buraya geldiğimizi hiç hatırlamıyordum. Kocaman limanı görünce çok şaşırdım. Charles’ın yatıyla yaptığımız Boğaz turları sırasında içine girmeden geçmiştik birkaç sefer, ben de pek dikkat etmemiştim. Çok içerlek bir koy olduğu için ancak fırtınalı bir havada sığınırım, yoksa havası basık oluyor, demişti Charles. Sonra da havasının, suyunun güzelliği sebebiyle Therapia<a class="si-noteref epub-type_noteref" href="#f49" id="ref_f49">49</a> adı verilen Fransız, Alman ve İngiliz sefaretlerinin yazlık rezidanslarının olduğu muhteşem koya demirlemiştik. O güzel günlerin hızla geride kaldığını hissediyordum Alex, hızla.</p>
		<p>İstinye’de Cemil’i nereden bulacağımı düşünerek sahilde yürüdüm bir müddet. Köy dediysem o kadar da küçük değildi. Limanın girişinde balıkçılar ağ germiş, palamut akınından en büyük parçayı düşürmek için canla başla çalışıyorlardı. Kıyıda, balıkhanenin ilerisinde birikmiş balıkçıları seyreden ahalinin içine karıştım. Çoğu Rum balıkçıların söylediklerine kulak kabarttım, çocukluğumun hatıralarının canlanmasına izin verdim. Balıkhaneden çürümüş ağ, balık ve yosun kokusu geliyordu. Tıpkı lodos estiğinde bütün İstanbul’u esir alan o berbat koku gibi. Direklerin tepesine çıkmış keskin gözlü gençler balık sürüsünün geldiğini görünce işareti verdiler, denize çakılı direklere bağlı ağlara asılan balıkçılar müthiş bir akını çevirmiş oldular. Kılık kıyafetimden buralı olmadığımı anlayan uyanık balıkçılardan biri uzun uzun balığın nasıl tutulduğunu anlattı bağıra bağıra. Denizin üzerine nasıl yağ döktüklerini, gözcülerin dipten gelen balık sürüsünü bu sayede nasıl da pırıl pırıl gördüklerini; çünkü denizin üzerindeki yağ tabakasının mercek işi gördüğünü... anlattı da anlattı. Bir yandan da hemen kayıkların arkasında, iki taşın arasında yaktıkları ateşin üzerinde henüz sabah saatleri olmasına rağmen palamut pişiriyordu. Başka zaman olsa bir bütününü gövdeye indirmekten çekinmezdim ama midemde sanki bir taş vardı. Mehmet Cemil’i sordum, tanır mısın diye, otuz yaşlarında bir adam... İç tarafları işaret etti, bir kahve varmış, orada sormamı, buradaysa mutlaka kahvede tanıyan birinin çıkacağını söyledi. Bana balık satamadığı için üzgündü.</p>
		<p>Dere boyunca yürürken mahallenin yaşlı adam suratlı köpekleri kuşkuyla takip ediyorlardı beni. Kim bilir onlara nasıl kokuyordum? Acaba Galata’nın kokusunu mu getirmiştim beraberimde, yoksa daha da derinden hissedebilirler miydi yabancılığımı? Boyunbağım Paris’tendi, hatta çizmelerim... Belki de mahallelerinde oturan bir adamla aynı kanı taşıdığımı anlamışlardı, aynı aileden gelen insanların gözleri, burunları, kulakları nasıl benziyorsa belki kokuları da köpekler için apaçık işaretler ihtiva ediyordu. Dere boyunca ilerledim ve en nihayetinde kahveye geldim.</p>
		<p>Mehmet Cemil diye birini aradığımı söyledim kahveciye. Başıyla ateşin başında oturan bir adamı işaret etti. Oydu. Benden daha kısa boylu, tıknazca, yüzüne hep kızgın bir ifade veren gür bıyıklarıyla kahvede oturmuş tütün içen bir adam. Sanki en başından benim kim olduğumu, oraya niçin geldiğimi, sonumun ne olacağını herkes biliyordu. Selam verip küçük hasır taburelerden birine oturdum. Beşir Fuat’ın oğlu Cemil olup olmadığını sordum. İrkildi. Evet, dedi, benim. Sonra da gözlerini kısıp yüzüme baktı, benim kim olduğumu sordu. O anda, ben senin kardeşinim, demek istedim ama yüzündeki ifade cesaretimi kırdı ve, “Ben,” dedim, “babanızın uzak bir akrabasının arkadaşıyım. Babanızın Paris’teki çocuklarından haber getirdim size.”</p>
		<p>Cemil’in yüzündeki ifade değişti, dudakları acıyla kıvrıldı, bir an ağlayacak zannettim. Ama sesi sinirli çıktı.</p>
		<p>“Ne haberi?”</p>
		<p>Yutkundum.</p>
		<p>“İstanbul’a gelip sizlerle tanışmak istiyorlarmış.”</p>
		<p>“Kimsin sen birader, doğruyu söyle, ne istiyorsun?”</p>
		<p>Durum iyice nazik bir hal almaya başlamıştı.</p>
		<p>“Ben, dediğim gibi, arkadaşımın... yani buraya gelmeyi düşünen arkadaşım adına konuşuyorum... İki kardeşler aslında, Feride ve Fuat...”</p>
		<p>Fuat ismini duyunca eli ayağı titremeye başladı Cemil’in.</p>
		<p>“Git onlara söyle, bizim öyle kardeşlerimiz yok! Hiç buralara da gelmesinler...”</p>
		<p>Böyle bir cevap beklemiyordum. Saflığıma şaşırdım. Babasının metresinin çocuklarını niçin tanımak istesin ki aklı başında, namuslu bir insan? Donup kalmıştım. Cemil öfkeyle devam etti. Kahvedekiler susmuş, bizi dinliyorlardı.</p>
		<p>“Hangi yüzle haber yolluyorlar? Ne cesaretle! Babam... babam onun yüzünden canına kıydı.” Her an kalkıp üzerime saldıracak gibiydi. “O adi kadına söyle, inşallah cehennemde ebediyen yanar!”</p>
		<p>İşte o anda kendimi tutamadım, ayağa fırladım. Yüzüm alev alev yanıyordu. Hayatımda hiç bu kadar aşağılanmamıştım. Yakasına yapıştım, onu da ayağa kaldırdım, sözünü geri al, diye bağırmaya başladım. Ne yazık ki Cemil’in kafasının yüzüme doğru indiğini geç fark ettim. Geri çekildim ama alnı bütün hızıyla çeneme çarptı. Boşta kalan eliyle de yumruğunu mideme indirdi. Kahvedekiler de ayağa kalkmışlardı. Kısa süren bir kargaşa sonunda ağzım burnum dağılmıştı. Kapının önünde midye ayıklayan sefil bir adamın soğuktan çatlamış ayaklarının dibine düştüm, o bile tiksintiyle baktı halime. Düşmeye bir defa başlamasın insan, dibe doğru gidiyor. Üstelik bu dibin bir sonu da yok.</p>
		<p>Şimdi pansiyonumdaki karanlık odamda oturmuş, titreyerek sana bu mektubu yazıyorum. Bütün vücudum iflas etti, ateşim yükseliyor, sinirlerim boşalmış durumda. Madam Regina çok iyi bir kadın, beni bu halde görünce doktor çağırdı. Verdiği ilaçlar iyi geldi.</p>
		<p>O kadar garip bir his ki... Dünya üzerinde hiç tanımadığın, varlıklarından haberdar olmadığın insanlar var, seninle aynı kanı taşıyorlar ve üstelik senden nefret ediyorlar. Cemil’in kin dolu sözlerini ömrüm oldukça unutmayacağım. Ama asıl beni yıkan babamın canına kıymış olduğunu öğrenmiş olmam. Hem de annemin yüzünden! Sır buymuş meğer... Keşke hiç öğrenmeseydim. Hiç bilmeseydim.</p>
		<p>Şu anda çok yorgunum Alex. Bitkin vaziyetteyim. Bu mektubu burada kesiyorum. Kısa zamanda yeniden yazarım.</p>
		<cite>F. </cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f48"><a class="si-backref" href="#ref_f48">48.</a><span class="si-footnote-text"> (Lat.) Hayat karanlıkta uzun bir mücadeledir. (Ç.N)</span></div>
		<div class="si-footnote html5_aside epub-type_footnote" id="f49"><a class="si-backref" href="#ref_f49">49.</a><span class="si-footnote-text"> Tarabya. (Ç.N.)</span></div>
	</div>
	</body>
</html>