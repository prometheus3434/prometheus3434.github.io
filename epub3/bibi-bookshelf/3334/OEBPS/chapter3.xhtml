<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">26 Ağustos 1908, Çarşamba</p>

		<p class="entry">Sevgili Alex,</p>

		<p>Dün neler olmadı ki...</p>
		<p>Ama öncelik Isabelle’e ait.</p>
		<p>Güvertede oturmuş sana mektup yazarken birdenbire çıkıp geldi, elim ayağıma dolandı. Isabelle’le fırtınanın en şiddetli saatlerinde tanışmıştık. Annesiyle İtalya’ya seyahat ediyorlar. Teyzesi, zamanında bir Sicilyalı gemiciyle evlenip Messina’ya yerleşmiş, onun yanına gidiyorlar. Cécile’in aksine son derece sakin, yaşından çok daha olgun davranıyor. Annesi fırtına sırasında bir ara çok fenalaştı ve her nasılsa etrafta benden başka yardım edecek kimse yoktu. Ben de hayatı gemilerde geçmiş birinin kendine güvenli hareketleriyle hemen müdahale ettim. Dalgaların şerrinden korunmak için herkes kamaralara sığınmıştı. Fareler gibi kendilerine emniyetli, karanlık köşeler bulmuşlardı. Bu yüzden içerinin havası kusmuk ve insan kokusuyla ağırlaşmıştı. Kamara arkadaşlarım, yüzünde yanık izi olan Giorgio ile şişko Luciano domuz gibi inliyorlar, suratsız fotoğrafçı Marcel ise kusmadığı anlarda küfrediyordu. Bense yatağımda sırtüstü yatmış, bu lanete sebebiyet verenin ben olduğumdan emin bir şekilde kederleniyordum. Sallantının tesir etmediği tek kişi olmam da bunun açık bir deliliydi sanki. Senelerce tanrıyla alay etmenin cezası, diye söyleniyordum kendi kendime: İşte bekledi, bekledi ve sonunda intikamını alıyor, denizin ortasında korkutmaya çalışıyor beni. Sallantı bana beşik gibi geliyordu, neredeyse uykuya dalmak üzereydim. O sırada yardım isteyen bir kadın çığlığıyla sıçradım. Dışarı çıktığımda en dip kamaranın kapısından kumral, güzel bir kadın başının uzanmış yardım istediğini fark ettim. Hemen koştum. İçeride zavallı yaşlı kadın deniz tuttuğu için perişan olmuş, nefes almakta zorlanıyordu. Adının Isabelle olduğunu öğrendiğim genç kadına annesini güverteye taşımamız gerektiğini, temiz havaya ihtiyacı olduğunu anlattım. Neyse ki dışarıya çıktığımızda hakikaten biraz kendine geldi. Yoksa ne yapardım bilmiyorum. Çünkü benim gemi tecrübem ancak bu kadarına yetiyordu. İşte dün güvertede sana mektup yazarken yanıma gelen bu Isabelle’di.</p>
		<p>Bir gece önce bu güvertede dalgalarla boğuşan, ayakta zor duran biz değilmişiz gibi ağırbaşlı bir sakinlik içinde bir süre beraberce yunusları seyrettik. Sonsuz bir genişlik hissi veren Akdeniz’in lacivert sularını yararak, kâh dipten giden kâh sıçrayıp hayalî bir engelin üzerinden atlayarak yüzen yunuslar gemimize eşlik ediyordu. Yan gözle bize bakıp gülümsüyor gibiydiler. Seyredildiklerinin farkındaydılar sanki. Isabelle hayvanlara çok meraklıymış meğer.</p>
		<p>“Bir hayvanın şekline girmek için neler vermezdim ki,” dedi. “Mesela şu yunuslardan biri olmak, bir günlüğüne, hayır, vazgeçtim bir saat bile yeter, bir saatliğine yunus olmak çok isterdim... Dünyayı nasıl görüyorlar, nasıl hissediyorlar... Sizin var mıdır böyle bir merakınız?”</p>
		<p>Daha önce hiç düşünmemiştim. Ama soru Isabelle’in masum dudaklarından dökülürken hemen buldum hangi hayvana gıpta ettiğimi. Bir at, dedim, bir at olmak isterdim. Evet, Alex, meğer içimde böyle bir hayvan gizliymiş. Soğuk yeşil tepelerde rüzgârla yarışan, ağzı burnu buharlı köpükler içinde bir hürriyet hayaleti. Bak bu lafımı da unutma, bu “hürriyet hayaleti” bir defa daha çıkacak mektubumda. Ama şimdi o ânın tadını kaçırmayalım. Isabelle bir süre hayalimdeki atı dinledikten sonra aramızda şöyle bir konuşma geçti:</p>
		<p>“Biliyor musunuz bazı barbar kabilelerde büyücüler hayvanların şekline bürünebiliyorlarmış.”</p>
		<p>Böyle bir şeye inanmamın mümkün olmadığını söyleyince dudak büktü.</p>
		<p>“Kurbağalara da mı inanmıyorsunuz? Balık olarak doğuyorlar, sonra elleri ayakları çıkıyor, bildiğiniz kurbağa oluyorlar.”</p>
		<p>“Evet, uygun bir kıza kendilerini öptürürlerse prens olanlarını bile duymuştum.”</p>
		<p>“Siz daha dalga geçin. Dünya çok büyük bir yer. Keşfedilmemiş o kadar çok yeri var ki... Bu büyücüler bazı mantarları yiyerek kabilelerinin taptığı hayvanda vücut buluyorlarmış.”</p>
		<p>“Bence yedikleri zehirli mantarlar yüzünden bütün kabile hayal görüyordur.”</p>
		<p>“O halde siz şu hiçbir şeye inanmayan tiplerdensiniz. Ne kadar sıkıcı...”</p>
		<p>“Zannederim siz de okuduğu her şeye inananlardansınız.”</p>
		<p>“Hiç değilse sizin gibi sadece kendi gözüne güvenen biri değilim.”</p>
		<p>“Gözüme de güvenmem hanımefendi, o da yanılabilir.”</p>
		<p>“Peki o halde neye güvenirsiniz?”</p>
		<p>“Mantığıma güvenirim. Sadece aklıma.”</p>
		<p>“Aklınız yanılmaz mı peki?”</p>
		<p>“Yanılabilir tabii. O zaman buna güvenmekten başka çarem kalmaz.”</p>
		<p>Bunları söylerken ellerim kendiliğinden kalbimin üzerinde kenetlendi. Utanç verici ama neredeyse bir ilanıaşk sahnesi. Eski zaman soylularını taklit eden bu şakalaşmamız sanki bir an gerçeğe dönüştü. Isabelle gözlerimin içine baktı. Çok kısa bir an. Ama öyle nüfuz edici bir bakıştı ki... Araştıran meraklı bir bakış. İçine düşeceğim zannettim, üzerinde yol aldığımız yüzlerce mil derinliğinde denizden daha derin bir uçurum. Hemen sonra garip bir mahluk gibi kucağımda duran kalın deri ciltli defterimi işaret ederek, “Yazıyorsunuz,” dedi. Evet, anlamında başımı salladım.</p>
		<p>Kim bilir ne yazdığımı düşündü? Nasıl görünüyordum ona? Etrafıyla bağını koparmış, bütün dikkatini yazısının içindeki dünyaya vermiş, adeta ermiş bir kişi... “Okuyabilir miyim?” diye sorduğunda bir genç kız gibi kızardım Alex. Çok utanç verici. Elbette, bitirdiğimde okuyabilirsiniz, dedim. O zaman hüzünle uzaklara çevirdi bakışlarını. “Bu asla olmayacak demektir,” dedi. Niçin, diye sordum. “Çünkü birkaç güne kadar Messina’da olacağız, orada annemle gemiden ineceğiz, bir daha da sizi göremeyeceğim,” deyince bir istikbalimiz olmadığı gerçeğiyle yüzleşmek zorunda kaldık. Bir süre sonra suskunluğu bozdum: “Bana adresinizi verirseniz size yollarım.”</p>
		<p>Evet, sen de merak ettin herhalde Alex, neyi bitirip yollayacağımı. Bilmiyorum, o anda Isabelle’in bana biçmiş olduğu yazar rolüne uygun davranıyordum sadece. Belki bir mektup yazardım ya da <em>L’Illustration</em>’da çıkan yazılarımı gönderirdim. Bir şey demedi, söylediklerimi duymamış gibi yunusları seyretmeye devam etti ama gözucuyla baktığımda güzel yanaklarının pembeleştiğini görebiliyordum. Gözlerimi ondan alamıyordum. Çölde susuz kalmış bir zavallının gürül gürül akan bir çeşmeye bakmaktan kendini alıkoyamaması... Yoo, çok yetersiz bir benzetme, keşke biraz olsun edebiyata yeteneğim olsaydı. O zaman çok daha güzel tasvir edebilirdim. Kayısıların en güzel zamanında üzerinde biriken çiller, evet o çiller... Koyu yeşil bir ormanda sabah buğusuyla parlayan kehribar gözler... Burnunun o hafif toparlak ucu... Kulaklarının önüne kendiliğinden çözülüp düşmüş gibi duran iki bukle kahverengi saç... Ensesinde muazzam bir simetriye itaat ederek sağa ve sola dağılmış tüyler...</p>
		<p>Az sonra yanımdan ayrıldığında arkasında bıraktığı boşluğa ellerimi uzatıp hayaline dokunmaya çalışırken ona âşık olduğumu anladım. <em>Nunc scio quid sit amor...</em><a class="si-noteref epub-type_noteref" href="#f11" id="ref_f11">11</a><em> </em>Isabelle ne derse kabul edecek gibiydim. Mazimi de istikbalimi de cümleleriyle tanzim edecek bir kudrete sahipti. Sanki. Bu nereden geliyordu, bilmiyorum. Bir taraftan da bu hissettiklerimden şüpheleniyordum. Bu kadar kolay olabilir miydi? Paris’ten, Cécile’den kaçarcasına bu gemiye atlamıştım, uzun bir seyahate çıkmıştım, senelerce dolaşacak, bambaşka bir adam olacak ama yine de Cécile’in aşkını unutmayacaktım. Onu unutturacak biriyle karşılaşmayacaktım. Tabii her sert adamın hayatında olduğu gibi kadınlarla çeşitli maceralarım olacaktı, zoraki aşklar fakat hiçbiri iz bırakmayacaktı üzerimde. Yatağımı birbirinden ateşli dilberler ısıtırken kalbim çilekeş bir rahibin hücresi gibi soğuk ve boş kalacaktı. Hikâyelerde böyle olmaz mı? Oysa daha yolun başında hayatımın aşkını bulmuştum. İstesem Messina’da gemiden inebilir, Isabelle’in peşinden gidebilirdim. Acaba benim hikâyem o muydu? Bundan asla emin olamazdım.</p>
		<p>Şimdi gelelim ikinci olaya.</p>
		<p>Akşam havanın düzelmesinin şerefine kaptan yemekte bir konuşma yaptı. Eski maceralarından bahsetti. Sevimsiz yol arkadaşım fotoğrafçı Marcel’le susarak, ucuz ama neşeli Marsilya şarabından içtik. Kaptan kadehini kaldırıp gelmiş geçmiş bütün denizciler için dua ederken dikkatimi çekmesi gereken bu sahnenin niçin beni sıktığını düşünüp durdum. Ardından bir yerlerden bir keman çıktı, Makedon olduğunu zannettiğim birisi akordeon çalmaya başladı. Herkesin keyfi yerine geldi. Taşralı Fransızlar el çırparak sözlerini anlamadıkları parçalara eşlik etmeye çalışıyorlardı. İtalyanlar çoktan sarhoş olmuş, kendi aralarında kavga etmeye başlamışlardı bile. Derdinin ne olduğunu hiçbir şekilde anlayamadığım Marcel sessizce kalkıp gitti. Cehenneme kadar yolun var, diye geçirdim içimden. Kendini ne zannediyordu ki! Hakikaten Alex, bu adamda asabımı bozan bir şey var. Hepimizi, bu gemideki herkesi böcek gibi görüyor, bunu hissedebiliyorum. Son derece kibirli. İstanbul’da bu adamla nasıl çalışacağız bilmiyorum... O gider gitmez ben de Isabelle’i aramaya başladım. Hiçbir masada, kuytu köşede görünmüyordu güzel kumral başı. Zaten müzik başlayınca yemek salonu bir erkek kalabalığına bırakmıştı yerini. Yemek salonu dediğime bakma, kırk elli kişinin dip dibe oturabildiği bir yer işte. Balık istifi esir taşımak için yapılmış bir gemiden fazla bir konfor beklememek gerekir tabii.</p>
		<p>Isabelle’in gelmeyeceğini anlayınca sukutuhayal içinde güverteye çıktım. Sıcak, harika bir yaz gecesi. Denizin üzerinde olmamıza rağmen en ufak bir serinlik hissedilmiyordu. Güneyimizde ebediyete uzanan esrarengiz kara kıtanın derinliklerinden gelen sıcak hava, gemimizin etrafını sarmış, bizi yavaş yavaş başka bir âleme sürüklüyordu. Sağda solda kıvrılmış uyuyan ya da gizli gizli şarap içen denizcilerin terli boyunlarında şahdamarlarının attığını görebiliyordum. Gemimizin tahtaları gacırdayarak gevşiyordu. İçim karmakarışıktı, bu sıcak nemli hava karanlık arzuları kışkırtıyordu. Hem korku hem de şehvet uyandırıyordu. Isabelle’in oralarda bir yerlerde beni beklediği hayaline kapılmıştım. Geminin arka tarafına doğru bu ümitle ilerledim. Orada karanlıkta durmuş biri vardı ama kim olduğunu anlamam mümkün değildi. Yanına yaklaştım. Adam cebinden bir sigara çıkardı. Tam yakacakken benim varlığımı fark etti. Yüzüme dikkatle baktı, delici gözleri vardı. Baktığı insanın içini gören zeki gözler.</p>
		<p>“Tabut çivisi ister misiniz?”</p>
		<p>“Anlamadım?”</p>
		<p>Bir sigara da bana uzattı:</p>
		<p>“Tabutunuza çivi... İngilizler böyle diyorlar.”</p>
		<p>Sigarayı aldım, yakarken adamın dikkatle beni incelemeyi sürdürdüğünü fark edebiliyordum.</p>
		<p>“Ne kadar sıcak oldu...” dedim laf olsun diye.</p>
		<p>“Ağustos sıcakları...”</p>
		<p>Adamın Fransızcasında farklı bir aksan vardı. Üzerinde karanlıkta tam seçemediğim düz koyu renk bir ceket. İnce bir bıyık.</p>
		<p>“Siz nereye seyahat ediyorsunuz?” diye sordu.</p>
		<p>“İstanbul’a...”</p>
		<p>“Öyle mi? Daha önce bulundunuz mu?”</p>
		<p>Orada doğduğumu söylemekten kaçındım ilk anda.</p>
		<p>“Evet.”</p>
		<p>Derin bir iç çekti.</p>
		<p>“Neyse ki fırtına dindi. Bir ara korkmaya başlamıştım.”</p>
		<p>Şaşkınlıkla yüzüne baktım. Korktuğunu itiraf eden bir adam... Garip şey.</p>
		<p>“Kendim için değil...” Başıyla yüklerin bağlı bulunduğu yeri işaret etti.</p>
		<p>“Emaneti ait olduğu yere nakledemezsem diye korktum.”</p>
		<p>İşaret ettiği yere baktım, karanlık bir kümbetten başka bir şey göremedim.</p>
		<p>“Babam sürgünde öldü. Onu doğduğu topraklara götürmek boynumun borcu. Bunca sene sonra, gemi batıp da Akdeniz’in ortasına gömülürse bir skandal olurdu.”</p>
		<p>O anda kiminle konuştuğumu anladım. Heyecandan boğazım düğümlendi.</p>
		<p>“Siz o halde Sabahattin Bey’siniz.”</p>
		<p>Birden irkildi. Eli beline de gitmiş olabilir. Belli ki boş bulunduğunu ve düşmanlarından biriyle karşılaşmış olduğunu düşünüyordu.</p>
		<p>“Siz kimsiniz?”</p>
		<p>Aceleyle kendimi tanıttım.</p>
		<p>“Ben gazeteciyim. İstanbul’a gidiyorum. Hürriyetin ilanıyla alakalı haber yazmak için... Gemide sizin de olacağınız söylenmişti.”</p>
		<p>Sabahattin Bey bana güvenip güvenmemek konusunda kararsız kalmıştı.</p>
		<p>“Öyle mi?”</p>
		<p>“Evet. Hatta laf aramızda, Mösyö Girard, <em>L’Illustration</em>’un sahibi ve yazı işleri müdürüdür, sizinle görüşüp bir yazı hazırlarsam beni çok memnun edeceğini söyledi.”</p>
		<p>Sabahattin Bey’in suratı asılmıştı.</p>
		<p>“Kabahat benim. Bu seyahatte bir şey oldu bana. Lüzumsuz şeyler yapıyorum...”</p>
		<p>“Kusura bakmayın, sizi rahatsız etmek istememiştim.”</p>
		<p>“Sizin hatanız değil. Mesele bu yükün zannettiğimden daha ağır olması... Siz daha gençsiniz... Ölümün nasıl bir şey olduğunu idrak edemeyebilirsiniz.”</p>
		<p>“Siz de gençsiniz.”</p>
		<p>“Babamı kaybettiğim gün yaşlandım ben.”</p>
		<p>İki sigara daha çıkardı. Birini bana verdi, yaktık. Göz hizamızda bir yıldız kaydı. Biri öldü, diye düşündüm. Bir an sana bir şey oldu, diye düşündüm Alex. (Bu satırı muhtemelen mektuba geçirirken silerim, bu defter sana yazdığım mektuplardan fazla bir şey oldu zaten.) Bu an, bu karşılaşma, bu konuşma hususi bir öneme sahipti. Böyle bir hisle doldum.</p>
		<p>“Sizin babanız hayattadır, değil mi?”</p>
		<p>Beklemediğim anda gelen soruya neredeyse hiç düşünmeden cevap verdim. Sesimde en ufak bir his emaresi yoktu.</p>
		<p>“Hiç tanımadım babamı. Ben doğmadan ölmüş.”</p>
		<p>Tanıyıp kaybetmektense hiç tanımamak daha iyi kuşkusuz. Sabahattin Bey üzüntüyle baktı yüzüme.</p>
		<p>“O halde siz kendi kendinizin babası olmuşsunuz. Bu da mühim bir tecrübe.”</p>
		<p>Victor’un üzerimdeki emeğini yok saydığım için biraz kederlendim ama ne yapabilirdim ki, ayaküstü hayatımı anlatacak halim yoktu. Gözümün önüne zayıf, damarlı elleri geldi Victor’un; satranç taşlarına uzanıyor, sanki bana öğretmek için değil de hayatının en önemli oyununu oynuyormuş gibi hafifçe titreyerek atı tutuyor, kararlı bir şekilde kaldırıp ne olacaksa olsun diye nefesini bırakarak tahtada yeni bir kareye koyuyor... Şaşardım ciddiyetine. Ben sonuçta genç bir delikanlıydım karşısında, sıfatsız karısının piçiydim. (Bu kelimeyi ilk defa telaffuz ediyorum Alex, o da ancak mektupta!) Oysa oğlu gibi davranıyordu, o anlarda, satranç oynadığımız zamanlarda. Bunun sebebi nedir sence Alex? Bir oğlu olmak bu denli mi önemli? Bir başkasının çocuğuna babalık etmeye kadar vardıran şey nedir insanın içindeki?</p>
		<p>“Kimse kendine babalık edemez bence.”</p>
		<p>Nasıl dökülüverdi bu sözler ağzımdan hayret ettim. Sabahattin Bey ağzını açacak oldu ama cevap vermesine fırsat vermeden konuyu değiştirdim.</p>
		<p>“Ne dersiniz, hürriyetin ilanı gidişatı değiştirecek mi?”</p>
		<p>“Evet, kesinlikle değiştirecek. Bakın... affedersiniz, adınız neydi?”</p>
		<p>“Franck Chausson.”</p>
		<p>“Mösyö Chausson, biz bu hürriyet için kaç senedir bekliyoruz biliyor musunuz… Kaç kişiyi kurban verdik bu davada. Dünden bugüne bir iş değildir bu. Şimdi İstanbul’da cereyan eden çok mühim bir olaydır. Artık bıçak kemiğe dayanmıştı. Sultan Hamit en nihayetinde dize geldi... Tek üzüntüm, bugünleri babamın görememiş olması.”</p>
		<p>Tam bunları söylerken, arkamızda fıçıların durduğu yerden bir öksürük sesi geldi. Sabahattin Bey buz kesti. Denizcilerden biri sarhoş bir şekilde karanlığın içinden çıkıp midesindekileri denize boşaltırken Sabahattin Bey boşuna korkmuş olduğu için öfkelenmişti.</p>
		<p>“Şu halimize bakın, insanlar kendi gölgelerinden korkar hale geldiler. O katilin eli ayağı bağlandı nihayetinde. Ama çok kişinin canı yandı çok...”</p>
		<p>“Şimdi ne olacak?”</p>
		<p>“Gidince kendi gözlerinizle göreceksiniz genç arkadaşım. İstanbul kaynıyor. Herkesin eşit haklara sahip olduğu bir Osmanlı ülkesinin artık hayal değil hakikat olduğu söyleniyor.”</p>
		<p>Durakladı.</p>
		<p>“Ama sizin kuşkularınız var.”</p>
		<p>“Elbette var. Osmanlı’nın üzerinde bir hürriyet hayaleti dolanıyor ama nihayete varacak mı, emin değilim. Sultan Hamit kuvvetini kaybetti ama halen tahtta. O bir entrika ustasıdır. Aklı oyuna, kumpasa çok iyi çalışır. Yüzlerce dedektif romanı tercüme ettirdiğini biliyor muydunuz? Ya, şaşırdınız değil mi? O büyük Türk, o Doğu’nun esrarlı sultanı sarayında oturmuş Sherlock Holmes’un maceralarını okuyan kurnaz bir ihtiyardan başka bir şey değil aslında... Sizin benim için zaman geçirmekten başka bir işe yaramayan o meraklı hikâyeler zalim bir hükümdarın kanlı hesaplarının prova sahnesi olabiliyor. Ayrıca mesele zannettiğinizden çok daha derin...”</p>
		<p>“Ne gibi?”</p>
		<p>“Mesele sadece bir despotun gitmesi değildir. Hamit öyle ya da böyle gidecek, son günlerini yaşıyor. Eğer halk hürriyete hazır değilse, bir despot gider başkası gelir. Şimdi beni düşündüren asıl bu tehlikedir. Ne yazık ki bunu ne Avrupalılar ne de Osmanlılar anlıyor.”</p>
		<p>“Genç Türkler peki, onlar anlamıyor mu?”</p>
		<p>“Bazıları... Ama çoğunluğu meselenin derinine inmek istemiyor. Sadece askerî hamlelerle Hasta Adam’ın iyi edileceğini zannediyorlar. Oysa en başta yapılması lazım gelen merkez fikrinden kurtulmaktır. Vilayetlerin merkez için olması doğru değildir. Merkez, vilayetler için olmalı. Bakın siz içinde yaşıyorsunuz, Fransa niçin geri gidiyor?”</p>
		<p>Geri mi gidiyordu? Bozuntuya vermedim. Acaba Victor ne derdi bu duruma?</p>
		<p>“Niçin?”</p>
		<p>“Merkeziyetçilik yüzünden. Anglosaksonların başarısı da buradan ileri geliyor. İnsan tabiatına en uygun içtimai müesseseleri kurmuşlar... Ama bizim Genç Türkler... idealistler, güzel ama meseleyi basit bir iktidar devri olarak görüyorlar.”</p>
		<p>Evet, bu minvalde ilerleyen sohbetten aklımda kalanlar böyle Alex. Sabahattin Bey, son derece kibar, eğitimli, akıllı bir adam. Onunla bu şekilde tanıştığım için memnunum. Bakalım fotoğrafını çekmeye ikna edebilecek miyim?</p>

		<p class="note">En kısa zamanda yeniden yazacağım.</p>

		<cite>Dostun F.</cite>

	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f11"><a class="si-backref" href="#ref_f11">11.</a><span class="si-footnote-text"> (Lat.) Şimdi aşkın ne olduğunu biliyorum. (Ç.N.)</span></div>
	</div>
	</body>
</html>