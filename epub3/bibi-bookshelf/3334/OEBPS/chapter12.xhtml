<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">25 Eylül 1908, Cuma</p>

		<p class="entry">Sevgili Alex,</p>

		<p>Mektubun Isabelle’inkiyle birlikte geldi. Çifte sevinç!</p>
		<p>İyi olduğuna sevindim. Daha da iyi olacaksın. Unutma: <em>vivere militare est.</em><a class="si-noteref epub-type_noteref" href="#f33" id="ref_f33">33</a> İştahsızlığını anlayabiliyorum. Ne de olsa bir hastane orası. Hele Paris’e bir dönelim, bir horoz kızartması, yanında da en sertinden bir Bordaeux! Bak nasıl açılıyor iştahın. Ama biraz sabretmemiz gerek, doktorların dediklerine uymak dışında bir çare yok. Lütfen tercümeyi bitireceğim diye kendini hırpalama. Biraz da keyfin için oku. Leroux’nun kitabı güzel çıktı. <em>Sarı Odanın Esrarı!</em> Kapalı bir odada işlenmiş bir cinayet nasıl çözülür? Heyecanlı bir akıl yürütme hikâyesi. Bilirim, sen zamanı boşa harcamaktan nefret edersin. Ama bir seferlik sadece kendin için oku, hatta okuma, dinlen, hayaller kur, rüyaya dal. Mühim olan, eski kuvvetini kazanman. Ondan sonra her istediğini yaparsın.</p>
		<p>Gelelim Sophie meselesine... Annenin halen kızgın olmasını anlayabiliyorum, hak vermiyorum tabii ama anlayabiliyorum. Sen onun sevgili oğlusun. Hayır, kaşlarını çatma, laf olsun diye söylemiyorum. Sana her annenin oğluna gösterdiği tabii şefkati asla göstermediği için serzenişte bulunurdun biliyorum. Ama Georgette Valané de herhangi bir kadın değil Alex, onun anneliği alelade bir kadınınkinden elbette farklı olacaktı. Zaten bu yüzden sen de çok acayip bir adam olmadın mı? Kendimden biliyorum Alex, sanatçı bir annenin oğlu olmak hem çok zor hem de çok değerli bir şey. Ben de hissederdim annemin içinde başka, farklı, yabancı bir ateşin yandığını... Bu bana ya da Feride’ye olan sevgisinden başka bir ateşti. Tiyatroya duyduğu aşktı. Biliyor musun Alex, bizim kardeşten ileri bir dostluğumuzun olması da bundan, annelerimizin kendilerine has şahsiyetler olmasından kaynaklanıyor. Tabii yine de sana ve Sophie’ye karşı aldığı tavır kabul edilebilir gibi değil. Size mâni olamaz. Bir zamanlar annen için modellik yapması hiçbir mana ifade etmiyor bana göre. Peki Sophie ne diyor, haberleşebiliyor musunuz? Mektubunda hiç bahsetmemişsin. Bana sorarsan senin kararlı olduğunu görürse annen daha fazla karşı koyamaz.</p>
		<p>Benim durumuma gelince... Isabelle’e yazmıştım ama eline ulaşıp ulaşmayacağını bilmiyordum. İşte bu ondan gelen ilk cevap. Mektubumu almış ve çok şaşırmış. Beklemiyormuş benim ona yazmamı. O kadar hareketli bir yerde bana yazmak aklınıza gelmez, gelse de vakit bulamazsınız diye düşünmüştüm, diyor. Burada yaşadıklarımdan bahsettim, çok çalıştığımı söyledim, hepsi o. Ne diyebilirim ki? İstikbal tam manasıyla bir muamma benim için. Nasıl bir hayatı yaşayacağımı tahmin edemiyorum ama hangi hayatı istemediğimi biliyorum: Taşrada fırıncılık yaparak ömrümü tüketmeyeceğim. Bunu yapamam Alex. Tabii o da müstehzi bir şekilde sitem ediyor. Sanki gemide geçirdiğimiz o ateşli saatler hiç yaşanmamış gibi mesafeli bir mektup... Ne bekliyordum ki? O halde ne demeye mektup yazdın, diye sorabilirsin. Verecek makul bir cevabım yok. Haklısın. Gördüğün gibi Isabelle’in mektubu sevindirdiği kadar hatta belki daha fazla endişelendirdi. Bir de çizdiği resmimi göndermiş. Tabii resmi elime alınca o ânı tekrar yaşadım, kafam da kalbim gibi karmakarışık oldu. Özledim. Isabelle’i mi yoksa Isabelle’le beraberken mutlu olan Fuat’ı mı, bunu bilmiyorum işte.</p>
		<p class="margined">Bu arada Mösyö Girard para göndermiş, hatta beklediğimden çok daha iyi iş çıkardınız, diye bir de not yazmış ama para aynı para. Ama Marcel’in başkalarına da fotoğraf sattığını duymuş, anlaşmamızda bu yoktu, diyor. Yol parasını verdi ya, hak iddia ediyor. Marcel de son derece müdanasız. Kendi bilir, istemezse almasın, diyor, neye güveniyor anlamış değilim. Bu hüzünlü kurbağa Marcel’in bir de keçi inadı var ki sorma.</p>
		<p>Charles’ın kitap fikrinin hoşuna gideceğini biliyordum, aslında tam sana göre işler. İş denir mi bilmiyorum, daha çok şehrin eski mahallelerinde define avcıları gibi gezip duruyoruz.</p>
		<p>Şehir Bizans’tan kalma surların yıkıntılarıyla çevrili, oralarda yaptığımız uzun yürüyüşlerde sur diplerine yaslanmış acayip evlerde yaşayan fakir insanlara, ölümü bekleyen yaşlılara, kapısına kilit vurulmuş kiliselere, başıboş hayvanlara, hangi zamanda yaşadığını bilmeyen yarı çıplak çocuklara rastlıyoruz. Bazen mandaların çektiği arabaların üzerine doluşmuş kalabalık ailelere bazen de tekinsiz bir iş çevirmeye gidiyormuş gibi görünen, yanımızdan dörtnala geçen karanlık suratlı atlılara rastlıyoruz. Doğrusu şehrin meskûn mahallelerinden uzaklaştıkça etraf iyiden iyiye korkutucu bir hal alıyor. Küçükken Halide’den dinlediğim o dehşet hikâyelerini hatırlıyorum. Eskiden, ıslahatçı Sultan Mahmut’tan önceki zamanlarda yeniçerilerin hüküm sürdüğü dönemlere ait korkunç olayları dinleyip az uykusuz kalmamıştım. Hatta bir tanesi hiç aklımdan çıkmaz.</p>
		<p>Yeniçerilerle ters düşen bir vezir idam edildikten sonra çıplak cesedi Atmeydanı’na bırakılır ibretiâlem olsun diye. Üstelik intikamcı yeniçeriler insan etinin mafsallara, romatizmaya iyi geldiğine dair bir laf çıkarırlar ve vezirin cesedini dilim dilim kesip dağıtırlar, tabii bu söylentiye inanan o kadar çok insan vardır ki, iki saat içinde vezirin sadece kemikleri kalır meydanda. Köpekler sıyıracak et bulamazlar, gece ay ışığında parıl parıl parlar beyaz kemikler. Yürüdüğümüz yıkık surların karanlık köşeleri bu intikamcı yeniçerilerin hayaletleriyle doluydu. Bu korkunçluğun ortasında yürürken Charles neşe içinde gevezelik ediyordu. Garip bir kendine güven var bu adamda. Sanki bu memleketin asıl sahibi kendisiymiş gibi hareket ediyor, hatta sadece buralar değil bütün dünya onunmuş gibi.</p>
		<p>Bu korkunç uzak mahallelerden birinde eski bir kiliseye gittik. Kilisenin papazı hemen bitişiğindeki küçük evinin önündeki bir masaya eski dua kitaplarını yığmış, parçalanmış ciltlerini tamir ediyordu. Uzaktan bakıldığında avlamış olduğu kuşları ayıklıyormuş gibi görünüyordu. Kara derili başsız kuşlar, garip şey, diye düşündüm ilk anda. Charles buranın çok istisnai bir kilise olduğunu söylemişti gelmeden önce. Sebebini sorduğumuzda, gittiğinizde görürsünüz, demişti. Bu yüzden, her şey bana olduğundan farklı ve acayip görünüyordu.</p>
		<p>Papaz ters bir adamdı. Bizi gördüğüne hiç de sevinmiş gibi davranmadı. Yabancılardan hoşlanmadığı her halinden belli oluyordu. Çocukluğumdan hatırladığım Rumca, Latinceden daha fazla işime yaradı papazla konuşurken. Az sonra bize etrafı dolaştırmayı kabul etti. Tabii bunda Charles’ın bağış kutusuna yüklü bir miktarda para bırakmasının da payı vardı. Kutunun üzerindeki bir parmak toz, kiliseye en son bağışın Fatih Mehmet zamanında yapıldığına şahitlik edebilirdi.</p>
		<p>Kilise hakikaten de Charles’ın dediği kadar eskiydi. İçerisi havasız ve rutubetliydi. Küçük bir cemaatin sığabileceği ahşap sıralar delik deşikti. Duvarlarda renkli ahşap ve gümüş karışımı ikonalar asılıydı. Her birinde azizlerin mucizeleri tasvir edilmişti. Bizim azizlerin Doğu kilisesinde ne hale geldiğini görsen şaşar kalırsın Alex. Yüzleri daha kırmızı, daha toparlak, daha barbar! İsa bile bizim Katolik dünyadakinden farklı. Ama asıl dikkatimizi çeken avludaki havuzdu. Aldığı yüklü bağış bile yüzünü bir an olsun güldürmeyen aksi papaz havuzun içine elini sokup yeşil yosunlu suyu dalgalandırdı. Bir iki tane kırmızı balığın parlayıp söndüğünü gördük.</p>
		<p>“Bu balıklara iyi bakın,” dedi.</p>
		<p>Baktık. Bildiğimiz süs balıklarıydı.</p>
		<p>“İstanbul barbarların kuşatması altındayken bu kilisenin papazı o kadar inançlı bir Hıristiyan’mış ki şehrin asla ve asla Türklerin eline geçmeyeceğine eminmiş. O gün de taze balık kızartıyormuş tavada. Birileri çığlık çığlığa Türkler şehre girdi, diye haber verince de inanmamış. Şu kızgın zeytinyağındaki balıklar tavadan çıkıp yürüseler ancak inanırım, demiş. Bunun üzerine balıklar tavadan fırlayıp bu havuza düşmüşler ve Tanrı’nın mucizesi, yarısı pişmiş halde yüzmeye başlamışlar. Ancak o zaman inanmış. İşte o yüzden bu balıkların yarısı kızıl yarısı sarıdır. Bakın...”</p>
		<p>Papazın kirli bir tırnakla taçlanmış sarı parmağıyla işaret ettiği havuza doğru tekrar baktık ve hikâyenin büyüsüyle değişmiş balıkların yüzlerce senedir orada yüzdüklerini hayal ettik. Marcel ışık uygun olmadığı için balıkların fotoğrafının iyi çıkmayacağını söylediyse de Charles’ın ısrarlarına dayanamayıp işini yaptı. Papaz kendi fotoğrafının çekilmesini kesin bir dille reddetti. Fotoğrafın insanın ruhundan bir parçayı eksilttiğini söyledi. Bir şey demedik, ne de olsa burası Doğu ve buranın Hıristiyan papazı bile aslında az buçuk kaçık oluyor, diye düşünüyordum ki Charles’la göz göze geldik. O da zannederim gülmemek için zor tutuyordu kendini. Eğlenceli bir adam kesinlikle. Sonrasında bu ziyaretimizi bir gazete yazısı gibi yazıp kendisine teslim ettim. Marcel’in çektiği fotoğraflar da şaşırtıcı derecede iyi çıkmıştı. İlk işimiz karşılığında Charles ikimize de yüklü bir ödeme yaptı.</p>
		<p>Bu arada asıl işimiz, yani Hasta Adam’ın değişen dünyasının kaydını tutma işimiz o kadar da iyi gitmiyor. Uzaktan çok açık ve basit görünen şeyler yakınına gittiğinde çok karışık bir hal alıyor. Burası Dersaadet, yani Osmanlı Devleti’nin, imparatorluğun başşehri ama sadece öyle mi? Bir yanda Avrupa devletleri, öte yanda Rusya ve diğer komşular, hepsinin menfaatlerinin sürekli olarak çatıştığı bir kumar masası gibi. Her yeni doğan günle birlikte yeni bir el dağıtılıyor, yeni oyunlar tezgâhlanıyor. Olaylara hâkim olmak çok zor. Bizim için Sabahattin Bey ve etrafıyla anlaşmak kolay oluyor ama başkalarıyla da görüşmemiz gerekiyor. Saray ne âlemde mesela? Bütün bu hareketin başını çekenler, yani anayasanın yürürlüğe konması için sultanı zorlayan İttihat ve Terakki Partisi’nin ileri gelenleri ne planlıyorlar? Sultanın seçimleri yapmayı kabul etmiş olması geri dönüşü olmayan bir merhale midir yoksa eskiden olduğu gibi yine anayasayı askıya alabilir mi? Bu arada Bulgarlar istiklallerini ilan ettiler. Aslında o da tuhaf bir olay, arkasında ne gibi güçler var, doğrusu kestirmek kolay değil. Biz bu gibi meselelerin yakınına bile ulaşamıyoruz, sadece Sabahattin Bey’in faaliyetlerini takip ediyoruz. Gerçi bu da az şey değil. Osmanlı’nın müstakbel sultanı olacağını düşündüğümüz Sabahattin Bey, tahminlerimizi boşa çıkarmayacak gibi görünüyor, bir parti kurdu mesela. Gerçi kendisi bilfiil işin içinde görünmüyor ama Ahrar Partisi tamamen onun kontrolünde. İki yerde konuşma yaptı, ikisinde de oradaydık. Biri Varyete Tiyatrosu’nda bir buçuk saatlik bir konferanstı. Marcel Türkçe anlayamadığı için çok sıkıldı tabii. Durmadan gözlüğünü temizledi, mendilini eliyle düzeltti, katladı, açtı, yeniden düzeltti. Oysa Sabahattin Bey bence çok iyi bir hatip. Konuşmasının özeti şuydu:</p>
		<p>İstibdat bir sultanın inhisarında olan bir mesele değildir. Yani o değil de bu gelsin demekle hiçbir şey halledilemez. Bu bir hükümet meselesi olmaktan çok, içtimai bir konudur. Evet, aynen böyle, dedi. Hatta şöyle bir örnek verdi: “Eskiden, istibdat devrinde çocuklar ailelerinden medet umarlardı, aileler ait oldukları cemaatten yardım beklerler, cemaatler de hükümetin eline bakarlardı. Bu yanlış bir terbiyedir, bundan ne kadar çabuk kurtulursak, o kadar yükseliriz. Ferdin önemini kavramamız gerekir. Anglosaksonların başarısı ferdiyetçilikten kaynaklanmaktadır. Orada çocuklar istikballerinin kendi çalışmalarından geçtiğini idrak etmişler ve bu şekilde hareket etmektedirler.”</p>
		<p>Doğrusu kulağa hoş gelmekle birlikte, Osmanlı bin senelik alışkanlıklarını kolayca değiştirebilir mi? Sabahattin Bey’in konuştuğu fesli bıyıklı kalabalığa baktım, çoğu hak verircesine kafalarını sallayarak dinliyorlardı ama kafalarının içindeki kemikleşmiş düşüncelerden kurtulmaları mümkün müydü? Sabahattin Bey’e sorarsak cevap evettir. Daha düne kadar sarıkla dolaşan Türkler şimdi fes giymiyor mu? Peki, kıyafet değiştirir gibi zihniyet değiştirmek mümkün müdür? Bu gibi sorular aklıma üşüştüğünde kendi halimi düşünüyorum. Ben burada doğdum, evet annem bir Fransız’dı ama ben Doğu’nun havasını soludum, sokaklarında koştum, tatlı sularından içtim, lisanını okudum yazdım. Ama sonra dokuz yaşında toprağımdan koparılıp uzak bir ülkenin iklimine teslim edildim. Bu sefer de oranın huyunu suyunu edindim. Şu anda kendimi fikren bir Fransız olarak görüyorum ama içimde bir yerlerde Doğu’nun yaşadığını da biliyorum. Doğmuşum, ölmüşüm, yeniden doğmuşum. Böyle bir his. Belki ileride, Sabahattin Bey’in tasvir ettiği istikbalde benim gibi insanlardan oluşacak bu memleket. Kim bilir? Burada zaman o kadar hızlı akıyor ki Alex! Paris’te bir ayda, hatta bir senede olan hadiseler burada bir günde oluyor sanki. Herkeste müthiş bir faaliyet var. Senelerdir hasret çekilen hürriyet nihayet gelmiş. Yakında seçimler yapılacak. Ama asıl önemlisi; farklı din ve mezheplerden insanlar arasında müthiş bir birlik beraberlik hissinin hâkim olması. Sabahattin Bey, eski hükümetin Müslüman, Ermeni, Rum, Bulgar, Musevi cemaatlerin arasını bozarak, onları birbirine düşürerek müthiş bir cins ve mezhep ayrımına sebep olduğunu, bundan böyle bütün bu milletlerin kanun önünde eşit olacaklarını, hepsinin el ele vererek barış içinde yaşayacaklarını söyleyince salonda kopan alkışı görseydin... Hakikaten bir ihtilal bu, diye düşünürdün. Ancak ihtilal zamanlarına has bir iyimserlik ve hareketlilik göze çarpıyor. Geçen mektuplarımla gönderdiğim kartpostallardaki temenniler büyük ölçüde hakikati aksettiriyor. Bilhassa farklı dinlere mensup cemaatlerden insanlar artık eşit olacaklarına inanıyorlar. Umalım ki hakikat olsun.</p>
		<p>Tabii Sabahattin Bey çok faal. Tiyatrodaki konferansından sonra bir konserde de konuşma yaptı. Konser zaten bir hayır işiydi. Biz gelmeden önce, ağustos ayında büyük bir yangın olmuş, iki bin beş yüz ev yok olmuş, Çırçır Yangını diyorlar. İstanbul’un yangınları çok meşhur Alex; çünkü binaların çoğu ahşap. Şiddetli zelzeleler olduğu için ahşap bina tercih ediliyor, hem daha da ucuz. Ama bir yangın çıkıyor, şehrin büyük bölümü yok oluyor ve ardından yeniden kuruluyor. Bu sefer de öyle olmuş. Ama bu yangının Allah tarafından yollandığını söyleyen istibdat yanlıları türemiş. Anayasanın yürürlüğe konması Sultan Abdülhamit’in haklarına bir tecavüz manasına geldiği için taraftarları böyle bir şayia yaymışlar. İnanılmaz bir gaddarlık. Neyse ki biz geldikten hemen sonra bu yangının müsebbipleri yakalanmış. İşte, geliri bu yangından zarar görenlere verilecek bir konserdi gittiğimiz. Bebek’te, Boğaziçi’nin en şirin semtlerinden birinde. Meşrutiyet yanlıları bilhassa bu yardımlaşma faaliyetine önem veriyorlar. Hürriyet havası her manada içtimai hayatı değiştiriyor. Konserden sonra Sabahattin Bey’in partisinin programını hazırlayan hukukçu Kont Ostrorog, dinlerin ve mezheplerin birbirleriyle uyumlu geçinebilmesinin önemini vurgulayan bir konuşma yaptı. Sabahattin Bey daha önce konferansta dile getirdiği düşüncelerini tekrar etti. Askerî bir bando klasik eserler çaldı.</p>
		<p>İşte şimdilik İstanbul’dan haberler bu kadar.</p>
		<p>Az önce Isabelle’e yazdığım mektubu tekrar açıp okudum. Yine mesafeli, ümit vermeyen bir eda var yazdıklarımda. Onca şey hiç yaşanmamış gibi davranıyorum. Kaypaklık bu. Neden dosdoğru onu ne kadar özlediğimi yazmıyorum? Çünkü emin değilim. Kafam karmakarışık. Sadece aklım değil kalbim de karışık. Akşamın son ışıkları İstanbul’un saçını başını karıştıran lodosla birleşince insanda akıl bırakmıyor. Martılar bile uçacakları yeri şaşırıyorlar. Ben ne tarafa uçmalıyım Alex?</p>

		<p class="note">Sevgiler,</p>

		<cite>F.</cite>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f33"><a class="si-backref" href="#ref_f33">33.</a><span class="si-footnote-text"> (Lat.) Yaşamak savaşmaktır. (Ç.N.)</span></div>
	</div>
	</body>
</html>