<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="date">Sabah</p>
		<p class="margin-high">Yatağın içinde, kucağımda defterle uyuyakalmışım. Köpeklerin havlamalarıyla uyandım. Havalar soğudukça, insanlar evlerinin içine sindikçe onlar da açlıktan nereye saldıracaklarını bilemiyorlar. Kurban Bayramı da geçti, o zaman çıkan kemikler çoktan yok oldu. Hepsi açlıktan delirmiş durumda. Beni tanımalarına rağmen bazen hırlıyorlar. Elebaşlarının bir işaretini bekliyorlar. Her şey ona bağlı. Her mahallenin bir çetesi var, kimin kim olduğu belli. Başka bir mahallenin köpeği kazara mahalleye gelirse işte o zaman ölümlerden ölüm beğensin. Dünyayı dar ediyorlar. Zaten yoluk olan sarı kürkleri iyiden iyiye yaralanıp bereleniyor. Eğer çok çaresiz ve genç bir köpekse yapacağı tek şey yere iyice yatıp yaltaklanmak, çetenin kavgacı gençlerinin hırlamalarına ve tacizlerine boyun eğmek. Yaltaklanmak, köleleşmek! İşte o zaman elebaşı olan köpek, yeni gelenin aralarına katılmasına izin veriyor. İnsanlara gelince, mahallede oturanları tanıyorlar tabii. Mahalleli her zaman bir yemek bulma imkânı. Bunlar aslında hayvanların dilencileri. İnsanların verdikleri yiyecekler olmasa açlıktan ölecekler. Bu yüzden de kendilerini mahallenin bekçileri zannediyorlar. Yabancılara karşı kuşkucu ve zaman zaman da saldırganlar. Aslında hepsi biliyor insanların kendilerinden üstün olduğunu. Ama yine de bir zayıflık görürlerse affetmezler. İnsanlar gibi... Bazen yüzlerine dikkatle baktığımda onları da insan gibi görüyorum, işte şu Victor’un biraz uzun suratlısı, şu kör ne kadar da Mösyö Girard’a benziyor, diyorum ya şu kılkuyruk, başını omuzlarının arasına kıstırışı bile aynı Laurent. Paris’i özlemişim galiba. Okuldan, barlardan tanıdığımız ne kadar insan varsa suratları köpeklerin yüzlerinde beliriyor. Sanki biri büyü yapmış, Fransa’da ne kadar tanıdığım varsa hepsini köpeğe çevirmiş. Beni seyretmek için toplanmışlar. İstanbul’un sokaklarında beni bekliyorlar. Gâvur köpek! Bu lafı o kadar çok duyarsın ki sokakta. Merhaba gibi alelade bir laf Türkler için. Belki de o yüzden... bu insanlarla damarlarımda aynı kanın aktığına bazen inanamıyorum. Bazen de inanıyorum. Damarlarımda dolaşan kan... Lanetli kan. Isabelle... Bir meleğin ölümüne sebep oldum. Benden daha katili var mı? Belki de var. Kendini öldürenlerin cehennemin hangi katında olduğunu hatırlıyor musun Alex? Azılı katillerle aynı yerde olmalı. O zaman babama kavuşacağım demektir.</p>
		<p>Neler yazıyorum sana böyle Alex!</p>
		<p>Sinirlerim çok bozuk.</p>
		<p>Bir süre yalnız kalmamalıyım.</p>
		<cite>F.</cite>
	</div>
	</body>
</html>