<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gölgeler ve Hayaller Şehrinde</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="container html5_section">
		<p class="entry">Sevgili Alex,</p>

		<p>Sana Isabelle’den bahsetmiş miydim? <em>Vera incessu patuit dea.</em><a class="si-noteref epub-type_noteref" href="#f63" id="ref_f63">63</a> Çok farklı biri. Bir zamanlar melekmiş, İstanbul’u barbarların istilasından korumakla görevliymiş ama sonra her şey tersine dönmüş. Önce tanrılar ölmeye başlamış. Ardından melekler... Geçici bir vaziyet olduğunu düşünmüşler, bir müddet ümit etmeye devam etmişler. Ama her yeni gün başka bir renk yok olmuş dünyadan. O zaman Isabelle de pes etmiş, sislerin içine gizlenmiş. Sadece sabah çok erken saatlerde görünür olmuş. Bir de yunusların neşesinde.</p>
		<p>Babamın intikamını alamamak içimi çürütüyor. Ahmet Mithat Efendi’yi öldürmem gerekiyordu. Yapamadım. Aslında iyi bir adam. O da buranın esiri. Bu şehirde bir şey var Alex, herkesi esir ediyor. Gönüllü esaret.</p>
		<p>Artık delirmekten korkmuyorum. Akıl dediğimiz de deliliğin soğukkanlı hali.</p>
		<p>Yürüyorum Alex, İstanbul’un sokaklarında yürüyorum. Siyah, gri kıyafetli adamlar var her yanda. Hasta Adam iyileşebilecek mi? Havada henüz başlamamış bir savaşın kokusu var. Lodos dedikleri rüzgâr esmeye başladığında Alex, Boğaz’ın suları ters döner. Dibe batmış ne varsa yüzeye çıkar. Köpek, at, koyun leşleri, cesetler, şişmiş ölüler, inatla sırıtan ölü fareler... İstanbul devasa bir leş panayırına dönüşür. Herkesin başına ağrılar girer. İstanbul halkı kendinden kaçmak, bedeninden dışarı çıkmak, nefes almak ister. İşte yine öyle bir hava var. İnsanlar öldürülüyor. Kasaturalarla, kurşunla, bıçakla... Sokakta, köprüde, meydanda... Askerler Makedonya’dan geliyor hürriyeti korumak için... Hürriyetin ne olduğunu artık kimse bilmiyor. Sultanlar değişiyor, askerler değişiyor, insanlar hep aynı.</p>
		<p>İnsanlar kendilerinin iyi olduğunu zannediyor Alex. Rüya görenin rüya gördüğünü fark etmemesi gibi heyecanla yaşamaya devam ediyorlar.</p>
		<p>İnsanlar, biz iyiyiz, diğerleri kötü, diyor. Hep aynı şey. Hayır bunları söyleyen bir deli değil Alex. Bunlar her gün rastladığım adamların lafları. Prens Sabahattin’i de tutukladılar. Sonra serbest bıraktılar ama her şey bitti. Hürriyet bir rüyaymış kimsenin uyanmak istemediği. Sırtında babasının cenazesini taşıyan bir adama ümit bağlamak belki de hataydı, bilmiyorum. Ne acayip bir olay Alex. Sabahattin Bey babasının cenazesiyle geliyordu İstanbul’a, ben her şeyden habersiz eşlik ediyordum ona. Oysa şimdi kendi babamın cenazesini aklımın içinde taşıyorum gittiğim her yere. O günlerde yazdığım mektupları okuyorum da bazen hayret ediyorum bu tesadüfe. Çok mu fazla manalar atfediyorum olup bitenlere? Bu da bir nevi delilik olmasın, alakasız şeyleri birbirine bağlama huyu...</p>
		<p>Ben çok yorgunum.</p>
		<p>Buraya ait olamamaktan yoruldum. Ama gidemiyorum da... Paris’e de ait değilim çünkü. Charles, Marcel, Evelyn, Margaret, hepsi başka bir yere ait olmanın güveniyle istedikleri yere gidebiliyorlar. Gittikleri yerde de durmayacaklar belli ki. Ben onlara benzesem de onlardan biri değilim. Acı bir tecrübe. Hayaletlerin niçin kimi binalarda hapis kaldığını şimdi anladım. Ben ve benim gibiler bu şehrin hayaletleri. Melez mahluklar. Onlarsa seyyah. Çoktan bitmiş bir hikâyeyi tekrar yaşamak isteyen eğlence düşkünleri. Onlara boşuna kızdım Alex. Ateşe verdim her yeri. Öfkem kendimeydi, biliyorum. Hiçbir yer yok benim için. Onları kıskanıyorum. Kendinden emin insanları. Herkesin bir evi, bir toprağı var. Ben gökyüzünde uçan kimsesiz bir tohumum. Bütün rahimler ölü benim için.</p>

		<p>Ben de senin gibi çoktan öldüm Alex. Baudelaire’in şu şakacı mısraları benim hakikatim oldu:</p>

		<div class="poem html5_section">
			<span>Ben öldüm ve hiç şaşırmadım, korkunç bir şafak</span>
			<span>Sarıp sarmaladı beni. Hepsi bu mu?</span>
			<span>Perde açık ve ben halen bekliyorum.<a class="si-noteref epub-type_noteref" href="#f64" id="ref_f64">64</a></span>
		</div>

		<p>Belki de ben artık her şeyi kendime göre okuyorum. Halen bekliyorum. Neyi beklediğimi bilmeden.</p>
		<p>Kuyuyu tamamen kazdım Alex. Belime bir ip bağlayıp içine indim. Karanlık çamurlu zemini kazmaya devam ettim. Duvarlarda merakla kafalarını ileriye doğru uzatan kör solucanlar etimin kokusunu alıyorlardı. Bana doğru kıvrılıp bükülmelerinde şehvetli bir yan vardı. Beni kendi içlerine almaları an meselesiydi. Şu ıslak karanlığın içinde uykuya dalsam bir daha uyanmayabilirdim. Oysa yukarıda masmavi bir bahar vardı. Çıktım.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f63"><a class="si-backref" href="#ref_f63">63.</a><span class="si-footnote-text"> (Lat.) Yürüyüşünden anlaşıldı hakiki bir tanrıça olduğu. (Ç.N.)</span></div>
		<div class="si-footnote html5_aside epub-type_footnote" id="f64"><a class="si-backref" href="#ref_f64">64.</a><span class="si-footnote-text"><em>. J’étais mort sans surprise, et la terrible aurore / M’enveloppait. — Eh quoi! n’est-ce donc que cela? / La toile était levée et j’attendais encore.</em> (Ç.N.)</span></div>
	</div>
	</body>
</html>