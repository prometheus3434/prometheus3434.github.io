<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>17</h2>
<p class="bosluk4"></p>

<p>İnsanlar cepheden dönüyor.</p>

<p>Gruplar halinde geliyorlar. Belli mevsimlerde gelen balıklar gibi akın ediyorlar kente. Yazgıları, cepheden dönenleri batıya sürüklüyor. Son iki ayda yuvasına dönen tek insan görmemiştim. Şimdi ise peş peşe, akın akın geliyorlar. Rusya’dan, Sibirya’dan ve Doğu ülkelerinden.</p>

<p>Oradan oraya sürüldükleri yılların tozu çizmelerinde ve yüzlerinde. Üzerindeki giysiler paramparça. Ellerindeki bastonlar eskimiş, yıpranmış. Hep aynı yönden, aynı yoldan kente varıyorlar. Trenle değil, yürüyerek. Kimbilir kaç yıldır evlerinden uzak oradan oraya sürüldüler...</p>

<p>Benim gibi pek çok ülke ve pek çok yabancı yaşam görmüşler. Onlar yersiz yurtsuz insanlar. Acaba şimdi evlerine dönerken hepsi sevinçle mi dolu? Aralarında, küçük köy ve kasabalarına, eş ve çocuklarının yanına dönmek yerine yıllarca kaldıkları büyük topraklarda yaşamak isteyenler var mı?</p>

<p>Belki de şimdi yurtlarına istedikleri için değil, zorlandıkları için dönüyorlar... Mevsimine göre yola çıkan balık sürüleri gibi onlar da akın akın batıya geliyorlar.</p>

<p>Zvonimir ve ben saatlerce kent dışındaki barakaların önünde durduk ve gelenler arasında tanıdık bir yüz aradık.</p>

<p>Çok insan geçti gitti önümüzden. Aralarında tanıdığımız hiç yoktu. Biz de onlar gibi düşmana ateş etmiş, günlerce açlık çekmiştik. Son yıllarda yaşamında binlerce insan yüzü gören kişi, önünden geçenlerin arasında tanıdık birilerini bulmakta güçlük çekiyor. Akıp giden insanlar balıkları andırıyor, hepsi birbirine benziyor.</p>

<p>Önümden geçenler arasında mutlaka ölümü birlikte hissetmiş olduğum biri var. Fakat çok yazık, şimdi ne ben onu tanıyorum, ne de o beni tanıyor. Yaşamımızın en dehşetli anında aynı korkuyu yan yana yaşamıştık. Bu hüzün bana bir rastlantıyı anımsattı. Bir tren yolculuğunda benimle aynı kompartımanda oturan bir kız bana yabancı gelmemişti. Fakat o kimdi? Yıllar önce aynı yatağı paylaşmış olduğum bir kız mıydı, yoksa sadece çamaşırlarımı yamamış bir kız mıydı?</p>

<p>Ülkelerine dönenlerden bazıları bizim gibi burada kalmak niyetinde. Hotel Savoy’un odaları doldu. Şimdi Sançin’in de odasına yeni bir müşteri var. Alexander arada sırada kullandığı 606 numarayı üç günlüğüne başkasına vermek zorunda kaldı. Otel müdürü, sürekli kullanılmayan odaları böyle durumlarda başkalarına kiralamak hakkına sahip olduğunu iddia etti.</p>

<p>Resepsiyona anahtarımı bırakırken Alexander’ın Ignatz’la tartıştığına tanık oldum.</p>

<p>Hotel Savoy’a verecek parası olmayanlar da barakalarda yatıp kalkıyordu.</p>

<p>Sanki bir yerlerde yeni bir savaş başlayacak. Barakaların bacalarından yine dumanlar çıkıyor, kapı önlerinde fırlatıp atılmış patates kabukları, meyve çekirdekleri ve çürümüş kirazlar duruyor. Kirli çamaşırlar yıkanmış, barakalar arasına gerilmiş iplerde kurutuluyor.</p>

<p>Kentin sokaklarında tuhaf bir hava esiyor.</p>

<p>Cepheden dönen insanlar arasında dilenenler de yok değil. Cepheye bir zamanlar güçlü kuvvetli, gurur dolu gitmiş olan bu erkekler şimdi yaptıklarından hiç utanmıyor. Barakalarda kalanlardan çok azı iş arıyor. Çevredeki çiftlik evlerinden, samanlıklardan bir şeyler çalıyorlar, tarlalardan patates söküyorlar, tavuk ve kazları öldürüyorlar. Çaldıkları her şeyi yatıp kalktıkları barakalara götürüp kesiyor, pişiriyor ve yiyorlar. Barakaların çevresinde doğru dürüst tuvalet çukurları yoktu. Çoğu insan tuvalet ihtiyacını yol kenarlarına gideriyordu.</p>

<p>Kanalizasyonu olmayan kent, eskisinden daha çok kokmaya başlamıştı. Havanın kapalı olduğu günlerde tahta kaldırımların kenarında uzanan dar kanallarda, fabrikaların atığı olan siyah-sarı çamurlu bir mayi, buharlar çıkararak akıp gidiyordu. Burası Tanrı’nın lanetlemiş olduğu bir kentti. Sanki talihsizlik ve kükürt yağmuru, günahkârlar kenti Sodom ve Gomora’ya değil de bu kentin üzerine inmişti.</p>

<p>Tanrı bu kenti endüstriyle cezalandırmıştı. Endüstri Tanrı’nın vermiş olduğu en büyük cezadır.</p>

<p>Burada yaşayanlar savaştan dönen insanlara son aylarda alışmıştı. Hiçbir resmî makam onlardan rahatsız olmuyordu. Hiçbir şeyden çekinmeyen, korku nedir bilmeyen bu insanlar olsa olsa kent polisini rahatsız ediyordu. Ancak onlar da zorluk çıkarıp karışıklık yaratmak istemiyordu. Ne de olsa Neuner’in grev yapan işçileri yeterince huzursuzluk yaratıyordu. Arada sırada çıkan çatışmalara barakalarda yaşayan insanlar da katılıyordu.</p>

<p>Rusya’dan geliyorlardı. Onlar büyük devrimin nefesini beraberlerinde getirmişlerdi. Bir yanardağın uzaklara lav püskürtmesi gibi onlar da devrimi batıya taşımışlardı.</p>

<p>Kent dışındaki barakalar uzun süre boş kalmıştı. Şimdi onlara hareket gelmişti. Sanki bugün veya yarın herkes ayaklanıp yürümeye başlayacaktı. Akşam olunca içyağından yapılmış mumların zayıf alevi barakaları aydınlatmaya çalışıyordu. Fakat oralarda kalan insanlar çılgınca eğleniyordu. Kentten gelen kızlar cepheden dönenlerin eğlencesine katılıyor, sert içkiler su gibi akıyor, dans ediliyor ve frengi yayılıyordu...</p>

<p>Heyecandan ve kargaşadan hoşlanan asker dostum Zvonimir’de barakalara gidiyor. Günlerini yarı aç yarı tok geçiren insanlara kentteki varlıklı kişilerden ve Hotel Savoy’un barındaki yarı çıplak genç kızlardan söz ediyor, fabrikatör Neuner’e de sövüp sayıyor.</p>

<p>“Biraz abartıyorsun,” diyorum Zvonimir’e.</p>

<p>“Böyle yapmazsan senin tek bir sözüne bile inanmazlar,” diye yanıt veriyor.</p>

<p>O, Sançin’in ölümünden söz ederken, bilmeyenler Zvonimir’in yaşlı adamın son saatlerinde yanı başında durduğunu sanır.</p>

<p>Zvonimir çok iyi bir anlatıcı. Onun konuşmalarında insan gerçek yaşamının nefesini hissediyor.</p>

<p>O konuşurken cepheden dönmüş insanlar sessizce dinliyor, şarkılar söylüyorlar. Herkes doğduğu toprakların şarkılarını söylüyor. Çekoslavakya’dan, Almanya’dan, Polonya’dan, Sırbistan’dan şarkılar. Hepsi de hüzünlü, yüksek sesle, hatta bazıları kükrer gibi söylenen şarkılar. Kimi an oluyor sesler eski bir laternayı andırıyor, kimi an oluyor sanki kentin boş sokaklarını dev kilise çanlarının sesi dolduruyor.</p>

<p>Cepheden dönenlerden bazıları aşevinde yemek kuyruğuna giriyor. Zvonimir’de onların arasında. Ben de sıraya giriyorum. Zvonimir, yemeğin lezzeti iyi, diyor. Ona hak veriyorum.</p>

<p>“Amerika!” diyor.</p>

<p>Kuru fasulye çorbası oldukça koyu. Kaşık tabakta, toprağa sokulmuş bir kürek gibi dimdik duruyor. Herkesin damak tadı başkadır. Ben koyu kıvamlı patates ve kuru fasulye çorbalarını severim.</p>

<p>Pencereleri hiç açılmayan, yerleri süpürülmeyen, masaları temizlenmeyen aşevinin her köşesinden yükselen pis kokular, pişen yemeklerin kokusuna karışıyor.</p>

<p>İnsanlar masalarda dip dibe oturuyor, dirsekleri birbirleriyle savaşıyor. Ruhları barış dolu, bakışları dostça. Ordularıysa birbirlerine saldırıyor.</p>

<p>Çevresi ferah olan, sıkışıklık içinde yaşamayan insan huzur içindedir. Büyük lokantalarda rahat oturdukları için birbirlerine el sallayıp selâmlaşırlar. Phöbus Böhlaug’un evinde kimse birbiriyle tartışmaz. Çünkü orada çok yer vardır, insanlar birbirlerine uzak dururlar. Bir yatakta iki kişi yattığında yer arayan bacaklar, kollar çarpışır; eller, üstlerini örten tek yorganı çekiştirir.</p>

<p>Öğlen saat yarımda uzun bir insan kuyruğunda bekleşiyoruz. En öndeki canı sıkkın polis, elindeki kılıcı sallayıp duruyor. Bekleşenleri yirmişerli gruplarla içeriye alıyorlar. Ben Zvonimir’le yan yana bekliyorum.</p>

<p>İnsanlar çok yavaş ilerlediği için Zvonimir küfür ediyor. Sonra polisin yanına gidip öfkeyle konuşuyor. Ancak bekleşenlerle konuşmasına izin verilmediğinden olacak, polis ona yanıt vermiyor.</p>

<p>Zvonimir senlibenli konuşup adama “Arkadaş” diye hitap ediyor. Adam hâlâ yanıt vermeyince, bir polisin suskun kalmaya hakkı olmadığını söylüyor.</p>

<p>“Arkadaş, sen bir balık gibi suskunsun!” diyor Zvonimir. “Yaşayan bir balık gibi değil, içi soğanla dolu, pişirilmeyi bekleyen bir balık gibi! Bizim oralarda konuşmayı bilen insanları polise alırlar. Benim gibilerini!”</p>

<p>Kuyrukta bekleşen birkaç kadın şaşkın şaşkın bakıyor. Zvonimir’in söylediklerine gülmek istedikleri, fakat çekindikleri yüzlerinden belli.</p>

<p>Zvonimir’le baş etmesinin zor olduğunun farkına varan polis bıyıklarını şöyle bir sıvazladıktan sonra konuşuyor:</p>

<p>“Yaşam sıkıcıdır. Konuşacak konu yok ki...”</p>

<p>“Bak arkadaşım,” diye Zvonimir sözünü kesiyor. “Sen savaşa katılmadığın için böyle düşünüyorsun. Sen askerî poliste görev yapıyorsun. Cephede siperde yatan ve ölümü bekleyenin konuşacak çok şeyi vardır.”</p>

<p>Sırada bekleyen birkaç kişi gülüyor. Polis yanıt veriyor:</p>

<p>“Bizim de yaşamımız tehlike altındaydı!”</p>

<p>“Evet,” diyor Zvonimir. “Korku nedir bilmeyen bir asker kaçağını yakaladığınızda yaşamınız tehlike altındaydı... Sizi anlıyorum.”</p>

<p>Cepheden dönenler dostumu seviyor. Polis ise sevmiyor.</p>

<p>“Sen bir yabancısın,” diyor. “Ve çok konuşuyorsun.”</p>

<p>“Arkadaş, ben savaştan evine dönen biriyim. Burada bir süre kalmaya hakkım var. Çünkü ülkemin hükümeti senin hükümetinle bir anlaşma yaptı. Fakat sen bunu anlamıyorsun. Benim ülkemde senin hemşerilerin yaşıyor. Burada saçımın bir teline zarar geldi mi, benim hükümetim hemşerilerinin kafasını keser. Anladığım kadarıyla sen politika nedir bilmiyorsun. Bizde ise her polis, mesleğe başlamadan önce politika üzerine sınava girmek zorundadır.”</p>

<p>Bu gerekçelerin doğruluğu karşısında adam susuyor.</p>

<p>Zvonimir sık sık öfke dolu konuşuyordu.</p>

<p>Sırada çok beklediğinde öfkelenip küfür ediyor. İçeriye girip çorbasını aldığında da öfkesi dinmiyordu. Çorba ya soğumuştu, ya tuzsuzdu, ya da çok tuzluydu. Orada bekleşen insanların da keyfini kaçırmayı başarıyordu. Sıradakiler seslerini yükseltiyor, öfkeyle bir şeyler söyleyip duruyorlardı. Tezgâhın arkasındaki aşçılar da şaşırıyor, kendilerine emredilenden daha büyük porsiyonlar veriyordu. Zvonimir böyle anlarda huzursuzluğu artırmayı çok iyi biliyordu.</p>

<p>Fabrika işçisi kadınlar fakirlere dağıtılan çorbayı, yanlarında getirdikleri tencerelere doldurup akşam yemeği için evlerine götürüyordu.</p>

<p>Çorba o kadar koyuydu ki, soğutulduğunda kesekâğıdında taşınabilir veya ekmek arasına konup yenebilirdi. Her zaman lezzetliydi. İnsanlar ağır ağır yediği ve içeriye yirmi kişiden fazla alınmadığı için yemek dağıtımı üç saat sürüyordu.</p>

<p>Burada çalışan aşçıların durumlarından memnun olmadığı kulağımıza geliyordu. Ellerine geçen düşük maaşla bütün gün çalışmak istemiyorlardı. Yardım derneğinin aşevinde çalışan kadın elemanlar bir gün işe gelmedi. Zvonimir içlerinden birine “Yenge” deyince, onlar da aşevini kapatmakla tehdit etmişlerdi.</p>

<p>“Siz aşevini kapatırsanız, biz onu yine açarız!” diye karşılık veriyor Zvonimir. “Tabii Bay Neuner’i de bizi öğle yemeğine davet etmesi için zorlayabiliriz. Onun çorbası mutlaka buradakinden daha lezizdir.”</p>

<p>“Evet, Neuner...” diye mırıldanıyor fabrika işçisi kadınlar.</p>

<p>Görünümleri hiç de güzel değil. Hepsi bitkin, yüzleri solgun. İçlerinde hamile olanlar sanki hiç hoşlarına gitmeyen bir yükü taşıyorlar.</p>

<p>“Ormandan evine bir deste odun taşıyan,” diye konuşuyor Zvonimir, “akşama odasının sıcak olacağını bilir.”</p>

<p>“Greve gitmemiş olsalardı Neuner çocuk bekleyen bütün kadınlara ek maaş verecekti,” diyor kadınlar ve ağlıyorlar.</p>

<p>“Hayır, bunu yapmayacaktı,” diye Zvonimir karşılık veriyor. “Hep daha çok kazanmak isteyen Neuner böyle bir şey yapmaz.”</p>

<p>Neuner’in fabrikasında kıl fırçalar imal ediliyordu. Çiftliklerden gelen domuz kılları yıkanıp temizleniyor, onlardan fırçalar yapılıyordu. Bu fırçalar evlerde temizlikte kullanılıyordu. Bütün gün domuz kılları yıkayıp parlatan işçiler toz yutuyor, akciğer kanaması geçiriyor ve elli yaşına gelince de yaşama veda ediyordu.</p>

<p>Sağlık yönetmeliklerine göre, çalışanlar maske takmak zorundaydı, Çalıştıkları odaların yüksekliğinin ve büyüklüğünün yanısıra, çalışma sırasında kaç pencerenin açık olması gerektiği de bu yönetmeliklerde yazıyordu. Fakat fabrikasında yapması gereken yapısal değişimler Neuner’e çocuk bekleyen kadınlara vereceği ek maaştan kat kat pahalıya mal olacaktı. Bir işçinin ölümü üzerine çağrılan askerî doktor da ölüm kâğıdına o kişinin veremden veya kan zehirlenmesinden değil, kalp yetmezliğinden ölmüş olduğunu yazıyordu. Fabrikasında çalışan bütün işçiler “kalp hastası”ydı. Bu nedenle de hepsinin ölüm nedeni “kalp yetmezliği” idi. Askerî doktor iyi bir adamdı! Her gün Hotel Savoy’un barında kadeh kadeh içki içiyordu. Ölümünden önce Sançin’e odasındaki fazla şaraplardan hediye etmişti.</p>

<p>Sendika yöneticilerinin de yaşamları iyi sayılmazdı. Fakat onlar kendilerini fabrika başkanı sanıyordu. Neuner de başlarındaki kraldı. Şimdi işçiler greve gidince sendika başkanları Neuner’e sokulmanın yollarını arıyordu.</p>

<p>Günün birinde onları huzuruna kabul etti. Adamlara şarap ve havyar ikram etti, avans verdi ve Bloomfield’in yakında kente geleceğini söyleyip oyaladı, işçileri, fabrikatör Neuner’in hiç umurunda değildi.</p>

<p>Uzun kolları okyanusun ötesine uzanan Bloomfield baba yurdundaki bütün fabrikalara ortaktı. Doğduğu toprakları yılda bir kez ziyaret ettiğinde, her şeyi önceden düzenlediği için, Neuner cebinden hiç harcama yapmadan işler yoluna girerdi.</p>

<p>Neuner Bloomfield’i bekliyordu.</p>

<p>Sadece Hotel Savoy beklemiyordu Bloomfield’i. Bütün kent onu bekliyordu. Yahudi mahallesindekiler onun yolunu gözlüyordu. Cebinde döviz olanlar satmıyordu. Bu nedenle döviz işi durgundu. O, otelin en üst katlarında da bekleniyordu. Bloomfield’in hâlâ kente gelmemiş olması Hirsch Fisch’i korkutuyordu. Acaba başına bir şey mi geldi diye dertleniyordu. Düşlerinde, ona satacağı çok güzel rakamlar görmüştü. Hirsch Fisch’in bana sattığı rakamlar, belediyedekilerin söylediğine göre iki hafta önce çıkmıştı.</p>

<p>Aşevinde de insanlar Bloomfield’den söz edip duruyordu. Gelir gelmez mutlaka bütün istekleri yerine getirecekti. İşte o zaman bu kentin çehresi yenilenecekti. İşçilerin istediği zammı Bloomfield bir günde purolarına harcıyordu!</p>

<p>Bloomfield kentin her köşesinden bekleniyor. Yetimhanenin bacalarından biri yıkılmış, tamir edilmiyor, çünkü Bloomfield her yıl yetimhaneye bağışta bulunuyor. Bloomfield’in gelip doktor faturasını ödemesi için hasta Yahudiler doktora gitmiyor. Kent mezarlığında mezarlar çökmüş, iki tüccar yanmış dükkânlarını tamir ettireceklerine mallarını kaldırıma yaymış satış yapıyor. Herkes Bloomfield’in karşılamasını istediği bir şey buluyor. İşte bu nedenle bütün kent onun yolunu gözlüyor. Yatak takımlarını yenilemek, emlak kredisi almak, düğün yapmak isteyenler Bloomfield’i bekliyor.</p>

<p>Hava çok gergin. Abel Glanz yanıma gelip anlatıyor, kendine yeni bir iş bulmuş, hemen başlayabilirmiş. Fakat Glanz yine de Bloomfield’in gelmesini beklemeye niyetli, belki onun vereceği iş daha iyidir! Glanz’ın amcalarından biri Amerika’da yaşıyor, onun evinde yatıp kalkabilirmiş. Eğer Bloomfield ona iş yerine sadece gemi bileti verirse amcasının aracılığıyla iş bulacağına inanıyor.</p>

<p>Glanz’ın amcası New York sokaklarında limonata satıyor.</p>

<p>Phöbus Böhlaug’un bile paraya gereksinimi var. işlerini büyütmek istiyor. O da Bloomfield’i bekliyor.</p>

<p>Fakat Bloomfield gelmiyor.</p>

<p>Almanya’dan her tren gelişinde insanlar peronda bekleşiyor. Trenden kibar beyler iniyor. Üzerlerinde yağmurluklar, ellerinde uzun şemsiyeler, deri bavullar, koltukaltlarında İngiliz kumaşından kahverengi ve sarı örtüler...</p>

<p>Fakat Bloomfield gelmiyor.</p>

<p>İnsanlar her gün istasyona gidip Almanya trenini bekliyor.</p>
</body>
</html>