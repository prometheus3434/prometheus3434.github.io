<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>26</h2>
<p class="bosluk4"></p>
<p>Zvonimir, “Devrim geldi!” diyor.</p>

<p>Barakalarda oturup cepheden dönenlerle çene çalarken ve dışarıda aralıksız yağan yağmurun sesini dinlerken devrimi hissediyoruz. O doğudan geliyor. Ne gazeteler, ne de ordu ona engel olabilecek.</p>

<p>“Hotel Savoy,” diyor Zvonimir oturanlara, “hem bir zengin sarayı, hem de bir hapishane. Alt katlardaki güzel ve büyük odalarda zenginlerle Neuner’in dostu fabrikatörler konaklıyor, üst katlardaysa oda parasını zor veren veya hiç veremeyen, eşyalarını Ignatz’a rehin bırakan zavallılar yaşamaya çabalıyor. Otelin sahibi olduğu söylenen Yunanlı’yı hiç kimse tanımıyor. Biz ikimiz akıllı insanlar sayılırız, fakat onunla bir kez olsun karşılaşmadık.</p>

<p>Bizler yıllardır, Hotel Savoy’un alt katlarında kalan beyefendilerin yattığı gibi rahat ve yumuşak yataklara uzanıp uyumadık.</p>

<p>Bu kent bir “fakirler mezarlığı”... Fabrikatör Neuner’in işçileri fırçalardan yükselen tozları ciğerlerine çekiyorlar ve elli yaşına geldiler mi ölüp gidiyorlar.</p>

<p>“Lanet olsun!” diye cepheden dönenler seslerini yükseltiyor.</p>

<p>Ignatz’la dövüşmüş olan işçi hâlâ hapiste.</p>

<p>İşçiler her gün Hotel Savoy’un ve hapishanenin önünde bağırıp çağırıyor.</p>

<p>Gazeteler sürekli tekstil işçilerinin başlattığı grevden söz ediyor.</p>

<p>Ben devrimin kokusunu alıyorum. Christoph Kolumbus’un berber dükkânında müşteriler, kentteki bankaların para kasalarını başka kentlerdeki şubelere yollamaya başladığını anlatıyor.</p>

<p>“Kente yeni polisler geliyormuş,” diye konuşuyor Abel Glanz.</p>

<p>“Cepheden dönenleri gözaltına alacaklarmış,” diyor Hirsch Fisch’de.</p>

<p>“Ben Paris’e gidiyorum,” diye Alexander söze karışıyor.</p>

<p>Bence Alexander Paris’e tek başına gitmeyecek. Stasia’yı mutlaka yanına alacak</p>

<p>“Yine mi kaçacağız?” diye Phöbus Böhlaug homurdanıyor.</p>

<p>“Kentte tifo başladı,” diyor öğleden sonra çay salonuna gelen askerî doktor.</p>

<p>“Kendimizi nasıl koruyacağız tifodan?” diye Kanner’in küçük kızı soruyor.</p>

<p>“Ölüm gelip hepimizi bulacak,” oluyor askerî doktorun yanıtı. Kanner’in kızının yüzü aniden sararıyor.</p>

<p>Ölüm önce birkaç işçi kadını alıp götürüyor. Hastalanan çocuklar kent hastanesine kaldırılıyor.</p>

<p>Tifonun yayılmasını önlemek için aşevi kapatılıyor. Açlar içecek çorba bile bulamıyor.</p>

<p>Cepheden dönenleri artık barakalarda toplamak mümkün değil. Her gün binlerce insan kente geliyor, yeterince baraka yok.</p>

<p>Yığınlar geliyor. Bir insan göçü yaşanıyor.</p>

<p>Askerî polis yakında destek kuvvetlerin geleceğini söylüyor. O hiç de heyecanlı değil. Belinde bir tabanca var. Artık her sabah saat onda yataktan çıkmıyor, saat dokuz oldu mu ayakta. Elinde süet eldivenler var. Ona tifo bulaşmıyor.</p>

<p>Kentte Yahudiler de hastalığa yakalanıp ölüyor. Gömüldüklerini görüyorum. Yahudi kadınlar haykıra haykıra ağıtlar yakıyor. Çığlıkları gökyüzüne yükseliyor.</p>

<p>Her gün on-on iki insan yaşamını yitiriyor.</p>

<p>Aralıksız yağan yağmur, kenti bir örtü gibi sarıp sarmalıyor. Cepheden dönenler akın akın geliyor.</p>

<p>Gazeteler her sabah birbirinden kötü haberlerle dolu. Neuner’in grevci işçileri artık Hotel Savoy’un önünde toplanıp öfkeyle haykırıyor.</p>
</body>
</html>