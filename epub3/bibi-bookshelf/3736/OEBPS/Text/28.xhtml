<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>28</h2>
<p class="bosluk4"></p>

<p>Sabah, daha önceki sabahlar gibi kötü bir yağmurla başladı. Hotel Savoy’un önünde polisler bekliyor. Sokağın her iki ucundaki polis kordonu da kimseyi otele yaklaştırmıyor.</p>

<p>Pazar alanında toplanmış insanlar taşlar fırlatıyor. Sokağın ortasında biriken taşlarla yeni bir sokak döşenebilir.</p>

<p>Askerî polis, elinde her zamanki süet eldivenleriyle otelin girişinde duruyor. Zvonimir’le benim dışarı çıkmama engel oluyor.</p>

<p>Fakat Zvonimir onu kenara itiyor. Taşların ulaşmadığı kaldırımda ev duvarlarını siper alarak otelden uzaklaşıyoruz. Polis kordonundan geçip alana çıkıyoruz, bekleşen insanların arasına karışıyoruz.</p>

<p>Burada Zvonimir’in çok tanıdığı var. Onu görenler sesleniyor:</p>

<p>“Zvonimir!”</p>

<p>“Arkadaşlar!” Alanın ortasındaki çeşmenin üzerine çıkmış olan bir adam kalabalığa sesleniyor. “Kentimize asker yolluyorlar. Bu akşam gelecekleri söyleniyor!”</p>

<p>Kentin sokaklarında yürüyoruz. Her yer sakin. Dükkânlar kapalı. Karşıdan bir Yahudi cenazesi geliyor. Ölü taşıyıcılarının acelesi olacak, sırtlarında tabutla koşturuyorlar. Peşlerinden gelen kadınlar da bağıra çağıra onlara yetişmeye çalışıyor.</p>

<p>Hotel Savoy’u bir daha görmeyeceğimizi biliyoruz. Zvonimir, “Odalarımızın parasını da ödemedik!” derken sırıtıyor.</p>

<p>Biraz sonra küçük piyangonun son çekilişinin rakamlarını ilan eden sigara bayiinin önünden geçiyoruz. Hirsch Fisch’den aldığım rakamları anımsıyorum.</p>

<p>“Çekiliş dündü,” diyor Zvonimir.</p>

<p>Dükkân kapalı. Yeşil kapısında asılı tabelada tebeşirle yazılmış numaraları okumaya çalışıyorum. Benim oynadığım numaraları göremiyorum. Belki dünkü yağmur onları sildi...</p>

<p>Biraz sonra Yahudi mahallesindeyiz. Abel Glanz karşımıza çıkıyor. O gece otelde kalmadığını anlatıyor.</p>

<p>“Neuner’in villasını yakıp yıktılar,” diye konuşuyor. “Neuner ve ailesi otomobillerine binip kaçtı.”</p>

<p>“Öldürmeli onları!” diye Zvonimir sesini yükseltiyor.</p>

<p>Otele dönüyoruz. İnsanlar hâlâ sokağın girişinde.</p>

<p>“Yürüyün!” diye Zvonimir bağırıyor.</p>

<p>Bazıları onun söylediğini tekrarlıyor.</p>

<p>Bir adam ileriye atılıyor, en öne geçiyor. Aynı anda bir kolunu havaya kaldırdığını görüyorum. Bir tabanca sesi. Polis kordonu yarılıyor, işçiler sokağa giriyor.</p>

<p>Askerî polis emirler haykırıyor. Bazı polisler ateş ediyor. Vurulanlar yere yuvarlanıyor. Kadınlar çığlık atıyor.</p>

<p>“Haydi!” diye cepheden dönenler bağırıyor.</p>

<p>“Yol açın!” Bu ses ressam Taddeus Montag’ın. Zayıf hali uzun boyuyla diğerlerinin arasında hemen dikkati çekiyor. Sanırım yaşamında ilk kez böyle bağırmıştı.</p>

<p>Öndekiler kenara çekilip ona yol veriyor. Peşinden gidenler var. Otelden çıkanlar kalabalığın arasından geçip kendilerini pazar alanına atıyorlar.</p>

<p>Otel müdürü de az ötede duruyor. Kimseye fark ettirmeden dışarı çıkmış olacak. Başını kaldırıyor, sonra iki elini ağzına götürüp haykırıyor:</p>

<p>“Bay Kaleguropulos!”</p>

<p>Aralarında durduğum insanları kenara iterek hızla yanına gidiyorum. Her kafadan bir ses çıkıyor. Ancak beni o anda sadece Kaleguropulos ilgilendiriyor.</p>

<p>“Nerede Kaleguropulos?”</p>

<p>“Otelden çıkmak istemiyor!” diye müdür bağırıyor, “içeride!”</p>

<p>Aynı anda damda küçük bir pencere açılıyor ve Ignatz görünüyor. Yaşlı asansörcü!</p>

<p>“Otel yanıyor!” diye bağırıyor Ignatz.</p>

<p>“İnin çabuk aşağı!” diye haykırıyor müdür.</p>

<p>O anda damdaki küçük pencereden alevler fışkırıyor. Ignatz’ın başı kayboluyor.</p>

<p>“Onu kurtarmalıyız!” diyor müdür.</p>

<p>Sarı bir alev demeti püskürüyor. Altıncı katta bazı pencereler aydınlık, odalar yanıyor. Beşinci katta, dördüncü katta da yangın var. Birkaç dakika içinde yangın bütün katları sarıyor.</p>

<p>İnsan yığını otele saldırıyor.</p>

<p>Zvonimir de aralarında koşuyor. Arkasından haykırıyorum.</p>

<p>Aynı anda bütün kentte çanlar çalmaya başlıyor. Müthiş bir gürültü.</p>

<p>Davul sesi çan seslerine karışıyor. Sokağın taşlarında çizme sesleri yankılanıyor. Bir subay, askerlerine haykırarak emirler yağdırıyor.</p>
</body>
</html>