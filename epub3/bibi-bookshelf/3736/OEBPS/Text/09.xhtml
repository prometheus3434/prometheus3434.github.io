<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>9</h2>
<p class="bosluk4"></p>
<p>Sançin aniden hastalanıyor.</p>

<p>“Aniden,” diyor herkes. Hiç kimse onun on yıldır yavaş yavaş ölmekte olduğunu bilmiyor. Her geçen gün. Bundan bir yıl kadar önce Simbirsk’teki kampta biri aniden ölmüştü. Ufak tefek bir Yahudi’ydi. Bir akşamüstü, mutfakta bulaşık yıkarken yere düşüvermişti. Yüzükoyun yatan adamın yanına gelenler onu ölü bulmuştu. Kampta anlatmışlardı, “Ephraim Krojanker aniden öldü.”</p>

<p>“748 numara aniden hastalandı,” diye kat görevlileri anlatıyor. Hotel Savoy’un en üst üç katında konaklayanların isimleri sadece oda numaraları.</p>

<p>748 numara Sançin. Vladimir Sançin. Yatağına yan giyinik uzanmış, sigarasını tellendiriyor. Doktor çağırmalarını istemiyor.</p>

<p>“Benimki bir aile hastalığı,” diyor. “Ciğerlerim. Bana bebekliğimde iyi bakmış olsalardı sağlığım bozulmazdı. Doğduğumda güçlü kuvvetli bir bebekmişim. Çok bağırdığımda ebe kadın sesimi duymamak için kulaklarına pamuk tıkarmış. Belki ebe kötü bir kadın olduğundan, belki de içinde yaşadığımız oda küçük diye, beni çoğu kez pencere içine yatırırmış. O günden sonra da öksürüğüm bir türlü geçmedi.”</p>

<p>Sançin üzerinde sadece bir pantolon, yalınayak yatağa uzanmış. Ayakları yıkanmamış, tırnakları kesilmemiş, çarpık çurpuk ayak parmakları nasır dolu. Doktor gelsin istemiyor. Çünkü dedesi ve babası da doktorsuz ölmüş.</p>

<p>Odasına uğrayan Hirsch Fisch bir bardak güçlendirici çay öneriyor. Uygun fiyattan satacağını ümit ediyor olacak. Fakat odada hiç kimse çay istemiyor. Dışarıya çıkıyoruz. “Bir piyango ister miydiniz?” diye soruyor.</p>

<p>“Verin,” diyorum.</p>

<p>“Çekiliş gelecek cuma. Garanti numaralar.” Bana verdikleri 5, 8 ve 3 numaralı.</p>

<p>Stasia nefes nefese yanımıza geliyor. Asansörü beklememiş olmalı. Yüzü kıpkırmızı, saçları darmadağın.</p>

<p>“Bay Fisch, bana biraz para vermelisiniz,” diyor. “Sançin’e mutlaka doktor getirtmeliyiz.”</p>

<p>Fisch şöyle bir bakıyor ve soruyor, “Çay ister miydiniz?”</p>

<p>“Doktorun parasını ben vereceğim,” diyorum ve Fisch’ten bir bardak çay istiyorum. Sonra tekrar odaya giriyoruz.</p>

<p>“Bay Sançin rahat olun,” diyorum Rusça. “Stasia doktor çağırmaya gitti.”</p>

<p>“Niçin önce bana danışmıyorsunuz?” diye soruyor Sançin ve yattığı yerden öfkeyle doğruluyor. Omuzlarından yakalayıp tekrar yatağa uzanmasına yardım ediyorum. “Kadın, açsana şu odanın pencerelerini! Duyuyor musun beni? Pis suları dök, tablayı da temizle. Gelen doktor sigara içtiğim için beni suçlayacak tabii. Bütün doktorlar böyledir. Bugün tıraş da olmadım. Verin bakayım usturamı. Komodinin üzerinde olmalı.”</p>

<p>Fakat ustura komodinin üzerinde değil. Bayan Sançin onu dikiş kutusunda buluyor. Pantolonun düğmelerini sökerken makas yerine kullanmış.</p>

<p>Sançin’e bir bardak su getiriyorum. Eline döküp yüzünü ıslatıyor, pantolon cebinden küçük bir el aynası çıkarıyor. Sol eliyle aynayı tutuyor, dudaklarını büküyor, dilini sağ yanağına götürüp derisini geriyor ve sabun sürmeden şöyle bir tıraş oluyor. Biraz kan akıyor. “Bana baktığınız için kestim,” diyor. Başımı utanarak başka yöne çeviriyorum. Kan akan yere bir parça sigara kâğıdı bastırıyor ve “Doktor artık gelebilir,” diye konuşuyor.</p>

<p>Gelen doktoru tanıyordum. Her akşamüstü otelin çay salonunda oturduğu dikkatimi çekmişti. Orduda doktor olarak görev yapmıştı. Görünüşünden ve hareketlerinden askerî doktor olduğu hemen anlaşılıyor. Göğsü kabarık yürüyor, sert adımlar atıyor.</p>

<p>Sivil giyimli olmasına karşın topuklarında, ordudaki çizmesinde olduğu gibi küçük çıngırak var. Dimdik duruşuyla, donuk bakışlarıyla ve kelimelerin üstüne basa basa konuşmasıyla bana Kayser ordusunun bir subayını anımsatıyor.</p>

<p>“Sizi sadece güneye yapacağınız bir yolculuk kurtarabilir,” diyor doktor. “Fakat güneye gidemeyeceğinize göre güney size gelmeli. Biraz bekleyin.” Doktor kapıya doğru yürüyor. Sert adımlar atarken topuğundaki küçük çıngıraklar ses çıkarıyor. Kapının yanındaki zile uzun uzun basıyor. Birkaç dakika sonra kat görevlisi, oda kapısını tıklatıyor.</p>

<p>Genç adam doktorun karşısında bir emir subayı gibi duruyor. Doktor da ona komutanıymış gibi emrediyor, “Bana şarap listesini getirin!”</p>

<p>Odada bir an hiç kimse konuşmuyor. Ne olduğunu anlamayan Sançin önce doktora bakıyor. Sonra bakışlarını bana ve Stasia’ya çeviriyor. Genç kat görevlisi çabucak şarap listesini getiriyor. “Bir şişe Malaga ve beş kadeh!” diye doktor emrediyor. “Hesabı ben ödeyeceğim!” Sonra Sançin’e bakıp, “Tek ilaç budur,” diyor. “Her gün üç kadeh şarap içeceksiniz! Anladınız mı beni?”</p>

<p>Şarap hemen geliyor. Doktor kadehleri yarısına kadar dolduruyor ve bize uzatıyor. Aynı anda adamın yaşlanmış olduğunu fark ediyorum. Kemikli ellerinin mavi damarları görünüyor. Kadehi uzatan eli titriyor.</p>

<p>“Şerefinize!” diyor Sançin’e. Kadehleri tokuşturuyoruz. Neşeli bir “cenaze yemeği” bu...</p>

<p>Sonra yaşlı askerî doktora şapkasını ve bastonunu uzatıyorum. Stasia’yla ona eşlik ediyoruz.</p>

<p>“İki şişeden fazlasına ömrü yetmeyecek,” diye konuşuyor doktor koridorda. “Bunu kendisine söylemek zorunda değilsiniz! Vasiyetname yazmasına gerek yok.”</p>

<p>Yaşlı adam uzaklaştı. Arkasından baktık. Yer karolarına vuran bastonunun ve topuklarındaki küçük çıngırakların sesini asansöre gidene kadar duyduk. Geldiği için para almak istememişti.</p>

<p>O akşam varyeteye giden Stasia’ya eşlik ettim.</p>

<p>Gösteri yine aynıydı. Sadece küçük bir eksiklik vardı. Sançin yoktu. Eşeği sahneye tek başına çıktı. Sağa soğa yürüdü, başını indirip kaldırdı, uzun tüylü kalemleri andıran kırmızı kukuletalı kulaklarını salladı durdu. Başını indirdi, yerde bir şeyler arar gibi yaptı. O akşam sahneye çıkmamış olan Sançin’i aradığı belliydi. Başka akşamlar olsa bir palyaçonun cırtlak sesiyle yerlerde yuvarlanırdı. Eşek huzursuzdu. Ön ayaklarını kaldırıp indirdi, dans eder gibi yaptı. Gösterisinin sonunda da izleyenleri selamlamak istermiş gibi arka ayakları üzerinde havaya kalktı. Sonra da orkestranın çaldığı marşla uygun adım sahneden çıktı gitti...</p>

<p>Alexander Böhlaug’u gördüm. En ön sıraya oturmuş, başparmağı ile ortaparmağı arasında tuttuğu bir havyarlı sandviçi yiyordu. Sıra danslara geldi. Stasia sahneye çıktı. Genç kız dans ederken Alexander’ın ağzını şöyle bir kıvırdığını gördüm. Fakat aynı anda bunu, monoklünü gözüne takmaya çalışırken yapmış olduğunu fark ettim.</p>

<p>Gösteriden sonra Stasia’yla otele döndüm. Yürüdüğümüz loş sokaklarda, aydınlık pencerelerin ardındaki fakir odalarını, bu odalarda oturan insanları, turp ve ekmek yiyen, içi boş kabaklarla oynayan Yahudi çocuklarını gördük.</p>

<p>“August’un nasıl hüzünlü olduğunu fark ettiniz mi?”</p>

<p>“August kim?”</p>

<p>“Sançin’in eşeği. Altı yıldır her akşam Sançin’le beraber çalışıyor.”</p>

<p>“Hotel Savoy’da bir müşteri eksilecek,” diyorum. Sonra susuyorum ve suskunluktan ürküyorum.</p>

<p>Stasia’da susuyor. Konuyu benim değiştirmemi bekler gibi. Küçük bir sokaktan çıkıp pazar alanına vardık. Stasia bir an durakladı. Sanki bir süre burada kalmak istiyormuş gibiydi.</p>

<p>Yolumuza devam ettik ve Ignatz’ın asansörüne binene kadar hiç konuşmadık. Yaşlı adamın bizi inceleyen bakışlarını sezince birbirimize önemsiz şeylerden söz ettik.</p>

<p>Stasia o gece Bayan Sançin’le kızının yatak takımlarını kendi odasına taşıdı ve birlikte yaşlı adamın yanında kalmamızı arzuladığını söyledi.</p>

<p>Sançin buna sevindi. Stasia’ya teşekkür etti. Ellerimizi elleri arasına aldı ve bir süre sıkı sıkı tuttu.</p>

<p>Gece çok kötü geçti.</p>

<p>Cephedeki gecelerimi anımsadım. Karlarla kaplı dümdüz arazide nöbet tuttuğum geceleri, Ukrayna’nın yüksek bölgelerinde, iliklerime kadar üşüdüğüm buz gibi geceleri, tepemizde patlayan bombaların gökyüzünde renkli yaralar açtığı geceleri... Yine de cephedeki geceler şimdi yaşamla ölüm arasında geçirdiğim bu gece kadar müthiş değildi.</p>

<p>Sançin’in ateşi hızla yükseliyor. Stasia’nın sirkeye batırdığı bezleri Sançin’in alnına koyuyoruz. Ateşi düşmüyor.</p>

<p>Yaşlı adam sayıklamaya başlıyor. Tiyatro oynuyor. Eşeği August’a sesleniyor. El kol hareketleriyle eşeğini yanına çağırıyor. Her akşam yaptığı gibi August’a şeker vermek istiyor, bir elini ileriye uzatıyor. Birden ayağa fırlıyor. Bağırıyor. Varyete sahnesindeymiş gibi el çırpıyor. Seyircileri alkışa davet ediyor. Başım ileriye uzatıyor, kulaklarını hareket ettiriyor, bir köpek gibi öyle duruyor, seyircilerin alkışına kulak kabartıyor.</p>

<p>“Alkışlayın,” diyor Stasia. Yaşlı adamı alkışlıyoruz. Sançin hafifçe eğilip bizi selamlıyor.</p>

<p>Sonra sabah oluyor. Sançin hem üşüyor, hem terliyor. Alnında iri ter damlaları birikmiş. Yaşlı adam sirke kokuyor. Odanın havası ağır.</p>

<p>Eşi geliyor. Başını kapıya dayıyor, sessizce gözyaşı döküyor. Yaşlı kadına engel olmuyoruz.</p>

<p>Stasia ile odadan çıkıyoruz. Ignatz koridorda duruyor. Burada ne işi var? Bize, günaydın, dedikten sonra soruyor:</p>

<p>“Sançin ölecek, öyle değil mi?”</p>

<p>Kafam karışık. Ölüm şimdi yaşlı asansör sorumlusu görünümünde koridorda durmuş, Sançin’in ruhunun kendisine gelmesini mi bekliyor?</p>
</body>
</html>