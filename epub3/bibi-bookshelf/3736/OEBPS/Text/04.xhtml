<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>4</h2>
<p class="bosluk4"></p>

<p>Phöbus Böhlaug kahvaltı masasına oturmuş, jambonlu omletini yiyor, ışıldayan bakır semaverden doldurduğu sütlü çayını içiyordu.</p>

<p>“Doktorum yumurta yememi önerdi,” diye konuştu. Sonra peçeteyle ağzını sildi ve öpmem için yanağını uzattı. Yüzü tıraş sabunu ve kolonya kokuyordu. Sinekkaydı tıraş olmuştu. Teni yumuşak ve sıcaktı. Üzerinde bol bir bornoz vardı. Yanındaki iskemlede o günün gazetesi duruyordu. Yaka aralığından kıllı göğsü görünüyordu. Henüz giyinmemiş olacaktı.</p>

<p>“Seni iyi gördüm,” diye konuştu. “Geleli ne kadar oldu?”</p>

<p>“Dün geldim!”</p>

<p>“O halde niçin bugün uğruyorsun?”</p>

<p>“Ben dün akşam gelmiştim... Fakat misafirleriniz vardı... Üzerimdeki bu giysiyle sizi rahatsız etmek istememiştim...”</p>

<p>“Ah, boş ver. Giysin hiç de fena değil! Bugünlerde kimsenin bir şeyden utanmasına gerek yok. Günümüzde milyonerler bile pahalı giysilerle dolaşmıyor! Benim dolabımda bile sadece üç takımım var! Doğru dürüst bir takıma artık servet yatırmak gerekiyor!”</p>

<p>“Bilmiyordum... Ben savaş esiriydim. Buraya doğruca kamptan geldim...”</p>

<p>“Orada durumun iyi miydi? Birçok insan, esir kampında yaşamın fena olmadığını söylüyor.”</p>

<p>“Kötü olan da var, Phöbus Dayı...”</p>

<p>“Yoluna devam etmek istiyorsun, öyle değil mi?”</p>

<p>“Evet. Fakat bana para gerek!”</p>

<p>“Bana da para gerek,” dedi Phöbus ve bir kahkaha attı. “Para herkese gerek!”</p>

<p>“Sende mutlaka yeterince vardır.”</p>

<p>“Bende mi? Bende para olduğunu nereden çıkarıyorsun? Biz de kaçmıştık. Daha yeni döndük sayılır. Servetim dağılmıştı. Toparlanmam gerekiyor. Viyana’da babana para vermiştim. Hastalığı bana pahalıya patladı sayılır. Rahmetli annenin mezar taşını da ben yaptırdım. O günlerde iki bine mal olmuştu...”</p>

<p>“Babam fakirler yurdunda ölmüştü.”</p>

<p>“Fakat rahmetli annen sanatoryumda.”</p>

<p>“Niçin böyle bağırıyorsun? Heyecanlanma, Phöbus!” diye eşi Regina konuştu. Elinde tuttuğu korsenin bantları sallanıyordu. Yatak odasından geliyor olmalıydı.</p>

<p>“Bak, Gabriel gelmiş,” dedi Phöbus ve beni eşine takdim etti. Hafifçe eğilip Regina’nın elini öptüm. Savaşta esir düştüğüm için çok üzüldüğünü söyledi. Çocuklarından ve eşinden de söz etti. Sonra birden konuyu değiştirdi, “Alexander burada olmasaydı, yanımızda kalmanızı rica ederdik.”</p>

<p>Üzerinde mavi bir pijamayla Alexander içeriye girdi. Ayağındaki terlikleri birleştirip hafifçe eğildi, odadakileri selamladı. Alexander süvari alayından lojistik destek komutanlığına tayinini tam zamanında çıkartmayı başarmıştı. Babasının söylediğine göre Paris’te “ticaret öğrenimi yapıyor”du. Şu sıralar iznini evde geçirmekteydi.</p>

<p>“Hotel Savoy’da mı kalıyorsunuz?” diye Alexander sordu. Konuşurken çok ciddiydi. “Orada güzel bir kız kalıyor...” Babasına doğru şöyle bir göz kırptı. “Stasia adı. Her akşam varyetede sahneye çıkıyor. İnanın, yanına yaklaşılmayan biri... Paris’e götürmek istemiştim...” Biraz sokuldu. “Fakat, <i>Paris’e gitmek istersem tek başıma giderim</i>, dedi. Güzel bir kız!”</p>

<p>Öğle yemeğine davet ettiler. Phöbus’un kızı da geldi. Yanında eşi vardı. Damat, kayınpederinin yardımcısıymış. İriyarı, kalın enseli, saçları koyu kestane, uysal görünümlü biriydi. Pek konuşmadan çorbasını içti, yemeğini de sonuna kadar yedi, tabağını tertemiz bıraktı. Masada konuşulanlar onu pek ilgilendirmiyormuş gibiydi.</p>

<p>“Aklıma bir şey geldi,” diye Regina konuştu. “Sanırım mavi takımın Gabriel’e uyacak...”</p>

<p>“Benim mavi takımım duruyor mu?” Phöbus biraz şaşırmış gibi sordu.</p>

<p>“Evet,” dedi Regina, “gidip alayım.”</p>

<p>Karşı çıkmak istedim. Fakat boşunaydı. Alexander omzuma dokundu. Damat, “Böylesi iyi,” diye mırıldandı. Regina az sonra kolunda mavi takımla tekrar içeriye girdi. Alexander’ın kaldığı odaya gidip Phöbus’un mavi takımını giydim. Sonra aynaya baktım. Tam üzerime göreydi.</p>

<p>O günlerde böyle giyinmemin daha doğru olacağını kabullendim. Bana kahverengi benekli bir kravatla, kahverengi bir gömlek de verdiler. Öğleden sonra otelime dönmek için çıkarken yakında tekrar uğrayacağıma söz verdim, içimdeki yol parası ümidimi yitirmemiştim.</p>

<p>“Gördün mü ne güzel giydirdim,” dedi Phöbus eşi Regina’ya.</p>
</body>
</html>