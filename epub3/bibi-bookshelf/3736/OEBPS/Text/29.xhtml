<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>29</h2>
<p class="bosluk4"></p>

<p>Yağmur yağıyor. Askerler umduğumdan da çabuk gelmişti. Bir zamanlar bizim de yürüdüğümüz gibi sıra sıra, yan yana, büyük adımlarla geliyorlar. Çizmeler sert vuruyor taşlara. En önde bir subay. Yanlarda davul çalan bir asker.</p>

<p>Askerlerin elinde süngü takılı tüfekler. Sert adımlarla yürürken taşlardan çamur fışkırıyor. Dizi dizi askerlerin yürüyüşü büyük düzenle çalışan dev bir makineyi andırıyor.</p>

<p>Öndeki komutanın haykırışıyla sıralar birbirinden ayrılıyor. Askerler büyük aralıklarla dev bir halka oluşturuyorlar.</p>

<p>Sokağın bütün evlerini ve oteli sarıyorlar. Otele girenlerle sokakta onları bekleyenler dev halkanın içinde kalıyor.</p>

<p>Zvonimir’i bir daha görmedim.</p>

<p>Bütün gece Zvonimir’in dönmesini bekledim.</p>

<p>Çok insan öldü. Belki Zvonimir de bu ölenlerden biri. Babasına mektup yolladım. Oğlunun esir kampında öldüğünü yazdım. Ölümün, güçlü kuvvetli oğlunu dönüş yolunda yakalamış olduğunu niçin yazacaktım ki?</p>

<p>Evlerine dönmekte olan birçok insanı da ölüm Hotel Savoy’da buldu. Ertesi sabah hava aydınlanırken karşımda yarısı yıkılmış, yarısı kömürleşmiş Hotel Savoy duruyor. Dün gece soğuk geçmişti. Esen rüzgâr yangını hızlandırmıştı. Sabah başlayan ve aralıksız yağan yağmur da son alevleri ve korları söndürmüştü.</p>

<p>Abel Glanz’la istasyona gidiyorum. Bugünkü ilk tren akşam kalkacakmış. Bomboş salonda oturup bekliyoruz.</p>

<p>“Ignatz’ın gerçekte Kaleguropulos olduğunu biliyor muydunuz? Otelle beraber Hirsch Fisch’de yandı.”</p>

<p>“Yazık...” diye Abel Glanz mırıldanıyor. “Çok güzel bir oteldi.”</p>

<p>O akşam her yere uğrayan yavaş bir trenle yola çıkıyoruz. Güney Slavyalı insanlar da bizimle aynı trende. Memleket şarkıları söylüyorlar.</p>

<p>“Günün birinde New York’taki amcamın yanına gidebilirsem...” diye Abel Glanz mırıldanıyor.</p>

<p>New York, diye düşünüyorum. Zvonimir yanımızda olsaydı, “Amerika!” derdi.</p>
</body>
</html>