<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>12</h2>
<p class="bosluk4"></p>
<p>Ertesi sabah saat 11’de yine buluşmak üzere anlaştık. Düşünmek için yeterince zamanım vardı. Bir yaz gününün öğleden sonrası, akşamı ve gecesi...</p>

<p>Fakat daha çok zamanım olsun isterdim. Bir hafta, iki hafta, hatta bir ay düşünebilseydim... Tatil yapmak isteseydim kendime böyle bir kenti seçerdim. Bana ilginç gelmeye başlamıştı, burada olağanüstü insanlar yaşıyordu. Böylelerine dünyanın her kentinde rastlanmazdı.</p>

<p>Sonra Hotel Savoy. Olağanüstü bir otel, asansörlü, üniformasının yakasında ismi altın kaplama harflerle yazan resepsiyon sorumlusu, üstleri bakımlı, başlarında kolalı keplerle oda hizmetçisi genç kızlar... Ve gözleri bira rengi, arada sırada üst perdeden bakan yaşlı asansör görevlisi Ignatz... Ona bavul rehin bırakmak yerine vereceğim para karşılığı kimbilir neler yapmazdı? Sonra kimsenin doğru dürüst tanımadığı şu Kaleguropulos... Bugüne kadar karşılaştığım insanlar arasında beni en rahatsız edeni...</p>

<p>Sadece şu Kaleguropulos’u daha yakından tanımak, bilinmeyen yanlarını bilmek için burada daha uzun süre kalmaya değerdi. Eminim bir süre sonra kapalı kutu bu adamın gizemlerini ortaya çıkarma olanağım elde ederdim.</p>

<p>Evet, Hotel Savoy’da bir süre daha kalmam fena olmayacaktı.</p>

<p>Burada kimler yaşamıyordu ki? O ilginç suflör Abel Glanz. Kanner’in yanında para kazanabilirdim. Yahudi mahallesinde sokakların tozunda para vardı. Zengin bir adam olarak Avrupa’nın batısına gitmek hiç de fena olmazdı! Hotel Savoy’a üzerinde tek gömlekle gelip varlıklı birisi olarak, yanında yirmi bavulla ayrılmak ne güzeldi...</p>

<p>Ve her şeye karşın Gabriel Dan kalabilmek!</p>

<p>Fakat ben batıya gitmek istemiyor muyum? Yıllar boyu esir kamplarında yaşamadım mı? Karlarda cüzamlı hastalar gibi duran kirli sarı barakalar hâlâ gözlerimin önünde. Bir köşede bulduğum ve hemen birkaç nefes çektiğim izmaritin tadı dudaklarımda. Yıllar boyu bir kamptan ötekine gidişler, biteviye uzanan köy yollarının sıkıcılığı, donmuş tarlalarda yürümeye çalışırken acıyıp sızlayan tabanlarım.</p>

<p>Bana ne Stasia’dan? Dünyada o kadar çok kız var ki! Kumral, iri gözlü, kara kirpikli, bakışları zeki, küçük ayaklı... Onlarla yalnızlığı unutmalı, hüzünleri unutmak. Stasia ister burada varyetesinde kalsın, isterse Alexander’le Paris’e gitsin!</p>

<p>Sen çek git, Gabriel!</p>

<p>Bu kentle vedalaşmak için tekrar sokaklarında geziniyorum. Çarpık damlı evlerin tuhaf mimarisine, yıkılmış, yarım yamalak tamir edilmiş yüksek bacalarına, sararmış gazete kâğıtlarıyla yapıştırılmış pencere camlarına, kentin çıkışındaki mezbahaya, çoktandır tamir edilmeyi bekleyen çiftlik evlerine, ufukta yükselen fabrika bacalarına, yakınında yaşayan işçilerin kirli kahverengi, beyaz damlı barakalarına, pencerelerinde duran sardunya saksılarına bakıyorum.</p>

<p>Burada doğa hüzün dolu bir güzellikte. Yaşı geçmeye başlayan bir kadın. Güz tüm yörede kendini göstermeye başlamış. Sadece kestane ağaçlarının dallarında yeşil yapraklar var. insan şimdi başka yerde olmak istiyor. Viyana’nın kaldırımları altın sarısı yapraklarla dolu geniş bulvarlarında yaşamalı, kibar ve soylu misafirleri karşılayan bakımlı binalarının, saraycıklarının ve caddelerinin güzelliğini içine çekmeli.</p>

<p>Rüzgâr fabrikalardan doğru esiyor. Hava taşkömürü kokuyor, evlerin üzerine kirli bir sis inmiş. Buralar bana bir istasyonu anımsatıyor, gelecek ilk trene binip uzaklara gitmeli. Gerçekten de aynı anda bir tren düdüğü doğadaki sessizliği yarıyor, insanlar her yere gidiyor.</p>

<p>Birden Bloomfield aklıma geliyor. Evet, nerede kaldı? Kente çoktan gelmiş olmalıydı. Fabrikatörler heyecanla onu bekliyor. Savoy’da her şey hazır. Bloomfield nerede?</p>

<p>Hirsch Fisch’de özlemle onu beklemekte. Belki yıllardır içinde olduğu sıkıntı dolu yaşamından artık kurtulur. Bir zamanlar Bloomfield’in babasıyla konuşmuştu. Jechiel Blumenfeld’di adamın adı.</p>

<p>Bir süre önce Hirsch Fisch’den aldığım piyangoyu anımsıyorum. 5, 8 ve 3 rakamlarını bana satmıştı. Kazanacağımdan emindim. Acaba ne olurdu o zaman? Biraz daha kalırdım bu ilginç kentte, iyice bir dinlenirdim. Acelem yoktu ki! Ne annem, ne karım, ne de çocuğum vardı. Kimse beni beklemiyordu. Kimse beni özlemiyordu...</p>

<p>Ben ise birinin özlemini çekiyordum. Stasia’nın. Severek bir arada yaşardım onunla. Bir yıl, iki veya beş yıl. Şu üç rakamı tutturdum mu çeker giderdim onunla Paris’e. Şimdi ne Alexander’e odamı satacağım, ne de dayım Phöbus’un karşısına geçip dileneceğim.</p>

<p>Çekiliş gelecek cuma. Daha bir hafta var. Alexander’i o kadar bekletemem. Yarın karar vermeliyim.</p>

<p>Stasia’ya veda etmek zorundayım.</p>

<p>Odasına uğradığımda giyinmişti. Varyeteye gidiyordu.</p>

<p>Merdivene doğru yürüdük. Elinde sarı bir gül tutuyordu. Koklayayım diye uzattı.</p>

<p>“Çok gül geldi... Alexander Böhlaug’dan...”</p>

<p>Acaba şimdi, geri yollayın onları, dememi mi bekliyordu? Merdivenden inmeye başladık.</p>
<p>Konuştum:</p>

<p>“Alexander Böhlaug benim odama yerleşecek. Ben otelden ayrılıyorum.”</p>

<p>Stasia ikinci basamakta duruverdi. Belki benim de duracağımı ummuştu. Fakat ben ne yüzüne baktım, ne de durdum. Acelem varmış gibi merdiveni inmeye devam ettim.</p>

<p>“Gerçekten yola çıkıyor musunuz?” diye Stasia konuştu. “Nereye gidiyorsunuz?”</p>

<p>“Henüz bilmiyorum.”</p>

<p>“Burada kalmak istememenize üzüldüm.”</p>

<p>“Kalamayacağım...”</p>

<p>Stasia sustu. Varyeteye kadar hiç konuşmadık.</p>

<p>Kapıda sordu, “Gösteriden sonra bir veda çayı içmeye gelir miydiniz?”</p>

<p>Stasia bunu sormak yerine beni doğrudan çaya davet etseydi “Evet!” olurdu yanıtım.</p>

<p>“Hayır!”</p>

<p>“Öyleyse iyi yolculuklar!..”</p>

<p>Soğuk bir vedalaşmaydı bu. Aramızda bir şey geçmemişti ki! Ben ona çiçek bile getirmemiştim.</p>

<p>Hotel Savoy’un girişindeki çiçekçi kadında krizantemler vardı. Aldım ve Ignatz’a onun odasına bırakmasını rica ettim.</p>

<p>“Beyefendi otelimizden ayrılıyor mu?” diye sordu.</p>

<p>“Evet.”</p>

<p>“Aslında Alexander Böhlaug için başka bir oda bulunabilir, eğer beyefendi bu nedenle ayrılıyorsa.”</p>

<p>“Hayır. Otelden ayrılmaya daha önce karar vermiştim! Lütfen yarın sabah faturamı getirin!”</p>

<p>“Çiçekler Bayan Stasia için mi?” diye Ignatz sordu ben asansörden inerken.</p>

<p>“Evet, Bayan Stasia için!”</p>

<p>Bütün gece tek düş görmeden uyudum. Yarın veya ertesi gün yola çıkacağım. Ötelerden uzun uzun bir düdük sesi duyuldu. Trenler insanları dünyaya götürüyor. Hoşça kal, Hotel Savoy!</p>
</body>
</html>