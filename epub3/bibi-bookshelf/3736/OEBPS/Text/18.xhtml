<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>18</h2>
<p class="bosluk4"></p>

<p>Ve günün birinde Bloomfield geldi. Aniden.</p>

<p>Dünyada büyük olaylar, kuyrukluyıldızların geçmesi, devrimlerin gerçekleşmesi veya ünlü bir prensin evlenmesi, her şey aniden, beklenmedik bir anda olur. Büyük olaylar hep aniden gerçekleştiklerinde büyüktür.</p>

<p>Bloomfield, Henry Bloomfield’de beklenmedik bir anda geldi. Sabaha karşı saat ikide Hotel Savoy’un kapısından içeri girdi.</p>

<p>Gecenin bu saatinde kente tren gelmiyordu ki! Bloomfield trenle gelmiş olamazdı. Hem o trene binmek zorunda mıydı? Hayır. Demiryollarına güvenmediği için olacak, Bloomfield altında Amerikan modeli koskocaman bir otomobille kente gelmişti.</p>

<p>İşte Henry Bloomfield böyle biriydi. İnsanlar nasıl güneş, rüzgâr ve ilkbahar gibi doğanın yasalarına alışmışsa onun da herkes gibi trenle geleceğini sanmıştı. Bloomfield’in ise kendine göre yasaları vardı. Bölge müdürlüklerinin uzun çalışmalarıyla hazırlanmış, devletin onayladığı, üzerinde resmî armayı ve mühürü taşıyan tren hareket saatlerine bile güvenmeyen biriydi.</p>

<p>Bloomfield’in sabaha karşı saat ikide otelin kapısından girişine Zvonimir ve ben tanık olduk. Çünkü biz gecenin bu saatinde barakalardan otele yeni dönüyorduk.</p>

<p>Zvonimir çok içmiş, yanına gelen herkese sarılıp yanağından öpmüştü. Bu gece de barakadan çıkıp sert gece rüzgârını yüzüne yiyince kendine gelmişti. “Rüzgâr beynimdeki bütün alkolü uçurup götürüyor,” demişti.</p>

<p>Kentin sokakları ıssız. Tek ses kilisenin çanından geliyor. Siyah bir kedi kaldırımda koşarak uzaklaşıyor. Evlerde uyuyanların nefes alıp verişi duyuluyor. Otelin bütün pencereleri karanlık. Gece lambası, girişi biraz aydınlatıyor. Dar sokakta otel korku veren bir dev gibi duruyor.</p>

<p>Kapının camından gece görevlisi görünüyor. Çevresi sırma şeritli kasketini çıkarmış. Adamın başını ilk kez görüyordum. Ortası kel başından inen saçları, bir doğumgünü pastasının çevresinden sallanan süslü ince şeritleri andırıyor.</p>

<p>Gece görevlisi rahat oturmuş, bacaklarını uzatmış. Belki de düşünde bir yatakta yattığını görüyor.</p>

<p>Duvardaki saate göre ikiye üç dakika var.</p>

<p>İşte o anda bir otomobil sesi duyuluyor, hızla kapıya yanaşıyor. Lastikleri sokağın taşlarında gürültü çıkarıyor. Otomobili kullanan, bütün kenti uyandırmak mı istiyor? Aynı anda birkaç pencere açılıyor. İki kişi konuşuyor. Motor sesi yaklaşıyor. Farların ışığı sokağı aydınlatıyor. Sanki mehtap yerdeki taşlara vurmuş.</p>

<p>İşte Bloomfield kente böyle girmişti. Bir gece hücumunu andırıyordu gelişi. Sokağa ve evlere vuran farların güçlü ışığı bana bir an için gece savaşını anımsattı. Düşmanın avcı uçaklarını gözümün önüne getirdim.</p>

<p>Otelin önünde duran büyük bir otomobildi. Şoförün üzerinde deri bir üniforma vardı. İndikten sonra bir an durdu; karşımda yabancı dünyadan gelmiş bir yaratık var sandım.</p>

<p>Otomobilin motoru bir süre daha çalıştı. Tekerlekleri ve kapıları, geçtiği toprak yolların çamuruyla kirlenmişti. Orta boy bir gemi kamarası büyüklüğündeydi.</p>

<p>Kendimi bir an için cephede sandım. Bir general bizi denetime gelmişti ve şansıma nöbet sırası bendeydi. Elimde olmadan şöyle bir toparlandım ve hazırolda bekledim. Biri indi. Uzun paltolu adamın yüzünü seçemedim. Hemen arkasından biri daha indi. Paltosu kolundaydı. İlk inen adamdan daha kısa boyluydu. İngilizce bir şeyler mırıldandı. Ne dediğini anlamadım. Kısa boylu olan mutlaka Mister Bloomfield’di, diğeri de emirlerini yerine getiren sekreteri.</p>

<p>Evet, sonunda kente gelmişti Bloomfield.</p>

<p>“İşte bu Bloomfield,” diyorum Zvonimir’e.</p>

<p>Zvonimir sanki bana inanmamış gibi, sekreterini beklemekte olan ufak tefek adamın yanına sokuluyor ve soruyor:</p>

<p>“Mister Bloomfield?”</p>

<p>Bloomfield, yanında duran iriyarı Zvonimir’e şöyle bir bakıp “evet” der gibi başını sallıyor. Eminim o anda yanında bir kilise kulesi duruyor sanmıştır. Sonra da başını yanına gelen sekreterine doğru çeviriyor.</p>

<p>Gece görevlisi çoktan uyanmıştı. Kasketi yine başındaydı. Ignatz hızla yanımızdan geçti.</p>

<p>Zvonimir omzuna şöyle bir dokunmadan edemedi.</p>

<p>Barda müzik susmuştu. Küçük kapısı hafif aralıktı. Neuner’le Kanner dışarı çıkmıştı.</p>

<p>Jetti Kupfer’de yanlarına geldi.</p>

<p>“Bloomfield gelmiş!” diye konuştu.</p>

<p>“Evet, Bloomfield geldi!” dedim ben de.</p>

<p>Zvonimir bir şarkıya başladı. Giriş holünün ortasında, tek ayağının üzerinde dans etti.</p>

<p>“Bloomfield geldi! Ah, ah, ah!..”</p>

<p>Jetti Kupfer yanına gidip, “Susun!” diye öfkeyle tısladı ve tombul elini Zvonimir’in ağzına bastırdı.</p>

<p>Bloomfield’in sekreteri, Ignatz ve gece görevlisi adam otomobilden aldıkları ağır bavulları hole taşıdılar.</p>

<p>Henry Bloomfield resepsiyondaki rahat koltuğa kuruldu ve bir sigara yaktı.</p>

<p>Neuner bardan çıktı. Heyecanlıydı, yüzünde kırmızı lekeler oluşmuştu. Sanki saatlerce bir şöminenin yanında oturmuştu.</p>

<p>Neuner yavaş yavaş Bloomfield’in yanına sokuldu. Bloomfield yerinden kıpırdamadı.</p>

<p>“İyi akşamlar!” dedi Neuner.</p>

<p>“Nasılsınız?” dedi Bloomfield. Bu bir sorudan çok bir selamlamaydı. Pek meraklı değil gibiydi.</p>

<p>Bloomfield, küçük elini Neuner’e uzattı. Kocaman bir kesekâğıdına konan küçük bir şey gibi Neuner’in iri parmakları arasında kayboldu.</p>

<p>Aralarında Almanca bir şeyler konuştular. Ancak söylediklerine kulak kabartmak doğru olmayacaktı.</p>

<p>Aynı anda Ignatz nefese nefese, üzerinde koskocaman 13 yazan bir kartonla yanımızdan geçti. Herhalde oda kapısının üzerindeki numarayı değiştirecekti.</p>

<p>Zvonimir yanından geçen Ignatz’ın omzuna birkaç kez vurdu. Ignatz umursamadı. Sanki birinin ona vurduğunu fark etmemişti bile.</p>

<p>Bayan Kupfer barına döndü. Ben de barda bir şeyler içmek isterdim. Ancak Zvonimir yanımdaydı, bu saatten sonra içmesi iyi olmayacaktı.</p>

<p>Asansöre binip yukarı çıktık. Ignatz ilk kez bizimle değildi. Hirsch Fisch, ayağında sadece külotu olduğu halde koridorda dolaşıyordu. Aşağıya inip Bloomfield’le konuşmak istediğini söyledi.</p>

<p>“Fakat önce üzerinize bir şey giymelisiniz Bay Fisch!” dedim.</p>

<p>“Nasıl durumu? Kilo almış mı?”</p>

<p>“Hayır. Eskisi gibi zayıf!”</p>

<p>“Tanrım!” dedi Fisch. “Yaşlı Bloomfield bunu bilseydi...” Sonra dönüp odasına girdi.</p>

<p>“Biri şu Bloomfield’i öldürse ne olurdu?” diye konuştu Zvonimir az sonra yatağında yatarken.</p>

<p>Fakat ben yanıt vermedim. O akşam çok içmiş olduğunu biliyordum.</p>
</body>
</html>