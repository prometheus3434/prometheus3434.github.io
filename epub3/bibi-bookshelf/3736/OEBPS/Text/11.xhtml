<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>11</h2>
<p class="bosluk4"></p>

<p>Tam otelden çıkarken Alexander Böhlaug’la çarpıştım. Başındaki keçe şapka hemen dikkatimi çekti. Ben yaşamımda böyle güzel bir keçe şapka görmemiştim. Çok değişik bir rengi vardı. Daha doğrusu tüm açık renklerin ender bir karışımıydı. Başımda böyle bir şapka olsaydı ve yolda bir tanışıma rastlasaydım selamlamak için elime almaktan kesinlikle çekinirdim. Alexander’de öyle yaptı, sadece sağ elinin başparmağını şapkasının kenarına şöyle bir götürüp yemekhane aşçısını selamlayan bir subay gibi bana selam yolladı.</p>

<p>Ben Alexander’ın sadece şapkasına hayran olmadım, elindeki kanarya rengi eldivenleri de çok hoşuma gitti. Böyle bir insanın Paris’in göbeğinden geldiği, giyiminden hemen belli oluyordu.</p>

<p>“Günaydın!” diyor Alexander ve gülümsüyor. Uykusunu pek almamış gibi. “Stasia ne yapıyor?”</p>

<p>“Bilmiyorum!”</p>

<p>“Bilmiyor musunuz? Çok komiksiniz! Küçükhanımla dün tabutun arkasından yürürken, tanımayan biri sizi kuzeni sanırdı!” Sonra eldivenini çıkarıp şöyle bir sallıyor. “Eşeğin mezarın başına götürülmesi çok şahane bir fikirdi.”</p>

<p>Susuyorum, yanıt vermiyorum.</p>

<p>“Bakın,” diye devam ediyor Alexander, “bana burada bir oda gerekiyor. Evet, Hotel Savoy’da. Babamın evinde kendimi pek özgür hissetmiyorum. Kimi günler...”</p>

<p>Ne demek istediğini anlıyor gibiyim. Alexander bir elini omzuma koyuyor. Birlikte otele giriyoruz. Bu pek hoşuma gitmiyor. Çünkü ben batıl inançları olan biriyimdir. Az önce çıkmış olduğum bir yere hemen dönmekten hoşlanmam.</p>

<p>Fakat şimdi Alexander’ın peşinden gitmemek için bir nedenim de yok. Kuzenime hangi odayı vereceklerini de merak ediyorum. Stasia’nın sağındaki ve solundaki odalarda müşteriler var.</p>

<p>O kattaki tek boş oda Sançin’in kalmış olduğu oda. Eşi bavul hazırlıyor. Bundan sonra taşradaki akrabalarının yanında yaşayacak.</p>

<p>Bir an için Parisli Alexander’ın Sançin’in çamaşırhane buharı dolu odasında kalacak olmasına seviniyorum. İster günde birkaç saat, isterse iki gece, isterse bütün bir hafta...</p>

<p>“Size bir öneride bulunmak istiyorum,” diye konuşuyor Alexander. “Ben size bu otelde bir oda tutacağım veya iki aylık oda kirasını nakit olarak elinize vereceğim. Bunun karşılığında siz kenti terk edip Viyana’ya, Berlin’e veya Paris’e gideceksiniz ve şimdiki odanızı da bana bırakacaksınız. Bu cömertçe bir öneri değil mi?”</p>

<p>Evet, fena sayılmazdı. Ancak kuzenimin önerisi beni şaşırtmadı da değil. Elime geçecek parayla bazı düşlerimi gerçekleştirebilirdim. Buradan ayrılıp istediğim yere gidebilir, istediğimi yiyip içebilirdim. Artık böyle bir yaşama kavuşmak için babasının iyiliksever bir ânını beklemezdim. Kafamdaki karmakarışık düşüncelerden kurtulur, özgür bir insan olurdum. Bütün isteklerim yerine gelirdi. Daha dün biraz yol parası için ruhumun yarısını şeytana satmaya hazırdım. Bugün ise Alexander’ın önerdiği parayla sonsuz bir özgürlüğe kavuşacaktım.</p>

<p>Ancak Alexander Böhlaug’un önerisi geç gelmişti. Başkası olsa sevinç çığlıkları atarak, evet, derdi. Ben ise yüzüne düşünceli düşünceli baktım durdum.</p>

<p>Alexander garsona birkaç kadeh sert içki ısmarladı. Ben içtikçe hüzünlendim, buradan ayrılma ve özgür bir yaşam düşü yok oldu gitti.</p>

<p>“Sevgili kuzenim, sanırım önerim pek hoşunuza gitmedi,” dedi Alexander ve konuyu değiştirmek istermiş gibi sözü, monarşinin sonu olan Berlin’deki devrime getirdi. Bir rastlantı sonucu aynı günlerde orada olduğunu söyleyip anlatmaya başladı:</p>

<p>“Ayaklanmacılar iki gün boyunca kentin caddelerinde dolaşıp durdu. Kimse ne olacağını bilmiyordu, insanların yaşamı tehlikedeydi. Ben otelden dışarı adım atmadım. Otelin bodrumunda odalar hazırlandı. Birkaç yabancı diplomat oraya sığınmıştı. Ben, güzel yaşam elveda sana, diye düşünmeye başladım. Savaştan kurtuldun, şimdi bu devrimde yaşamını yitireceksin. Bereket versin Vally’de oradaydı. Oteldeki birkaç genç tanışımla biz ona Vally diyorduk. O zor durumda bizi teselli eden kişiydi. İncil’de de yazdığı gibi...”</p>

<p>“İncil’de böyle bir şey yoktur.”</p>

<p>“Her neyse. Sevgili kuzenim, onu görmeliydiniz, Vally iriyarı, beline kadar inen uzun saçları hep açık gezen bir kadındı. Biz gençler için çok heyecan verici, gergin bir dönemdi. Fakat niçin? Söyleyin bana, yaşamda böyle heyecan ve gerginliğe ne gerek var?</p>

<p>Alexander, pantolonun ütüsü bozulmasın diye bacaklarını iki yana açmış, öyle oturuyordu. Konuşurken topuklarını sürekli yere vuruyordu.</p>

<p>“Eğer siz önerime sıcak bakmıyorsanız,” diye Alexander konuştu, “kendime başka bir oda aramak zorundayım... Şimdi üstünüze varmak istemiyorum. Sevgili Gabriel, bence yarına kadar bir düşünün... Anlaştık mı?”</p>

<p>Tabii ki düşünecektim. Çok içmiştim. Alexander’ın yaptığı öneri de kafamı çok karıştırmıştı. Üzerinde biraz düşünsem iyi ederdim...</p>
</body>
</html>