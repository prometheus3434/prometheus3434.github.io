<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>5</h2>
<p class="bosluk4"></p>
<p>Kızın adı Stasia. Ancak varyetede dağıtılan programda adı yazmıyor. Ucuz seyircilerin ve Paris’ten gelen Alexander’ın karşısında dans ediyor. Kıvrıla kıvrıla yaptığı hareketler biraz Arap danslarını andırıyor. Dansın sonunda, içinden dumanlar yükselen küçük bir kazanın önünde bacaklarını çapraz yapıp oturuyor, müzik yavaşlayıp susuyor. Üzerindeki giysinin arasından yuvarlak kalçaları, dolgun üst baldırları ve göğüslerinin altı görünüyor.</p>

<p>Küçük varyete orkestrasının yaptığı müzik yetersiz. Kemanlar yok. Dinlerken insana neredeyse acı veriyor. Gösteri sırasında birkaç kez sahneye çıkan palyaço, bayat espriler yapıyor. Bir kez de, peşinden sürüklediği, kulaklarına kırmızı kukuleta takılmış, canı sıkkın adımlar atan bir eşekle sahneye geliyor. Salonun loşluğunda, ellerinde kocaman kadehler, masalar arasında dolaşan beyaz ceketli garsonlar, bira mahzeni gibi kokuyor. Çirkin dekor, haykıran açık bir ağzı andırıyor, cırtlak sesli sunucunun söyledikleri ise müşterileri pek keyiflendirmiyor.</p>

<p>Varyetenin çıkış kapısında bekliyorum. Bir zamanlar, gençliğe ilk adımlarımı attığım günlerde de, bir binanın kapısının gölgesine iyice sığınmış halde beklerdim... Aniden sokağın küçük taşlarında hızlı, genç adımlar yankılanıyor. Stasia yanında kadınlarla erkeklerle yaklaşıyor. Konuşuyorlar. Sesler havada uçuşuyor.</p>

<p>Uzun süre binlerce insanın arasında tek başıma yaşamıştım. Şimdiyse beni kendine çeken binlerce yeni şey var. Hotel Savoy’daki odamdan görünen çarpık damlar, tuvaletin penceresindeki küçük kırlangıç yuvası, yaşlı asansör görevlisinin tuhaf bakan bira rengi gözleri, yedinci katın sıkıcılığı, Yunan otelcinin tuhafıma giden adı, geçmişte kalmış hüzünlü yaşam, babaevinin daraşmalığı, Phöbus Böhlaug’un budalaca, gülünç davranışları, yaptığı “ticaret öğrenimi”nin Alexander’ın yaşamını kurtaracak olması, canlı anıların daha çok canlanıp beni mutlu etmesi, kötülerin çirkinleşmesi...</p>

<p>Asansörün kapısı açıktı. Stasia içinde oturuyordu. Onu görünce çok sevindim. İki eski dost gibi birbirimize “iyi akşamlar” diledik. Asık suratlı asansör görevlisi benim altıncı katta kaldığımı bilmiyormuş gibi ikimizi de yedinci kata çıkardı. Kapı açıldı, Stasia inip odasına doğru yürüdü. Fakat asansör hareket etmedi. Sanki birisini bekliyordu. Gözleri bira rengindeki adam niçin bekliyordu?</p>

<p>Asansörden çıktım ve ağır ağır merdivenleri indim. Kulağım asansördeydi. Az sonra kapısının kapandığını ve hareket ettiğini duydum. Durdum, arkama döndüm. Merdivenleri çıktım. Yaşlı görevli en üst basamakta duruyordu. Kötü niyetliydi. Boş asansörü aşağıya göndermiş, kendisi yavaş yavaş iniyordu.</p>

<p>Geleceğimi beklermiş gibi Stasia kapıyı hemen açtı.</p>

<p>Rahatsız ettiğim için özür diliyorum.</p>

<p>“Hayır, hayır,” diye konuşuyor Stasia. “Sizi daha önce odama davet etmeyi düşünmüş, fakat Ignatz’dan çekinmiştim. Hotel Savoy’daki en tehlikeli görevli o! Kim olduğunuzu biliyorum. Adınız Gabriel Dan, esir kampından yeni geldiniz. Dün sizi ilk gördüğümde benimle aynı meslekten bir artist sanmıştım...” Bir an sustu. Acaba yanlış bir şey söyleyip beni kızdırdığını mı düşünüyordu?</p>

<p>Fakat ben kızmıyorum. “Hayır,” diye yanıtlıyorum. “Ben ne olduğumu bilmiyorum. Bir zamanlar roman yazan olmayı düşlemiştim. Ancak sonra yazmanın bana pek bir şey kazandırmayacağını anladım ve savaşmaya gittim. Ben yalnız bir insanım. Oturup başkaları için yazamam...” Bir an sustuktan sonra konuyu değiştirmek istermiş gibi, “Benim tam üstümdeki odada kalıyorsunuz,” diyorum. “Niçin geceleri odanızda gezinip duruyorsunuz?”</p>

<p>“Fransızca öğreniyorum. Paris’e gitmek istiyorum. Dans etmek için değil, başka şeyler yapmak için. Budalanın biri beni Paris’e götürmek istedi. O andan beri Paris aklımdan çıkmıyor.”</p>

<p>“Alexander Böhlaug mu?”</p>

<p>“Tanıyor musunuz onu? Fakat siz buraya geleli daha bir gün olmadı mı?”</p>

<p>“Siz de beni tanıyorsunuz...”</p>

<p>“Yoksa Ignatz mı anlattı?”</p>

<p>“Hayır. Fakat Böhlaug benim kuzenim olur.”</p>

<p>“Ah, öyle mi? Kusuruma bakmayın!”</p>

<p>“Hayır, özür dilemenize gerek yok. Çünkü o budalanın biridir!”</p>

<p>Odasındaki masanın üzerinde birkaç parça çikolata vardı. Stasia dolaptaki şapka kutusundan küçük ispirto ocağını çıkarıyor.</p>

<p>“Bunu kimse bilmemeli. Ignatz’ın da kulağına henüz gitmedi... Bu ispirto ocağını odamda her gün başka bir yere saklıyorum. Dün manşonumun içindeydi. Bir başka gün dolapla duvar arasında duruyor. Polis, otel odasında ispirto ocağı kullanılmasını yasakladı. Bu kente bizim gibi geçici gelenler bir otelde konaklamak zorunda. Bildiğim kadarıyla kentin en iyi oteli de Hotel Savoy! Siz uzun mu kalacaksınız?”</p>

<p>“Hayır, sadece birkaç gün.”</p>

<p>“Ah, öyle mi? O zaman Hotel Savoy’u pek tanıyamayacaksınız. Az ötede Sançin’le eşi kalıyor. Palyaçomuz... Onunla tanışmak ister miydiniz?”</p>

<p>Onunla tanışmaya hevesli değildim. Fakat Stasia’nın çayı bitmişti.</p>

<p>Sançin ve eşinin odası az ötede değil. Koridorun en sonunda. Çamaşırhanenin karşısında sayılır. Tavan burada oldukça alçak. İnsan, başım tavana değecek diye korkuyor. Fakat bu sadece bir kuruntu, tavan o kadar da alçak değil. Koridorun sonu biraz loş; buhardan da göz gözü görmediği için her şey tuhaf duruyor. Çamaşırhaneden çıkan buhar gözlerimi bulandırıyor, mekânı daraltıyor. Her şey sanki karmakarışık. Buranın havasına alışmak pek kolay değil. Duvarlar nemli, insanın içine çektiği hava sıcak. Kısacası buraya gelen kendini biraz tuhaf hissediyor.</p>

<p>Sançin’in eşi bize kapıyı açıyor. İçeriye giriyoruz. Sanki vahşi bir hayvan peşimizden geliyormuş gibi çabucak kapıyı kapatıyor. Burası da çamaşırhane kokuyor. Son altı aydır bu odada kalan Sançin ailesi kapıyı hızla açıp kapatmayı öğrenmiş. Tavandaki güçsüz lamba gri bir odayı aydınlatmaya çalışıyor. Sançin ayağa kalkıyor, koyu renk bir ceketi üzerine geçiriyor ve gelenin kim olduğunu görmek istermiş gibi başını şöyle bir uzatıp bize doğru bakıyor. O anda gözümün önüne, dinî tablolardaki bulutlar içinden yükselen doğaüstü bir yaratık geliyor.</p>

<p>Elindeki pipodan arada sırada bir nefes çekiyor, fakat pek konuşmuyor. Piposu sohbet etmesine engel oluyor gibi. Konuşmaya başlıyor, ancak bir nefes çekmek için, söylediklerinin sonunu getirmiyor. Yanında duran örgü şişlerinden birine arada bir uzanıp piposunun tütünlerini karıştırıyor. Sık sık sönen pipoyu yeniden ateşlemek için de kibrit arıyor. Ancak kibrit kutusu ona olduğu kadar, çocuğuna süt kaynatmak isteyen eşine de gerekiyor. Bu nedenle kibritler Sançin’le, üzerinde ispirto ocağının durduğu lavabo arasından gidip geliyor. Bazen ikisi arasında bir yerde kalıyor, odayı kaplayan buharda gözden kayboluyor. Sançin ayağa kalkarken fazla öne eğildiği için iskemlesini deviriyor. Bu arada süt kaynıyor. Kadın süt kabını ocaktan alıyor. Alevler huzursuzca oynaşıyor. Ocağı söndürüp tekrar yakmamak, daha doğrusu kibrit kutusunu aramamak için üzerine başka bir kap konunca alevler sakinleşiyor.</p>

<p>İkide bir kibrit aramamaları için cebimdeki kibrit kutusunu çıkarıp Sançin’lere uzattım. Fakat ikisi de almak istemedi. Kendi kibrit kutularını aramaya devam ettiler. Sonunda Stasia kutunun yatak yorganının kıvrımları arasında durmakta olduğunu keşfetti.</p>

<p>Az sonra Sançin’in eşi çay kutusunu çıkarmak için bavulun anahtarını aramaya başlıyor. Ne de olsa dolabın çekmecesinden çalınabilirdi... “Bir yerden şıngırtı sesi geliyor,” diyor Sançin Rusça. Anahtarların şıngırtısını duymak için hepimiz bir an susuyoruz. Fakat hiçbir şey duyamıyoruz. “Anahtar destesi durduğu yerde şıngırdamaz ki,” diye Sançin sesini yükseltiyor. “Ancak ayağa kalkıp hareket ettiğinizde ses verir onlar!”</p>

<p>Az sonra üzerindeki bluzda bir süt lekesi fark eden eşi mutfak önlüğüne uzanınca, anahtar destesi ses verdi. Aradığı anahtar, önlüğün ön cebindeydi. Ve bavuldaki kutuda tek gram çay yoktu.</p>

<p>“Çay mı arıyorsunuz?” diye Sançin soruyor birdenbire. “Onu bu sabah ben bitirdim!”</p>

<p>“Öyleyse niçin ağzını açmadan taş gibi oturuyorsun?” diye eşi öfkeyle konuşuyor.</p>

<p>“Ben ağzımı açmadan oturmadım.” Sançin bir mantıkçıydı. “Bana bir şey soran da olmadı. Bakın Bay Dan, ben burada hiç önemi olmayan biriyimdir...”</p>

<p>Eşinin aklına bir şey gelmişti. Aynı katta kalan Bay Fisch’ten -tabii çoktan uyumamışsa- çay satın alabilirdik. O adam çayı asla ödünç vermezdi. Çıkarı için seve seve satardı.</p>

<p>“Öyleyse Fisch’e bir uğrayalım,” diyor Stasia.</p>

<p>Fisch’i uyandırmamız gerekiyor. Otelin en son odasında kalıyor. Koridorun diğer ucunda yer alan odasının numarası 864. Oda için para ödemiyor. Kentin tüccarları ve Hotel Savoy’un pahalı odalarında kalan müşteriler onun hesabını ödüyor. Anlattıklarına göre bir zamanlar evli olan Fisch kentin saygıdeğer, varlıklı fabrikatörlerinden biriymiş. Sonra nedense bütün servetini yitirmiş. Yardım etmeyi severmiş. O bir “piyango düşleyen”miş. Çekilecek piyango numaralarını düşünde görmek yeteneğine sahipmiş. Bütün gün uyur, düşünde numaraları görür ve sonra da gider piyango alırmış. Fakat piyango çekilmeden önce yeni düşler görür, elindeki başkalarına satarmış. Sattığına ikramiye çıkar, yeni aldığı ise tek fenik getirmezmiş. Fisch’in düşleri bu kentte birçok insanı zengin etmiş. Paraya kavuşanlardan bazıları şimdi Hotel Savoy’da konaklıyormuş. Ona minnet borçlu oldukları için de oda hesabını ödüyorlarmış. Fisch -ön adı Hirsch- devletin günün birinde piyango sistemini değiştireceğinden çok korkuyormuş.</p>

<p>Hirsch Fisch o akşam düşünde birçok “güzel numara” görmüş olacak ki yataktan çıkıp bize kapıyı açması dakikalar sürüyor. Bizi içeriye almıyor. Beni selamlıyor, Stasia’nın söylediklerini dinliyor. Sonra kapıyı kapatıyor. Bekliyoruz. Kapı birkaç dakika sonra tekrar açılıyor. Fisch elindeki küçük çay paketini bize uzatıyor.</p>

<p>“Yarın hesaplaşırız, Bay Fisch,” diyor Stasia.</p>

<p>“İyi geceler...” Fisch tekrar uykuya çekilebilmek için oda kapısını kapatıyor.</p>

<p>Stasia öneride bulunuyor: “Paranız olduğunda Fisch’ten bir piyango alın.” Sonra Yahudi’nin hayret verici düşlerinden söz ediyor.</p>

<p>Ben böyle şeylere inanan biriyimdir. Stasia anlamasın diye söylediklerine gülüp geçiyorum. Fakat Bay Fisch günün birinde bana piyangosunu satmak isterse mutlaka alırım.</p>

<p>Sançin’le Hirsch Fisch’in yazgıları çok ilgimi çekti. Sanırım bu otelde gizem dolu insanlar kalıyordu... Yoksa ben düş mü görüyordum? Çamaşırhaneden gelen buhar mı beni böyle yapmıştı? Oda kapılarının ardında başka kimler kalıyordu? Bu oteli kim inşa etmişti? Oteli işleten Kaleguropulos kimin nesiydi?</p>

<p>“Kaleguropulos’u tanıyor musunuz?”</p>

<p>Stasia onu tanımıyordu. Bu adamı kimse görmemişti. İstersem aşağıda bekler, oteli denetlemeye geldiğinde ona yakından bakabilirdim.</p>

<p>“Glanz bir kez bunu denemişti,” diye anlatıyor Stasia. “Fakat Kaleguropulos’u görmeyi başaramamıştı. Ignatz’ın söylediğine göre yarın denetim için uğrayacakmış...”</p>

<p>Biraz sonra odama dönmek için merdivenlere doğru yürürken Hirsch Fisch’in koşarak peşimden geldiğini fark ediyorum. Üzerinde bir gömlekle uzun, beyaz bir külot var. İnce ve uzun boylu, karşımda yeniden dirilmiş bir aziz gibi öyle duruyor. Elinde oturağı. Tıraşsız yüzünün sakalları sipsivri iğneleri andırıyor. Gözlerinin altında kara lekeler, elmacık kemikleri dışarı fırlamış.</p>

<p>“Merhaba, Bay Dan!” diye konuşuyor. “Sizce küçükhanım bana çayın parasını ödeyecek mi?”</p>

<p>“Bence ödeyecek!”</p>

<p>“Bakın, az önce düşümde piyangoda çıkacak numaraları gördüm. Kesin üçlü! Bugün oynayacağım! Hükümetin piyangoda bazı düzenlemeler yapacağı sizin de kulağınıza geldi mi?”</p>

<p>“Hayır, gelmedi!”</p>

<p>“Bana kalırsa bu çok kötü olur. Küçük insanlar nasıl yaşayacak? Yaşlı tezyelerinin veya dedelerinin ölmesini mi bekleyecekler? Sonra vasiyet açıldığında bir bakacaklar, bütün mirasa yetimhane konmuş!”</p>

<p>Fisch konuşurken gözlerim elindeki oturağa takılıyor. Kattaki tuvalete götürüyor olacak. Baktığımı fark edince konuyu değiştiriyor.</p>

<p>“Bakın, ben bahşiş vermeyi pek sevmem. Hem kat görevlisinin ne işi var odamda? Ben kendi işimi kendim görürüm. Burada insanlar kargalar gibi hırsızlığı seviyor. Bilseniz neler çalındı bu otelde. Çok şükür benim hiçbir şeyimi çalamadılar! Ignatz’ın söylediğine göre bugün denetleme varmış. Ben dışarıdayım. Böyle denetleme günlerinde benim burada olmama gerek yok. Kaleguropulos’un beğenmediği bir şey olursa bu onun sorunu. Ben onun emir eri miyim?”</p>

<p>“Kaleguropulos’u tanıyor musunuz?”</p>

<p>“Niçin tanıyacakmışım ki? Ben onu tanımaya meraklı değilim. En yeni haberi duydunuz mu? Bloomfield geliyormuş!”</p>

<p>“O da kim?”</p>

<p>“Bloomfield’i tanımıyor musunuz? Bloomfield bu kentin çocuğudur. Amerikalı milyarder! Bütün kentte insanlar bağırıyor: Bloomfield geliyor! Ben babasıyla konuşmuştum, şimdi burada sizinle konuşur gibi. İnanın bana!”</p>

<p>“Kusuruma bakmayın Bay Fisch, fakat odama gidip biraz uyumalıyım!”</p>

<p>“Tabii, tabii... Gidip uyuyun! Benim biraz temizlik yapmam gerekiyor.” Fisch kat tuvaletine doğru yürüyerek uzaklaşıyor. Merdivenleri iniyorum. Ancak dönüp peşimden gelmiş olacak ki yukarıdan sesleniyor:</p>

<p>“Küçükhanımın paramı vereceğine emin misiniz?”</p>

<p>“Mutlaka verecektir.”</p>

<p>Az sonra odamın kapısını açıp içeriye giriyorum. Sanırım arkamdan bir gölge hızla geçip uzaklaşıyor. Dönüp bakmıyorum, çünkü çok yorgunum. Tekrar uyandığımda güneş tepede. Öğle olmuş.</p>
</body>
</html>