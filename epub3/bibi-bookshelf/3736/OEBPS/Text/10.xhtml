<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>10</h2>

<p class="bosluk4"></p>

<p>Sançin akşamüstü saat üçte, kent mezarlığının en sonundaki Yahudi mezarlığına gömüldü.</p>

<p>Kışın mezarını ziyaret etmek isteyen olursa, kendine karlarda yol açmak zorunda kalacağı için yanına kürek almak zorunda kalacak. Fakirler öldüğünde gömü giderlerini belediye üstlendiği için uzak bir köşeye gömülüyor. Belki aradan üç nesil geçtikten sonra “Allahın dağı” bu araziye yol açılır!</p>

<p>Fakat o gün geldiğinde de Sançin’in mezarı çoktan yok olmuş olur.</p>

<p>Zavallı suflör Abel Glanz’ı bile o kadar uzağa gömeceklerini sanmıyorum.</p>

<p>Sançin için kazdıkları çukura baktım. Mezar soğuk ve balçıkla dolu. Şimdi korunmasız ölüsü orada toprağın içindeki böceklere terk edilmiş durumda.</p>

<p>Sançin, Hotel Savoy’da ölülere değil, capcanlı insanlara yer olduğu için, gömülmeden önce üç gün boyunca varyetede bekletildi. Sahnenin arkasında, artistlerin soyunup giyindiği odaların birinde durdu. Eşi çoğu zaman yanında bekledi. Zavallı bir zangoç dualar etti. Varyete müdürü de birkaç mum yaktı.</p>

<p>Sahneye çıkan genç kızlar Sançin’in ölüsünün önünden geçmek zorundaydı. Orkestra her zamanki gibi teneke sesler çıkardı durdu. Eşeği August’da önünden geçti. Sançin’in kılı bile kıpırdamadı.</p>

<p>Salondaki izleyeciler sahnenin arkasında bir ölünün yattığından tabii habersizdi. Polis önce bunu yasaklamak istemişti, fakat gösterilere akrabalarıyla bilet almadan giren askerî polis izin verilmesini mümkün kılmıştı.</p>

<p>Üçüncü günün sonunda cenaze yola koyuldu. Varyete müdürü kent dışındaki mezbahaya kadar birlikte yürüdü. Burada ölülerle kesilen hayvanlar aynı yoldan götürülür... Sançin’in eşi, sahne arkadaşları, Stasia ve ben tabutun peşinden yürüdük.</p>

<p>Mezarlığın kapısına vardığımızda hipnotizmacı Xaver Zlotogor’un mezarlık sorumlusuyla tartıştığını gördük. Zlotogor, Sançin’in eşeğini gizlice içeriye sokmuştu. Hayvan şimdi orada beklemekteydi.</p>

<p>“Böyle cenaze töreni yapılamaz!” diye mezarlık sorumlusu bağırdı.</p>

<p>“Hayır, tören böyle yapılacak!” diye Zlotogor’da sesini yükseltti.</p>

<p>Bir süre beklemek zorunda kaldık. Sonunda kararı, mezarın başında duayı okuyacak Kohen’in vermesi üzerine anlaştılar.</p>

<p>Zlotogor adamın kulağına bir şeyler fısıldadı ve din adamı eşeğin törene katılmasına karşı olmadığını söyledi.</p>

<p>Eşek August, sarkık kulaklarında siyah kukuleta, mezar çukurunun en kenarında hiç kıpırdamadan öyle duruyordu. Mezarın çevresinde dönenler onu rahatsız etmemeye dikkat gösteriyordu.</p>

<p>Xaver Zlotogor ve eşek August’la, saygıdeğer kişilerin yattığı bölümün çakıllı yollarında yürüyerek çıkışa doğru gittim. Buraya her inançtan insanlar gömülüyordu. Yahudi mezarlığı ise tel örgülerle ötekilerden ayrılmıştı. Buralarda ve mezarlığın ağaçlıklı yollarında Yahudi dilenciler bütün gün bekleşiyordu. Onlar arkada kalan zengin mirasçıların merhametine sığınıyordu! Para veren herkesin peşinden hayır duaları ediyorlardı.</p>

<p>Xaver Zlotogor’u eşeği getirdiği ve onun içeriye girmesini sağladığı için biraz övdüm. Varyetede çalışan hipnotizmacıyı tanımıyordum. Sahneye her gün değil, sadece pazar gösterilerinde veya bazı özel akşamlarda çıkıyordu. Sık sık çevre kentlere gidiyor, oralarda gösteriler yapıyordu.</p>

<p>Hotel Savoy’da üçüncü katta kalıyordu. Parasal gücü bunu mümkün kılıyordu.</p>

<p>Xaver Zlotogor bugüne kadar uzun yolculuklar yapmıştı. Sadece Batı Avrupa ülkelerini görmemiş, Hindistan’a da gitmişti. Söylediğine göre sanatını oradaki fakirlerden öğrenmişti. Sanırım kırk yaşlarında olacaktı. Fakat yaşını belli eden biri değildi. Yüzündeki mimikleri ve el-kol-vücut hareketlerini kontrol etmeyi çok iyi başarıyordu.</p>

<p>Dizleri kırılacak gibi, öyle yürürken yorulmuş olabileceğini düşünüyorum. Yol uzun, ben yorulmaya başladım. Acaba kenardaki taşlardan birine oturup dinlensek mi? Fakat aynı anda Zlotogor ayağını kaldırıp on dört yaşındaki bir genç gibi hızla taşın üzerinden atlıyor ve yoluna devam ediyor. Zeytin yeşili Yahudi yüzü ve cin gibi bakan gözleriyle bir an için gerçekten bir genci andırıyor. Bir dakika sonraysa sarkmış dudakları ve çenesiyle yine yorgun yaşlı bir adama benziyor.</p>

<p>Xaver Zlotogor sanki bir anda değişebilen bir adam. Bu hoşuma gitmiyor. Az önce eşek August’la yaptıkları tam bir komediydi. Sonra başka şeyler de düşündüm. Bana kalırsa bu adamın gerçek adı Xaver Zlotogor değildi. Ne olabilirdi? Evet, niçin Galiçyalı Salomon Goldenberg olmasındı? Belki de bir hipnotizmacı olduğu için kapıdaki görevliyi kandırmayı kolayca başarmış, eşeği mezara kadar getirmişti. Bence o sıradan bir sihirbazdı, Hint fakirlerinin öğretilerini burada para karşılığı başkalarına satıyordu. Tanrı onu cezalandırmıyor, yaşamasına izin veriyordu.</p>

<p>“Bay Zlotogor,” diyorum, “ne yazık ki burada sizi yalnız bırakmak zorundayım. Önemli bir randevum var da...”</p>

<p>“Sayın Phöbus Böhlaug’la mı?” diye Zlotogor konuşuyor.</p>

<p>Çok şaşırıyor ve sormak istiyorum: Bunu nereden biliyorsunuz? Fakat bu sorudan vazgeçiyorum ve sadece, “Hayır...” diyorum. Sonra da güneşin batmasına daha saatler olmasına karşın, “İyi akşamlar...” demeden edemiyorum.</p>

<p>Gitmek istediğim yöne değil de karşı yöne yürüdüm. Bunun kente giden yol olmadığının farkındaydım. Zlotogor’un arkamdan seslendiğini duydum. Ne onun ne söylediğini anladım, ne de durup döndüm.</p>

<p>Tarlalarda o gün kesilmiş otlar yığın yığın duruyor, taze taze kokuyorlardı. Az ötedeki bir domuz ahırından homurtular geldi kulağıma. Güneşin sıcağında ahırların teneke damları sanki eriyecek kadar kızmıştı, yanar gibi ışıldıyorlardı. Akşama kadar tek başıma kalmak istiyordum. Çok şey düşündüm. Kafam önemli ve önemsiz bir sürü şeyle doldu. Düşünceler, tanımadığım vahşi kuşlar gibi geldi ve yine uçtu gitti.</p>

<p>Akşamın geç saatinde otele döndüm. Tarlalar ve yollar karanlığa bürünmüştü. Cırcırböceklerinin sesi doğayı kaplamıştı. Köy evlerinde güçsüz ışıklar yanmıştı. Kilise çanları ötelerden duyuluyordu.</p>

<p>Önünde durduğum Hotel Savoy bana boşalmış gibi geldi. Sançin artık yoktu. Burada kaldığım günlerde sadece iki kez odasına gitmiştim. Fakat bu akşam kendimi sanki çok uzun yıllardır tanıdığım bir dostumu sonsuza dek yitirmiş gibi hissediyordum. Sançin’i ne kadar tanıyordum? Varyete’de sahneye çıktığında neşeli bir palyaço; evinde kimi zaman cana yakın, kimi zaman kaba biriydi. Yabancıların yıkanan kirli çamaşırlarının kötü havasını yıllar boyu ciğerlerine çekmişti. Sadece bu Hotel Savoy’da değil, sahneye çıktığı başka kentlerindeki tavan arası odalarında da... Bu dünyanın bütün kentlerinde küçük ve büyük Savoy’lar var. Onların da en üst kat odalarında Sançin’ler konaklıyor ve yabancı insanların çamaşırlarından yükselen kirli buharları içlerine çekiyor.</p>

<p>Hotel Savoy dolu. 864 odasının bir tanesi bile boş değil. Eksik olan tek müşteri Vladimir Sançin.</p>

<p>Çay salonunda oturuyordum. Az ötemde bana bakan doktor sanki “Ben söylemedim mi Sançin’in öleceğini,” der gibi gülümsüyor, büyük bir tıp uzmanı havasıyla başarısını kutluyor! Elimde bir kadeh votkayla, az ileride duran Ignatz’a bakıyorum. O ölüm müydü yoksa sadece bir asansör görevlisi mi? Niçin bakınıp duruyordu bira rengi gözleriyle?</p>

<p>Aynı anda Hotel Savoy’a karşı büyük bir kin duydum. Burada insanlar yaşıyor, insanlar ölüyor, Ignatz müşteri bavullarını rehin alıyor, gencecik kızlar fabrikatörlerin ve emlakçıların odalarında soyunuyordu! Ignatz sanki bu otelin yaşayan yasası, ölüm ve asansör görevlisiydi. Düşünüyorum, sırf Stasia’ya ilgi duyuyorum diye bu otelde daha fazla kalacağımı sanmıyorum.</p>

<p>Cebimde bana üç gün yetecek kadar para var. Glanz’ın desteğiyle bir şeyler kazanmıştım. Ondan sonra da açlıktan öleceğim, zavallı Sançin gibi, mezarlığın en son köşesindeki, solucanlarla dolu, çabucak kazacakları balçıklı bir çukura gömüleceğim. Eminim küçük yılanlarla solucanlar çoktan Sançin’in tabutunu yemeye başlamıştır. Üç gün, en geç sekiz, on gün sonra binlerce hayvan tabutun tahtasını parçalayacak, Sançin’in üzerindeki, sağı solu çoktan aşınmaya başlamış kimbilir kimin hediyesi siyah takıma saldıracaklar.</p>

<p>Gözleri bira rengi Ignatz bütün gün giriş holünde duruyor, asansörüyle insanları yukarıya çıkarıyor, aşağıya indiriyor. O, oteli son kez terk eden Sançin’i de aşağıya indirmişti.</p>

<p>Gece odama çıkmak için kendimi çok zorlamam gerekti. Yatağın kenarındaki komodinden, üzerinde duran gece lambasının abajurundan, elektrik düğmesinden nefret ettim, içeriye adımımı atar atmaz çarptığım sandalye gürültüyle devrildi. Otel sahibi Kaleguropulos’un alay eder gibi kapının arkasına astığı kâğıdı yırtıp parçalamak istedim. Sallana sallana yatağa gittim, uzandım ve başucumdaki lambayı bütün gece söndürmedim.</p>

<p>O gece düşümde Sançin’i gördüm. Balçıkların arasından ayağa kalkıyor, tıraş olmak istiyor. Ona bir kap su uzatıyorum. Yüzüne tıraş sabunu yerine bir avuç balçık sürüyor. “Ben böyle tıraş olacağım,” diyor. “Bakmayın bana!” Utanıp başımı eğiyorum, çukurun bir köşesinde duran tabutuna bakıyorum.</p>

<p>Sançin sonra el çırpıyor. Müthiş bir alkış sesi duyuluyor. Hotel Savoy’un bütün müşterileri onu alkışlıyor. Kanner ve Neuner, Siegmund Fink ve Bayan Jetti Kupfer’de alkışlayanlar arasında.</p>

<p>En önde duran dayım Phöbus Böhlaug kulağıma eğilip, “Fazla ileri gittin!” diye fısıldıyor. “Senin de babandan aşağı kalır yanın yok! İşe yaramazın tekisin!”</p>
</body>
</html>