<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>7</h2>
<p class="bosluk4"></p>

<p>Phöbus Böhlaug üzerimdeki mavi takıma bakıp çok şık olduğumu söyledi. Birkaç kez, “Nasıl da güzel oturmuş üzerine,” dedi ve gülümsedi.</p>

<p>Bir gün evinde Abel Glanz’a rastladım. Ufak tefek, kötü giyimli, ender tıraş olan, karşısındaki onunla konuşurken, kişiliğinden olacak omuzları hemen çöken birisiydi. Sinirli olduğunda incecik boynundaki gırtlak çıkıntısı bir akordeon benzeri hareket ediyor, kimi an gömlek yakasının içinde kayboluyordu. Saçları hafiften dökülmeye, geniş alnı açılmaya başlamıştı. Kırmızı kulakları kepçeyi andırıyordu. Sanki Tanrı, herkes kulaklarını çeksin diye Abel’i böyle yaratmıştı. Bana bakan küçük gözlerinde sanki kin vardı. Acaba beni kendine rakip mi görüyordu?</p>

<p>Abel Glanz yıllardır Phöbus Böhlaug’un evine sık sık uğruyordu. Kentin varlıklı aileleri bu gibi misafirlerden çok çekinirdi. Sık ziyarete geldikleri için onları iflasa sürükleyeceklerinden çekinirler, ancak bunu hiçbir gün yüzlerine karşı açık açık söyleyemezlerdi.</p>

<p>“Bir çay içer miydiniz?” diye Phöbus Böhlaug soruyor.</p>

<p>“Hayır, teşekkür ederim,” diyor Abel Glanz. “Bir semaver gibi çayla doluyum. Bugün dördüncü kez ‘hayır’ diyorum. Yemeği azalttığımdan bu yana çok çay içmeye başladım. Şimdi bir de siz ikram ediyorsunuz, Bay Böhlaug...”</p>

<p>Böhlaug inadından vazgeçecek gibi değil:</p>

<p>“Fakat böylesine leziz bir çayı daha önce hiçbir yerde içmediniz, Glanz!”</p>

<p>“Siz öyle sanın, Bay Böhlaug! Bir süre önce Kontes Basikoff’un evine davetliydim...” Abel Glanz’ın sesi dayıma hava atar gibi çıkmıştı.</p>

<p>“Bakın bana, Kontes Basikoff bile böyle leziz bir çay içmemiştir. Sorun oğluma, acaba Paris’te bu kadar güzel çay servis eden bir pastane var mı?”</p>

<p>“Öyle mi?” diyor Abel Glanz ve susuyor. Düşünür gibi.</p>

<p>Böhlaug iskemlesini semaverin yanına çekiyor, “Hele birkaç yudum alın, zararı olmaz...”</p>

<p>Abel Glanz Romanya’da küçük bir tiyatroda suflörlük yapmıştı. Fakat bir süre sonra, her akşam içine tıkıldığı kutuda otururken karşısındaki sanatçıların yaptığı hataları gördükçe öfkelenmiş, rejisör olmaya karar vermişti. O günden sonra da bu düşüncesini her önüne gelene anlatmış, günün birinde de rejisörlüğe ilk adımlarını atmıştı. Fakat aradan bir hafta geçmeden askere çağrılmıştı. Abel Glanz’ı sıhhiye birliğine almışlardı. Askerlik şubesindeki başçavuş, suflörlüğün tıpla ilgili bir meslek olduğunu sanmıştı...</p>

<p>“Rastlantılar insanın yaşamını belirler,” dedi Abel.</p>

<p>“Glanz da Hotel Savoy’da kalıyor,” diye konuştu Phöbus Böhlaug. Bana bir an öyle geldi ki, sanki dayım suflörle beni karşılaştırmak istiyordu. Phöbus Böhlaug’a göre biz birbirimize benziyorduk. Çünkü bizler “sanatçı”ydık, çünkü yaşamımızı, zar zor da olsa sürdürmeyi beceriyorduk. Suflör Glanz başka bir mesleği de denemişti. Tüccar olmak istemişti. Tüccar olan ticaret yapardı.</p>

<p>“Bak, bu Glanz iyi işler yapıyor şimdi,” diyor Phöbus Dayı.</p>

<p>“Ne yapıyor?”</p>

<p>“Döviz ticareti,” diyor Phöbus Böhlaug. “Biraz şansa bağlı, fakat çoğu kez kazanç garanti. Yaşamında şansı yaver gitmeyen birinin yapacağı bir iş değil! Ancak becerikli ve şanslı biri, iki günde milyoner olabilir.”</p>

<p>“Dayı,” diyorum, “sen niçin döviz ticareti yapmıyorsun?”</p>

<p>“Tanrı korusun!” diye Phöbus sesini yükseltiyor. “Ben polislerle aramı bozmak istemem! Cebinde pek parası olmayanlar bu işe el atarlar.”</p>

<p>“Phöbus Böhlaug mu döviz ticareti yapacak?” diye Abel Glanz soruyor. Sesinde biraz öfke seziliyor. “Bu iş kolay değildir. İnsan, yaşamını tehlikeye atabilir. Döviz ticareti bir Yahudi yazgısıdır. Bütün gün sağa sola gitmelisin. Biri Romen Leyi arıyordur, fakat piyasada o günlerde daha çok İsviçre Frangı vardır. İsviçre Frangı aradığında herkes sana Romen Leyi satmak ister. Sanki büyülüdür, her gün, her an değişir. Sanırım dayınız benim çok kârlı bir ticaret yaptığıma inanıyor... Zenginler etrafındaki herkesin kazanç getiren işler çevirdiğini sanır!”</p>

<p>“Benim zengin olduğumu da nereden çıkardınız?” diye Phöbus konuşuyor.</p>

<p>“Nereden mi çıkardım? Bunu açıklamaya gerek var mı? Böhlaug’un imzasının ne kadar değerli olduğunu bütün dünya biliyor!”</p>

<p>“Bütün dünya yalan söylüyor!” diye Böhlaug bağırıyor. Daha doğrusu haykırıyor. Sanki bütün dünya onu büyük bir cinayetle suçlamış.</p>

<p>Alexander içeriye giriyor. Üzerinde son moda birtakım. Yeni kesilmiş saçlarını bir filenin içinde toplamış. Çevresine değişik kokular saçıyor. Ağzını gargara suyuyla çalkalamış, saçlarına briyantin sürmüş, içtiği sigara da sanırım parfümlü.</p>

<p>“İnsan parası var diye utanmak mı baba?” diye genç adam soruyor.</p>

<p>“Öyle değil mi?” Glanz sevinçle gülümsüyor. “Fakat babanız utanıyor.”</p>

<p>Phöbus Böhlaug fincanlara çay koyarken, “İşte bugünkü çocuklar böyle düşünüyor,” diye homurdanıyor.</p>

<p>Phöbus Böhlaug sanki birden yaşlanmış. Yüzü kireç gibi. Gözkapaklarında kırışıklar. Omuzları çökmüş. Sanki biri gelmiş, onu tepeden tırnağa değiştirivermiş.</p>

<p>“Biz insanların güzel bir yaşamı yok,” diyor. “Yaşam boyu çalışıp didiniyoruz, sonunda bir mezara atılıyoruz.”</p>

<p>Nedense birden durgunlaşmış. Dışarıda hava kararıyor, akşam oluyor.</p>

<p>“Odanın ışığını yakın,” diyor Böhlaug.</p>

<p>Bu sözler az ötesinde oturan Glanz’a. Fakat Glanz aynı anda ayağa kalkıyor ve “Ben eve dönüyorum,” diyor. “Güzel çay için teşekkür ederim!”</p>

<p>Phöbus Böhlaug Glanz’ın elini sıkıyor. Sonra bana dönüp, “Bu kadar seyrek uğrama!” diye mırıldanıyor.</p>

<p>Birlikte çıkıyoruz. Glanz hiç tanımadığım yollarda benimle yürüyor. Bakımsız, çoğu boş köy evlerinin önünden, boş tarlalardan, çöp ve gübre yığılı alanlardan, homurdana homurdana çamurlarda yiyecek bir şeyler arayan domuzların yanından geçiyoruz. Öbek öbek insan dışkısının üzerinde binlerce sinek uçuşuyor. Kentin kanalizasyonu yok. Bütün evlerden kokular yükseliyor.</p>

<p>“İkimiz de ticaret yapıyoruz,” diye Glanz konuşuyor. “Böhlaug küçük yürekli zengin bir adam. Bakın Bay Dan, insanlar kötü yürekli değildir, sadece yürekleri biraz küçüktür, içinde sadece eşiyle çocuğuna yer vardır.”</p>

<p>Dar bir sokağa giriyoruz. Kapı önlerinde Yahudiler duruyor, sokağın ortasında geziniyor, kiminin elinde çarpık çurpuk eski şemsiyeler var. İnsanlar pek konuşmuyor. Ya hızlı hızlı bir aşağı bir yukarı yürüyorlar ya da yavaş yavaş, düşünceli dolaşıyorlar. Biri eve girip gözden kayboluyor, bir başkası dışarı çıkıyor. Sokağa yeni çıkan önce şöyle bir duruyor, sağına soluna bakındıktan sonra diğerleri gibi dolaşmaya başlıyor.</p>

<p>Suskun gölgeler gidip geliyor, kimse kimsenin suratına bakmıyor. Bu sokak ruhların toplantı yeri gibi. Sanki burada çoktan ölmüşler geziniyor. Bu halk binlerce yıldır dünyanın dar sokaklarında yürüyüşte!</p>

<p>Sonra iki insan duruyor, bir şeyler mırıldanıyor ve vedalaşmadan yine yollarına devam ediyor. Belki birkaç dakika sonra tekrar karşılaşıyorlar, yarım cümle mırıldanıp yine uzaklaşıyorlar.</p>

<p>Sokağın başından bir polis görünüyor. Adım atarken çizmeleri gıcırdıyor, belindeki kılıç hafif hafif sallanıyor. Sokağın ortasında yürüyor, polisi gören Yahudiler kenara çekilip ona yol veriyor. Adamı gülümseyerek selamlıyor, birkaç kelime fısıldıyorlar. Fakat adam onlara bakmadan yoluna devam ediyor. Kurulmuş bir bebek gibi yürüyor, adımları çok ölçülü. Sokağa girmesi hiç kimseyi ürkütmemişe benziyor.</p>

<p>“Streimer geliyor,” diyor yanımızdan geçenlerden biri. Gerçekten de uzaktan Jakob Streimer görünüyor.</p>

<p>Aynı anda mavi önlüklü bir adam, evine misafir gelmiş gibi sokağın gaz lambasını yakıyor.</p>

<p>Abel Glanz biraz huzursuzlanıyor. Sokaktaki diğer Yahudilerin de yüzünde huzursuzluk belirtisi var.</p>

<p>Jakob Streimer sokağın ucunda durmuş bekliyor. Az önceki polisten daha gururlu. Hükmettiği insanların yanına gelmesi bekleyen şarklı bir hükümdarı andırıyor. Gözlüğünün çerçevesi altın. Sakalına kadar inen uzun favorileri bakımlı. Başında da silindir şapka var.</p>

<p>Az ötede duranların söylediğine göre Jakob Streimer’in Alman Rayh Markına gereksinimi varmış.</p>

<p>Abel Glanz hemen tezgâhında bir kadının müşteri beklediği küçük bir dükkâna giriyor, içeride bir çıngırak çalıyor, kapı açılıyor, bir adam görünüyor.</p>

<p>Az sonra Glanz yanıma dönüyor ve gülümseyerek, “Mark aldım, on bire. Ortak olmak ister misiniz? Streimer on iki verir.”</p>

<p>Ne olduğunu anlamadığım için soru sormak istiyorum. Fakat Abel hızla elini ceketimin iç cebine sokuyor, cüzdanımı çıkarıyor, oradaki bütün banknotları alıyor ve elime tutuşturup, “Gelin benimle,” diyor.</p>

<p>Jakob Streimer’in önünde duruyoruz. “On bin,” diye konuşuyor.</p>

<p>Streimer soruyor, “Bu bayda mı var?..”</p>

<p>“Evet, Bay Dan...”</p>

<p>Streimer başını sallıyor ve sadece, “Savoy,” diyor.</p>

<p>“Tebrikler, Bay Dan,” diye Abel uzaklaşırken mırıldanıyor. “Streimer sizi davet etti.”</p>

<p>“Anlayamadım.”</p>

<p>“Duymadınız mı? Savoy, dedi. Haydi gidelim buradan. Dayınız eli açık biri olsaydı, ona gider Alman Rayh Markı almanız için borç isterdiniz. İki saatte yüz bin kazanırdınız! Fakat o size borç vermez. Bu nedenle kazancınız sadece beş olacak.”</p>

<p>“Bu da çok.”</p>

<p>“Çok değil! Ben bir milyara çok derim.” Glanz düşünde konuşuyormuş gibi mırıldanıyor. “Bugünlerde hiçbir şeye ‘çok’ denemiyor. Yarın ne olacağı belli mi? Yarın devrim olur, ertesi gün de Bolşevikler başımıza geçer. Eski masallar gerçekleşiyor gibi. Akşam yatarken çekmecenizde yüz bininiz var, sabah kalktığınızda bakıyorsunuz paranızın değeri sadece elli bin. Günümüzde böyle ‘mucizeler’ gerçekleşiyor! Paranın para olmayacağı günler geliyor.”</p>

<p>Hotel Savoy’a vardık, içeriye girdik. Glanz koridorun sonundaki küçük bir kapıyı açtı, içeride Ignatz duruyordu.</p>

<p>Duvarları koyu kırmızı bir bardı. Tezgâhın arkasında, saçları kızıl bir kadın dikkatimi çekti. Küçük masalarda da makyajlı, iyi giyimli birkaç kız oturmaktaydı. Bardaklarındaki limonataları kamışla içiyorlardı.</p>

<p>Glanz şöyle bir selam verdi, “Merhaba, Bayan Kupfer.” Sonra bana dönüp, “Sizleri tanıştırayım,” dedi. “Bay Dan, Bayan Jetti Kupfer... iyi yürekli annemiz... <i>Alma mater...”</i> Bayan Kupfer’e bakarak “Bu Latincedir,” diye konuşuyor.</p>

<p>“Biliyorum, siz aydın bir kişisiniz...” diyor Bayan Kupfer. “Bay Glanz, siz daha çok kazanmalısınız.”</p>

<p>Glanz alçak sesle konuşuyor, “Latince bildiğim için benimle alay ediyor.”</p>

<p>Arka arkaya iki küçük kadeh sert içki aldım. Oturduğum koltukta iyice yayıldım. Tezgâhın önündeki masada oturan birkaç müşteri havyarlı küçük sandviçler yiyor, içeriye giren bir adam piyanonun başına geçiyor.</p>
</body>
</html>