<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>20</h2>
<p class="bosluk4"></p>

<p>Üçüzler oyuncak yapımcısıydı. Bunu ertesi gün kat garsonu genç söyledi. Onlar üçüz değildi. Aynı şeylerden hoşlandıkları için üçüz kardeşler gibi hep bir arada geziyorlardı.</p>

<p>Aynı gün başkaları da geldi. Yeni müşterilerin çoğu Berlinli’ydi. Bloomfield buraya gelmeden önce Berlin’de bir süre kalmıştı. Şimdi gelenler de onu tanıyanlardı.</p>

<p>İki gün sonra da Christoph Kolumbus geldi Christoph Kolumbus, Bloomfield’in berberiydi. Sanki onun “bagajı”ydı. Nereye gider gitsin peşinden yolculuk ediyordu.</p>

<p>Çok konuşkan biriydi Alman kökenliydi Babası Kristof Kolomb hayranı olduğu için oğluna Christoph Kolumbus ismini vermişti. Çok ünlü bir isme sahip olan oğlu da gemi kaptanı değil, berber olmuştu.</p>

<p>Mesleğinde başarılı, görgü sahibi biriydi. Kendini karşısındakine, Mister Bloomfield’in berberi Christoph Kolumbus, diye takdim ediyordu. Hafif Ren bölgesi şivesiyle güzel bir Almanca konuşuyordu.</p>

<p>Christoph Kolumbus ince, uzun boyluydu. Sarı saçları kıvırcıktı. Mavi gözlerinin bakışından iyi niyetli bir insan olduğu anlaşılıyordu.</p>

<p>Doğru dürüst berber olmayan bu kentte bir dükkân açmaya niyetli. Para onun için pek önemli değil. Dükkânı Hotel Savoy’da açacak. Bloomfield’in görüşünü ve iznini alıyor. Resepsiyonun hemen yanındaki küçük oda boş duruyor. Hesaplarını ödedikten sonra kentte bazı işleri olan müşterilerin veya birkaç gün sonra tekrar dönecek olanların bavulları orada duruyor.</p>

<p>Ignatz bana, Christoph Kolumbus’un mutlaka o odayı istediğini anlatıyor.</p>

<p>Kısa süre sonra berber dükkânını oraya açmasına izin çıkıyor. Christoph Kolumbus akıllı ve becerikli biri. İnce uzun biri olduğu için küçük dükkânda rahatça hareket edebiliyor. Yaşamı boyunca başkalarının görmediği şeylere el atmayı hep bilmiş. Eminim Bloomfield’in özel berberi olmasının nedeni de bu.</p>

<p>Kentte, Ignatz, askeri doktor ve Alexander’den başka hiç kimse, berber dükkânı açmaya karar veren bu kişinin çok ünlü bir isime sahip olduğunu bilmiyordu.</p>

<p>Zvonimir sordu: “Gabriel, sen okumuş yazmış bir adamsın. Amerika’yı keşfeden Kolumbus değil miydi?”</p>

<p>“Evet, Kolombus’du.”</p>

<p>Zvonimir tekrar sordu: “Peki, Alexander kimdi?”</p>

<p>“Alexander Makedonyalı bir kraldı. Pek çok ülke fethetmişti.”</p>

<p>“Anlıyorum,” dedi Zvonimir.</p>

<p>Akşama doğru Alexander’le çay içilen salonda bir araya geldik.</p>

<p>“Şu Kolumbus’un otele berber dükkânı açmasına ne diyorsunuz?” diye gülerek sordu. “Kolumbus diye berber adı olur mu?”</p>

<p>Zvonimir karşısındakine şöyle bir baktı ve hızlı hızlı konuştu: “Bir berberin adının Christoph Kolumbus olması hiç de fena değil. Fakat sizin adınızın Alexander olması...”</p>

<p>İyi söylemişti. Alexander sesini çıkarmadı.</p>

<p>Bazı günler, “Zvonimir, artık buradan ayrılsak iyi olacak,” diyorum.</p>

<p>Fakat gitmeye hiç niyeti yok. Günlerdir beklenen Bloomfield sonunda gelmişti. Otelde ve kentteki yaşam gittikçe daha çok ilgisini çekiyor. Berlin treni her gün daha çok yabancı getiriyor. Tüccarlar, aracılar ve avareler. Bloomfield’in burada olması insanları kente çekiyor. Berber Kolumbus’un da işi çok. Otelin eski bagaj odası şimdi güzel bir berber dükkânı oldu. Koltukları, iki büyük duvar aynası ve uzun mermer tezgâhıyla hoşuma gidiyor. Kolumbus, yaşamım boyunca gördüğüm en becerikli berber. Beş dakikada işini bitiriyor. Saç tıraşında en yeni yöntemi uyguluyor: Bir ustura kullanıyor. Kolumbus’un dükkânından hiç makas sesi gelmiyor.</p>

<p>Harcadığımız parayı Zvonimir nereden buluyordu, bunu şeytan bilir! Oda faturamız oldukça yüksekti. Zvonimir ödemeyi düşünmüyordu. Cebindeki parayı her gece yatarken yastığının altına koyuyordu. Çalacağımdan korkuyor olmalıydı.</p>

<p>Bloomfield gibi rahat bir yaşam sürüyorduk. Fakat canımız istediğinde gidip aşevinde de yemek yiyorduk. Oradaki yemeği beğenmezsek otelin lokantasında masaya oturuyorduk. Paralarımız hiç suyunu çekmiyordu.</p>

<p>Günün birinde Zvonimir’e, “Ben bavulumu toplayıp yola koyulacağım,” diyorum. “Gelmek istemiyorsan burada kalabilirsin!”</p>

<p>Zvonimir ağladı. Gözyaşları gerçekti.</p>

<p>“Zvonimir,” diyorum, “ben kesin kararlıyım. Bak, bugün günlerden salı, iki hafta sonra salı günü yola çıkacağız!”</p>

<p>“Kesinlikle!” diyor Zvonimir ve en büyük yeminleri ediyor.</p>
</body>
</html>