<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>8</h2>
<p class="bosluk4"></p>
<p>Herkes küçük masalarda oturuyor. Masalar birbirine çok yakın. Büyük bir aile gibi aramızda sohbet ediyoruz. Az sonra Bayan Jetti Kupfer minik bir çan çalıyor. Hemen yarı çıplak kızlar ortaya çıkıyor. Küçük sahnede dans edenleri daha iyi görebilmek için iskemleleri, masaları biraz kenara çekiyoruz. Kızlar oldukça genç, vücutları pudralı. Müziğe uyarak sağa sola hareket ediyorlar. Kötü dans ediyorlar, birbirlerine pek uymuyorlar. İçlerinde -hepsi on kız- en çok hoşuma gideni, bakışları ürkek, zayıfça bir kız. Yüzünün çillerini birkaç kat pudrayla örtmeye çalışmış. İnce kemikleri sanki her an kırılacakmış gibi. Dans hareketleri çok beceriksiz. Elleriyle, üşüyen bir hayvan gibi sürekli titreyen küçük ve sivri memelerini örtmeye çabalıyor.</p>

<p>Bayan Jetti elindeki çanı tekrar çalıyor, dans eden kızlar duruyor. Piyanoda kısa ve hızlı bir melodi çalan adam susuyor, ışıklar yanıyor, küçük bar yine aydınlanıyor. Birkaç adım atan kızlar dönüp çıkışa doğru tek sıra halinde yürüyor. Aynı anda Bayan Jetti sesleniyor: “Toni!”</p>

<p>Toni, yüzü çilli ufak tefek kız sıradan ayrıldı. Bayan Jetti Kupfer tezgâhın arkasından çıktı. Yanımdan geçerken vücudundan keskin bir parfüm ve likör kokusunun yükseldiğini fark ettim. Kızın yanına gelip, “Genç Bayan Toni aramıza yeni katıldı,” dedi.</p>

<p>“Mükemmel!” diye bir müşteri sesini yükseltti. Glanz bana “Anilin fabrikatörü Bay Kanner,” diye açıkladı. “Tonka,” diye devam etti, sağ elinin parmaklarını şöyle bir şıklattı ve sol elini uzatıp Tonka’nın kalçasına dokundu.</p>

<p>“Kızlar nerede kaldı?” diye Jakob Streimer sesini yükseltiyor, “Burada ne tuhaf bir servis var! Sayın Neuner ve Anselm Schwadron aramızda, fakat hiç önemsenmiyorlar...” Aynı anda Ignatz bir görünüp yine kayboldu. Fakat hemen sonra yanında beş çıplak kızla döndü. Getirdiği kızları masalara yolladı. Bayan Kupfer’in sesi duyuldu: “Biz bu kadar çok müşterinin geleceğini tahmin etmiyorduk.”</p>

<p>İki fabrikatör Anselm Schwadron ve Philipp Neuner aynı anda ayağa kalktılar, işaret edip kızlardan ikisini masalarına davet ettiler. Sonra da çağırdıkları garsona bir şişe kayısı likörü ısmarladılar.</p>

<p>Aynı anda bara yeni bir müşteri girdi. Oturanlar hep bir ağızdan coşkuyla ona seslendi. Masalarda oturan beş kız o anda unutulmuş. Küçük iskemlelerinde bir kenara bırakılmış eşya gibi öylece oturuyorlardı.</p>

<p>Yeni gelen müşteri, masalardan birine oturmadan yüksek sesle, “Bloomfield bugün Berlin’de!” diyor.</p>

<p>Müşteriler hep bir ağızdan, “Berlin’de!” diye seslerini yükseltiyor.</p>

<p>Anilin fabrikatörü Kanner soruyor, “Ne zaman buraya gelecek?”</p>

<p>“Her an gelebilir!” diye konuşuyor az önce bara giren adam.</p>

<p>“İşçilerim tam da greve gidecekleri günü buldular!” diyor Almanya kökenli Philipp Neuner. Uzun boylu, iriyarı, saçları kızıla kaçan bir sarı. Ensesi kalın, çenesi köşeli, yüzü oval, bakışları bir çocuk kadar masum.</p>

<p>Kanner sesleniyor, “Neuner, siz de anlaşıverin onlarla!”</p>

<p>“Siz evlilere yüzde yirmi zam verebilir misiniz?” diye Neuner soruyor.</p>

<p>“Ben işçilerime doğan her çocuk için ikramiye veriyorum,” diye Kanner gururla sesini yükseltiyor. “O günden bu yana da işçilerim daha çok çocuk sahibi olmaya başladı! Adamlar yüzde iki daha fazla maaş almak için aklını yitiriyor, şok geçiriyor!”</p>

<p>“Onlara şok geçirten sizsiniz!” diye Streimer mırıldanıyor.</p>

<p>Philipp Neuner homurdanıyor, “Bir fabrikatör emlakçı gibi çalışmaz! Bunu aklınıza koyun!” Bir zamanlar muhafız birliğinde görev yapmıştı. Lise diplomalı olduğu ve gönüllü gittiği için sadece bir yıllığına askere almışlardı.</p>

<p>Aynı anda Ignatz elinde bir telgrafla içeriye giriyor. Önce hiç konuşmuyor, meraklı bakışların zevkine varıyor. Sonra yavaş yavaş konuşuyor. Söyledikleri zor anlaşılıyor:</p>

<p>“Bay Bloomfield’den telgraf geldi! Perşembe günü geliyor. 13 numaralı odayı ayırttı!”</p>

<p>“13 mü? Bloomfield’in batıl inançları var...” diyor Kanner.</p>

<p>“Fakat otelde sadece 12 ve 14 numaralı odalar var,” diye Ignatz açıklıyor.</p>

<p>“Oda kapılarından birine 13 yazın,” diyor Jakob Streimer de.</p>

<p>“Mükemmel! Bravo, Streimer!” Neuner, tebrik etmek istermiş gibi heyecanla elini Streimer’e uzatıyor.</p>

<p>Fakat Streimer, “Ben bir emlakçıyım,” diye mırıldanıyor eli cebinde.</p>

<p>“Bloomfield’in burada kalacağı günlerde otelde tartışma çıkmayacak!” diye Kanner sesini yükseltiyor.</p>

<p>Barı terk edip yedinci kata çıkıyorum. Sanki Stasia’yla karşılaşacakmışım gibi bir his var içimde. Fakat aynı anda Hirsch Fisch’in elinde oturağıyla odasından çıktığını görüyorum.</p>

<p>“Bloomfield geliyor! Sizce doğru mu?..”</p>

<p>Söylediklerini duymazdan geliyorum.</p>
</body>
</html>