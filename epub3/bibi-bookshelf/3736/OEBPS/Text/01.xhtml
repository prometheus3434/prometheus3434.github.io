<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>1</h2>
<p class="bosluk4"></p>

<p>Öğleden önce saat onda Hotel Savoy’a geldim. Burada birkaç gün, belki de bir hafta konaklamaya ve biraz dinlenmeye kararlıyım. Annem ve babam Yahudi kökenli Ruslar. Burada akrabalarım yaşıyor. Batıya doğru yoluma devam edebilmek için onların parasal desteğine gereksinimim var.</p>

<p>Savaş tutsağı olarak son üç yılımı Sibirya’daki kamplarda geçirdim. Dönüş yolunda karşıma çıkan Rus köy ve kentlerinde kendime küçük işler bulup çalıştım. Gece bekçiliğinden hamallığa, fırın işçiliğine kadar ne iş bulduysam yaptım.</p>

<p>Üzerimde, adını unuttuğum birinin hediye etmiş olduğu bir Rus gömleği var. Ayağımdaki kısa pantolon da kampta ölmüş bir arkadaşın. Çizmelerim, yıllardır giymeme karşın iyi durumdalar. Fakat onları nereden almıştım, şimdi anımsamıyorum.</p>

<p>Beş yıl sonra yine Avrupa’ya açılan kapıda duruyorum.</p>

<p>Üniformalı kapı görevlisi ve girişindeki altın armasıyla yedi katlı Hotel Savoy benim için doğunun otelleri arasında en Avrupalı olanı. Asansörüyle, başlarında beyaz keple çalışan oda hizmetçisi kızlarıyla, lavabolu, İngiliz tuvaletli, rengârenk oturakları, kupa çiçeğini andıran pembe ve yeşil abajurları, dokunur dokunmaz çınlayan zilleriyle, kuştüyü şilteleri insanı sevinçle kucaklayan büyük yataklı odalarıyla güzel bir otel...</p>

<p>Üzerimi bir deri gibi örten eski yaşamımı burada yüzüp atacağım için seviniyorum. Gözümün önünde askeri, katili canlandırıyorum yeniden, az kalsın öldürülecek o insanı, zincirlere vurulanı, yeniden dirileni, yollara düşeni...</p>

<p>Sisli sabahları gözümün önüne getiriyorum, trampet sesiyle uygun adım yürüyen bölüğü görüyorum, binanın en üst katında camları titreşen pencereleri de. Beyaz gömleğinin kollarını sıvamış bir adam, bütün vücudu titreyen bir asker, ormanda ağaçların arasında, nemli çimleri ışıldayan küçük bir alan gözümün önüne geliyor; hayalimde canlandırdığım “düşman”ın önünde diz çöküyorum. Yere yatmayı, hep burada kalmayı çok istiyorum. Kadife gibi yumuşak çimenlere uzanmayı, yüzümü onlara okşatmayı çok arzuluyorum. Sonsuza dek...</p>

<p>Hasta yatakhanesinin sonsuz sessizliğini içime çekiyorum. Sonra bir yaz sabahında yatağımdan çıkıyorum, keyifleri yerinde tarlakuşlarının cıvıltılarını dinliyorum, tereyağlı ekmeğimi yiyip kakaomu yudumluyorum. Bir yerlerden iyot kokusu geliyor burnuma.</p>

<p>Gökyüzüyle karlardan oluşan bembeyaz bir dünyada yaşıyorum. Kahverengi tahta barakalar cüzamlı bir hastanın lekeleri gibi beyaz doğaya yayılmış. Elimdeki sigara izmaritinden son nefesi büyük zevkle içime çekiyorum. Çok eski bir yerel gazetenin sayfalarını karıştırıp reklamları okuyorum. Tanıdığım bazı sokak isimlerini görünce oraları anımsıyorum. Bir bakkal dükkânını, kapıcısını tanıdığım bir oteli, bir zamanlar yatağıma girmiş olan sarışın Agnes’i de...</p>

<p>Uykusuz geçen bir gecede yağmurun usul sesini dinledim, hava aydınlanırken saçaktan sarkan buzların, yükselen güneşin ilk ışınlarıyla eriyişini seyrettim. Yosunlara uzanmış öylece yatan bir kadının iri memelerine dokundum, görkemli beyaz kalçalarını okşadım. Samanlıkta kendimden geçtim, uzun bir uykuya daldım. Derin saban izleriyle kaplı tarlalarda yürüdüm, uzaklardan gelen balalaykanın hüzünlendirici sesini dinledim.</p>

<p>Yaşamı boyunca insan sayısız duyguyla dolar taşar. Fakat o her şeye karşın değişmez; görünümüyle, yürüyüşüyle ve davranışlarıyla hep aynı insan olarak kalır. Milyonlarca kaptan kana kana içer, susuzluğunu yine de gideremez, gökkuşağı gibi rengârenk ışıldar, fakat hep aynı renklerdeki bir gökkuşağı olarak kalır.</p>

<p>Hotel Savoy’a üzerimde tek gömlekle gelip bir süre sonra yirmi bavulla ayrılsam da hiç değişmez, hep aynı Gabriel Dan kalırdım ben. Belki de bu görüşüm beni kendine güvenen, gururlu, biraz burnu havada dolaşan bir insan yapmıştı. Üniformalı kapı görevlisinin beni, üzerinde tek gömlekle, elinde tek çantayla Sibirya’dan gelmiş bu yolcuyu nezaketle karşılamasının, genç kominin saygıyla yanıma sokulmasının nedeni bu olacaktı.</p>

<p>Bir asansör beni alıp yukarıya çıkarıyor. İçi ayna kaplı. Bir çelik halat, kabini kaldırıyor. Hafifçe sallanıyoruz. Sanki gökyüzüne yükseliyoruz. Sallantı hoşuma gidiyor. Bir an aklımdan geçiriyorum, bu güzel, içi ışıl ışıl asansöre binmeseydim acaba kaç basamak çıkmak zorunda kalacaktım. Ruhumu dolduran öfkeleri, fakirliği, uzun yolculuğumu, vatansızlığı, açlığı ve “dilenci” geçmişimi aşağıya atıyorum. Şu anda yükseklere çıkan bu adama bir daha hiç ulaşamayacaklar.</p>

<p>Odam altıncı katta. Oteldeki en ucuz odalardan birini tutmuştum. 703 numarada kalıyorum. Bu rakam hoşuma gidiyor. Ortasındaki sıfırı, yaşlı bir erkekle genç bir erkek arasında kalan bir kadına benzetiyorum. Yatağın üzerindeki yorgan sarı. Koğuştaki kirli gri yorganımı anımsatmadığı için seviniyorum. Kapının yanındaki elektrik düğmesini birkaç kez açıp kapatıyorum. Başucumdaki küçük komodinin kapısını açıyorum. İçi boş. Yatağın şiltesine dokunuyorum. Yumuşak. Masanın üzerinde bir sürahi duruyor. İçindeki su ışıldıyor. Odanın penceresi bir arka avluya açılıyor. Renkli çamaşırlar iplere asılmış, kuruyor. Aşağıda koşuşturan çocuklar gürültü yapıyor. Tavuklar keyifle geziniyor.</p>

<p>Lavaboya gidip elimi yüzümü yıkıyorum. Sonra yatağa girip gözlerimi yumuyorum. Her ânı keyifle içime çekiyorum. Tekrar yataktan çıkıp pencereyi açıyorum. Tavuklar aralarında yüksek sesle çene çalıyor, birbirlerine komik şeyler söylüyorlar. Yatağa uzanıyorum. Penceremden içeri giren, odamı dolduran gürültüler benim için bir uyku müziği.</p>

<p>Bütün gün uyuyorum. Düş görmüyorum.</p>
</body>
</html>