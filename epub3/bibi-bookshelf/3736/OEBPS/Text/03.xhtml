<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>3</h2>

<p class="bosluk4"></p>

<p>Henüz uykum gelmemişti. Sessiz bir akşamdı. Sadece yakındaki kilisenin çam on beş dakikada bir çalıyordu. Yukarıdan gelen ayak seslerini duydum. Birisi yavaş yavaş, küçük adımlarla yürüyordu. Aralıksız bir aşağı bir yukarı gezinip duran bu kişi, yedinci katta görmüş olduğum genç kız mıydı? Acaba bir şeyi mi vardı?</p>

<p>Başımı kaldırıp tavana baktım. Keşke tepemdeki tavan şeffaf olsaydı. Gri giysili genç kızın küçük ayaklarını görebilseydim. Yalınayak mı yürüyordu, yoksa ayağında terlikler mi vardı? Acaba çorapları ipekli ve gri miydi?</p>

<p>Okul yıllarımda ve gençliğimde arkadaşlarımla, yaz mevsiminin gelmesini nasıl beklediğimizi anımsıyorum. Çünkü tatilde ayağımızda hafif mokasenlerle dolaşabilecek, köylü kızlarının dipdiri bacaklarını, geniş tabanlı ayaklarını, aşk yatağına dönüşen sert topraklara uzanmış vücutlarını okşayabilecektik. Sağlık dolu baldırlar, karanlıkta dakikalık sevişmeler... O anda anımsıyorum. Cepheye yakın küçük bir kasabada orta yaşlı bir kadın öğretmen vardı. Savaş alanına bu kadar yakın olmaktan korkmamıştı. Kasabadaki ve kasabanın çevresindeki köylerde yaşayan tek kadındı. Kadın, cephedeki dikenli telleri andırıyordu. Yanına sokulmak mümkün değildi. Ayağında topuksuz erkek ayakkabıları ve yırtık çoraplarla geziyordu.</p>

<p>864 odalı dev Hotel Savoy’da, belki de tüm kentte bu gece sadece iki kişi uyumuyordu. Biri ben, diğeri de üst odadaki genç kız. Niçin şu anda bir arada olmayacaktık? Ben Gabriel ve güler yüzlü, kumral, gözleri iri, kirpikleri kara, ufak tefek o kız... Bir ceylan gibi odasında gezinirken adımlarını böylesine yakından duyduğuma göre tavan çok ince olmalıydı. Bir an vücudunun kokusunu içime çekiyorum sandım. Sonunda kararımı verdim, kulağıma gelen ayak sesleri gerçekten o genç kadının mıydı? Gidip bakmalıydım.</p>

<p>Odamdan çıktım. Kırmızı bir gece lambası koridoru aydınlatmaya çalışıyordu. Kapıların önünde kaba ayakkabılar, zarif kadın ayakkabıları, çizmeler duruyordu. Hepsi de değişikti, bana insan yüzlerini anımsattılar. Üst kata çıktım. Burada lamba yanmıyordu, her yer karanlıktı. Sadece koridorun sonundaki pencere hafif aydınlıktı. Yürüdüm. 800 numaralı oda kapısının altından sarımtırak bir ışık sızıyordu. Odasında bir aşağı bir yukarı yürüyen genç kız burada kalıyor olmalıydı. Eğilip anahtar deliğinden baktım. Evet, içeride bir kız gördüm. Üzerinde bornozu andıran beyaz bir giysi vardı. Masanın yanında durdu. Eline bir kitap alıp sayfalarını karıştırdı. Sonra yürümeye devam etti.</p>

<p>Yüzünü görmek için çabaladım. Sadece çenesinin yuvarlağını, yüzünün bir bölümünü, dalgalı saçlarını seçebildim. Adım atarken aralanan bornozundan bacaklarını da... Sonra başka bir odada bir erkeğin öksürdüğünü, lavaboya tükürdüğünü duydum. Merdivenleri indim, odama girdim. Tam kapıyı kapatırken koridorda bir gölge seçer gibi oldum. Kapıyı hızla açıp dışarıya baktım. Fakat koridorun loşluğunda kimseyi göremedim.</p>

<p>Yukarıdaki ayak sesleri kesildi. Genç kız uykuya yatmış olacaktı. Ben de perdeleri açtım ve üzerimdekileri çıkarmadan yatağa uzandım. Dışarıda hava aydınlanmaya hazırlanıyor, yeni bir gün başlıyordu. içeriye vuran güçsüz ışık odamdaki eşyalara yayılıyordu...</p>

<p>Sabah olduğunu birisinin kapıma uzun uzun vurmasıyla fark ettim. Dışarıdan kaba sesli bir erkek bana sesleniyordu. Ne söylediğini hemen anlayamadım.</p>

<p>Kalkıp kapıyı açtım. Gelen kat garsonuydu. Gömleğinin kollarını dirseğine kadar sıvamıştı. Adaleli kolunun kıvırcık tüyleri kapkaraydı. Demek kızlar üçüncü kata kadar garsonluk hizmeti veriyordu. Adamın getirdiği kahvenin lezzeti umduğumdan daha iyiydi. Fakat beyaz kepli bir kız getirmiş olsaydı daha çok sevinirdim. Günüm düş kırıklığı ile başlamıştı. Düşündüm. Bir yolunu bulup üçüncü kata taşınsam fena olmazdı.</p>
</body>
</html>