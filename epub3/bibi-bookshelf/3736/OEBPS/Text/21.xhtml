<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>21</h2>
<p class="bosluk4"></p>
<p>Aynı günün öğleden sonrasında sekreter Bondy yanıma geldi ve beni Bloomfield’in masasına davet etti.</p>

<p>Kentte kaldığı sürece Bloomfield’in bir sekretere daha gereksinimi vardı. Her gün gelen ziyaretçiler arasında bir seçim yapmak, kendisiyle görüşmek isteyenleri “işe yarar” ve “işe yaramaz” diye birbirinden ayırmak zorundaydı.</p>

<p>Bondy bana, bu görevi üstlenecek birini tanıyıp tanımadığımı sordu.</p>

<p>Yanıtım “Hayır,” oldu. Bana göre bu görevi yerine getirebilecek tek kişi olsa olsa Glanz’dı.</p>

<p>Onun adını duyan Bloomfield elini “olmaz” der gibi şöyle bir kaldırdı. “Glanz bana göre değil,” demek istemişti. Sonra da,</p>

<p>“Bu görevi siz üstlenmek istemez miydiniz?” diye sordu. Fakat bu bir soru değildi. Bloomfield soran bir insan değildi.</p>

<p>“Düşünmeliyim,” diye konuştum.</p>

<p>“Yarın sabah odanızda... Oda numaranız kaçtı?”</p>

<p>“703.”</p>

<p>“Yarın sabah işe başlıyorsunuz. Odanıza bir masa koydurtacağım.”</p>

<p>Veda edip yanından uzaklaşıyorum. Bloomfield’in uzun uzun arkamdan baktığını hissediyorum.</p>

<p>“Zvonimir,” diyorum, “ben artık Bloomfield’in sekreteriyim.”</p>

<p>“Amerika!” diye mırıldanıyor Zvonimir.</p>

<p>Benim görevim, Bloomfieldle görüşmek isteyen ziyaretçileri dinlemek, önermek istedikleri projelere bakmak ve her ziyaretçi üzerine hazırlayacağım bir raporu Bloomfield’e sunmaktı.</p>

<p>Ben, görüşme sırasında karşımdaki kişinin görünüş ve davranışlarından yaptığı işe ve önerisine kadar her şeyi not ediyordum. Sonra da bunları yanıma verdikleri genç bayan elemana daktiloya çektiriyordum. Daha ilk günden yeni görevimi çok ciddiye aldım. Anladığım kadarıyla da Bloomfield çalışmalarımdan memnundu. Bir öğleden sonra karşılaştığımızda beni dostça selamladı.</p>

<p>Ben yıllardır çalışmamıştım. Üzerime böyle bir görev aldığım için memnundum. Yaptıklarım hoşuma gidiyordu. Yaptığım işte özgürdüm, kaleme aldığım raporun sorumluluğunu ben taşıyordum. Gereğinden fazlasını yazmamaya da dikkat ediyordum. Ancak bazı görüşmelerin ardından kısa bir roman kaleme aldığımı da söyleyebilirim.</p>

<p>Her gün saat ondan dörde kadar çalışıyordum. Gün boyunca beş altı ziyaretçi geliyordu. Daha fazla geldiği günler de oluyordu.</p>

<p>Bloomfield’in benden ne beklediğini çok iyi biliyordum. Görüşleri üzerine kesin bir karar vermeden önce onları başkalarına da onaylatmak istiyordu. Her şeyi birden düşünecek zamanı yoktu. Henry Bloomfield aklı başında bir insandı.</p>

<p>Oyuncak yapımcısı üçüzlerin adlarının Nachmann, Zobel ve Wolff olduğunu öğrendim. Tek bir kartvizitte adları yan yana yazıyordu.</p>

<p>Nachmann, Zobel ve Wolff, Avrupa’nın bu bölgesinde oyuncak ve eğlence malzemelerinin pek bilinmediğini keşfetmişti. Girişkenlerdi, ceplerinde para vardı ve ne yaptıklarını bilen işadamlarına benziyorlardı. Yıllar önce ölmüş olan Maiblum’un iplik fabrikası bomboş duruyordu. Wolff’un söylediğine göre eski yapı ufak bir yatırımla elden geçirilebilirdi. Bay Nachmann kentte kalacak, işlerin başında duracaktı. Söylediklerine göre Bloomfield’in yatırımından çok adına gereksinimleri vardı. Kuracakları şirkete “Bloomfield and Compagnie” adını vermek istiyorlardı. Fabrikanın üreteceği oyuncaklar bölge ülkelere ve Rusya’ya yollanacaktı.</p>

<p>Üçüzler ağırlığı havai fişeklere, çatapatlara ve kestane fişeklerine vermeyi planlıyorlardı. Ertesi gün kulağıma geldiğine göre üçüzlerin önerisi Bloomfield’in hoşuna gitmişti. Aradan iki gün geçtikten sonra da Maiblum’un eski fabrikasının çevresine kısa sürede iskele kuruldu, duvarları tahta perdelerle örtüldü. Yapı, kışın soğuğunda bir abideyi andırıyordu.</p>

<p>Nachmann, Zobel ve Wolff bir süre daha kentte kaldı. Onları cadde ve alanlarda, birbirinden kopamayan üçüzler gibi dolaşırken görmek mümkündü. Akşamları da, yanlarında genç bir kızla otelin barında oturuyorlardı.</p>

<p>Aralarında çok iyi anlaşan bir aileyi andırıyorlardı.</p>

<p>Hotel Savoy’da insanlar bana şimdi eskisinden daha nazik ve cana yakın davranıyor. Ignatz benimle asansörde veya barda karşılaştığında bira sarısı gözlerini artık yere indiriyor. Yanından geçtiğim kapı görevlisi hafifçe eğiliyor. Karşılaştığım üçüzler şapkalarını aynı anda çıkararak beni selamlıyor.</p>

<p>Gabriel, diyorum kendime, sırtında eski bir gömlekle geldiğin Hotel Savoy’dan yirmi bavullu saygıdeğer biri olarak ayrılacaksın.</p>

<p>O güne dek gizli kalmış kapılar şimdi bana kolayca açılıyor, insanlar sırlarından rahatça söz ediyor. Hiç ummadığım şeyler kulağıma geliyor. Ve ben, akın akın üzerime gelen her şeyi kabul etmeye hazır bekliyorum, insanlar bana açılıyor, yaşamları çırılçıplak karşımda duruyor. Fakat ben onlara ne yardım edebilir, ne de zarar verebilirim. Onlar ise birileri kendilerini dinlemeye hazır olduğu için bütün sıkıntılarından ve sırlarından rahatça söz ediyorlar.</p>

<p>Çoğu insanın durumu iyi değil. Sorunları ve acıları dev bir duvar gibi karşılarında yükseliyor. Çevrelerini örümcek ağları sarmış, altından kalkamadıkları sorunlarıyla ortasında kalmışlar, sinekler gibi çırpınıp duruyorlar.</p>

<p>Yiyecek ekmeği zor buluyorlar, acı içinde yaşamaya çabalıyorlar. Hepsi de karnının doymasını istiyor, özgürlüğün özlemini çekiyor. Kollarını iki yana açıyor, kanatlanacağını, içine düştüğü o uçurumdan az sonra, bir ay sonra, bir yıl sonra kurtulacağını sanıyor.</p>

<p>İnsanların durumu hiç de iyi değil. Tanrı yazgısı, diye düşünüyorlar. Fakat bu durumlarından onlar da sorumlu. Yüzlerce yılın gelenekleriyle yaşadılar bugüne dek. Çevrelerini saran örümcek ağını elleriyle kendileri ördü. Yaşamları boyunca üzerinde yürüdükleri bütün yollarda yasak tabelaları vardı. Tanrılarının, polislerinin, onlara hükmedenlerin, toplumdaki mevkilerinin koyduğu “yasak tabelaları”... Bir yerden sonra ilerlemelerine de, gittikleri yerde kalmalarına da izin yoktu. Onlarca yıl sürekli çırpınıp, şaşkın ve çaresiz yaşadıktan sonra arkalarından gelenlere sorunlar bıraktılar, yoksulluk içinde yataklarında ölüp gittiler.</p>

<p>Ben ise sevgili “Tanrı” Henry Bloomfield’in “ön avlusu”nda oturuyor ve küçük insanların dilekçelerini kabul ediyor, isteklerini dinliyordum. O insanlar önce Bondy’nin karşısına çıkıyor, eline bir kâğıt tutuşturulanlar da bana geliyordu. Bloomfield’in amacı kentte iki, en çok üç hafta kalmak. Ancak o üç haftanın ardından, en az on yıl kalmalı, diye düşündüm.</p>

<p>Benimle görüşenlerden biri de, ufak tefek Isidor Schabel’di. Yıllar önce Romanya’da noterlik yapmış, ancak görevini kötüye kullanmakla suçlandığı için meslekten alınmıştı. Altı yıldır Hotel Savoy’da yaşıyordu. Bütün savaş yıllarını burada geçirmişti. Oteldeki yakın tanışları arasında lojistik destek tümeninin subayları da olmuştu. Isidor Schabel şimdi altmış yaşındaydı. Eşi ve çocukları Bükreş’te yaşamaktaydı. Yaptığından utandıkları için onunla ilişkilerini kesmişlerdi. Nerede yaşadığını da bilmiyorlardı. Fakat o üzücü olaydan bugüne tam on beş yıl geçmişti. Isidor Schabel artık affedilmesinin zamanı geldiğine inanıyor, evine dönmek istiyordu. Eşi ve çocukları ne yapıyordu, yaşıyorlar mıydı, babasının kötü yazgısına karşın büyük oğlu subay olabilmiş miydi?</p>

<p>Biraz tuhaf bir adam. Hep oğlunun eline geçen maaşı merak ediyor. Tabii başka sorunları da var. Arada sırada başkaları için yazdığı dilekçelerle geçimini sağlıyor. Müşterileri daha çok resmî makamlara dilekçe vermek isteyen Yahudiler.</p>

<p>Bavulları çoktandır Ignatz’da rehinde. Öğle yemeğinde kızarmış patates yiyor ve sürekli oğlunun subay olup olmadığını merak ediyor. Geçen yıl da Bloomfield’le görüşmüş, yardımını rica etmiş. Ancak başarılı olamamış. Kafasından geçenleri gerçekleştirmesi için çok paraya gereksinimi olduğunu söylüyor. Sorunlarını sürekli içine atıyor, onlardan bir türlü kurtulamıyor. Bir gün utana sıkıla rica ediyor, ertesi günü öfkelenip söyleniyor. Böyle devam ederse gelecek yıl çıldıracak.</p>

<p>Zvonimir’in arkadaşı Taddeus Montag’ı tanıyorum. Bir karikatürist, fakat tabela yaparak geçiniyor. Kat komşum. Yanımdaki 705 numaralı odada kalıyor. Ben otele yerleşeli birkaç hafta oldu. Az ötemde Taddeus Montag açlık içinde yaşıyor, fakat bir gün olsun ağzını açıp şikâyet etmiyor, insanlar suskun da olabiliyor. Kimileri balıklardan da suskun. Eskiden bir yerleri acısa bağırırlardı, ancak zamanla dert çekmeye alıştılar, susuyorlar.</p>

<p>Böyle yaşamaya devam ederse Taddeus Montag yakında ölecek. Çok zayıflamış, yüzü kireç gibi dolaşıp duruyor. Zemini fayans kaplı altıncı katta terliklerle yürüyen Hirsch Fisch’in ayak sesleri duyulurken, tabanı aşınmış ayakkabılarını sürüye sürüye peşinizden gelen Taddeus Montag’ı hiç fark etmiyorsunuz. O otelde yaşayanlar arasında belki de en sessizi. Suskunluğu ile karşınızda öyle dururken insanın yüreği parçalanıyor.</p>

<p>Taddeus Montag pek para kazanamıyor, ancak tek suç onda değil. Mars gezegeninin resmini çiziyor, ayın veya binlerce yıl önce yaşamış Yunan mitoloji kahramanlarının da. Çizdiği resimlerden birinde Agamemnon’un Clytemnestra’yı cephede şişmanca bir Truvalı kızla nasıl aldattığı görülüyor. Clytemnestra da, elinde bir dürbünle kocasının bu onursuz davranışını izliyor.</p>

<p>Taddeus Montag firavunlardan çağımıza bütün insanlık tarihini bu gibi garip görüşleriyle değiştiriyordu. Üstüne üstlük Montag, bu çılgın çizimlerini karşısındakine uzatırken “Şu pantolon düğmelerinden beğendiğini seç,” der gibiydi. Günün birinde Taddeus Montag kentin tanınmış bir maragoz ustasına, sipariş üzerine bir tabela hazırlamıştı. Tabelanın tam ortasına koskocaman bir rende yerleştirmişti. Hemen yanına da, yüksek bir ahşap iskele çizmişti, iskelede duran adamın burnunun üzerinde sapsız bir gözlük vardı, elindeki kurşunkalemi rendeyle yontuyordu.</p>

<p>Kente, büyük yalanlar söyleyen maceracı insanlar da geliyordu. Bunlardan biri de, sinema salonu açmak isteyen cam gözlü adamdı. Almanya’dan film getirtmenin zor olduğunu bilen Bloomfield onunla iş yapmaya yanaşmadı. Adam ise kentin bir sinema salonuna gereksinimi olduğuna çok inanıyordu. Burada hava hep kötüydü, birçok ay kapalı ve yağmurlu geçiyordu. Fabrika işçileri de sık sık grev yapıyordu. Ona göre kent halkı bütün günü gece yarısına dek sinemada film seyrederek geçirecekti.</p>

<p>Cam gözlü adamın adı Erich Köhler’di. Münih’ten gelmişti, mesleği rejisörlüktü. Dediğine göre Viyana doğumluydu. Ancak beni, Viyana’nın Leopoldstadt mahallesinde doğup büyümüş birini kandıramazdı. Şivesine bakılırsa Erich Köhler bence Czernowitz’tendi. Gözünü de savaşta yitirmiş olduğunu sanmıyorum. O, çok daha büyük bir dünya savaşında kaybedilmiş olmalıydı!</p>

<p>Pek okumuş yazmış birine benzemiyordu. Yabancı kelimeleri yanlış kullanıyordu. Bence Köhler iyi bir insan değildi. Hoşuna gittiği için yalan söylüyor değildi. O birkaç kuruş uğruna ruhunu satabilecek biriydi.</p>

<p>“Münih’te bir oda sineması açmıştım. Basınla önemli yetkililerin katıldığı açılışta güzel bir konuşma yapmıştım. Ancak savaşın son yılıydı... Devrim yapılmış olmasaydı bugün herkes Erich Köhler’i çok yakından tanıyacaktı...”</p>

<p>Bunları anlattıktan on beş dakika sonra başka konulara da atlıyor. Rus devrimcileriyle arasının çok iyi olduğunu anlatıyor. O çok önemli biriydi, Erich Köhler!</p>

<p>Benimle konuşmaya gelenlerden bir başkası da, ayağındaki şık Fransız çizmeleri dikkatimi çeken Alsas bölgesinden genç bir Fransız. O da sinema açmaya niyetliydi. Öncelikle Gaumont şirketinin filmlerini getirtip oynatacaktı. Fakat Bloomfield doğduğu kentin insanlarının böyle şeylerle oyalanmasını istemiyordu. Fransız genç girişimci de, işleri son zamanlarda iyi gitmeyen Fränkel’in eski sütçü dükkânını aldı, büyük ilanlar bastırdı ve bütün kente eğlence dolu bir gelecek sözünü verdi.</p>

<p>Evet, Bloomfield’den parasal destek almak hiç de sanıldığı kadar kolay değildi.</p>

<p>Abel Glanz’la barda oturuyorum. Her akşam gelen müşteriler de burada. Glanz bana yine önemli şeyler anlatıyor! Bloomfield Neuner’e para vermemişti ve bölgede yatırım yapmak niyetinde de değildi. Servetini Amerika’da bir yılda ona katlarken paranın değer yitirdiği bu topraklara niçin yatırsındı?</p>

<p>Bloomfield pek çok kişiyi düş kırıklığına uğratmıştı. İnsanlar ellerindeki dövizi ellerinden çıkaramamışlardı. Her şey, sanki Bloomfield Amerika’dan buraya gelmemiş gibi devam edip gidecekti. Fabrikatörler günün birinde eşleri ve kızlarıyla ortalıkta daha sık görünmeye başladı. Ben buna bir neden bulamadım.</p>

<p>O günlerde çay salonun müşterileri de biraz değişti. Söylediklerine göre Kaleguropulos’un isteği üzerine otelde müzik başladı. Beş kişilik bir orkestra askerî marşlar gibi çaldığı valslerle insanları coşturdu. Beş Rus Yahudisi akşamları operet melodileri de sundu. Kıvırcık saçlı kemancı, bayanların çok hoşuna gitti.</p>

<p>Şimdiye kadar kentin bayanlar akşamları otele uğramazdı. Fabrikatör Neuner eşiyle kızını getirdi, dul Kanner yanında iki kızıyla geldi, Siegmund Fink’e genç bir bayan eşlik etti. Dayım Phöbus Böhlaug’da kızını yanına aldı.</p>

<p>Phöbus Böhlaug, seyrek uğradığım için bana sitem ediyor.</p>

<p>“Şu sıralar hiç zamanım yok,” diyorum.</p>

<p>“Paraya gereksinimin yok galiba,” diye Phöbus karşılık veriyor.</p>

<p>“Siz hiç vermediniz ki...”</p>

<p>“Lütfen bana kızma,” diye dayım Phöbus alttan almak ister gibi mırıldanıyor.</p>
</body>
</html>