<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>13</h2>
<p class="bosluk4"></p>

<p>Alexander işini bilen biriydi. Aklına koyduğunu gerçekleştirmek için planlar yapmayı beceriyordu. Fakat bütün bunlara karşın boş kafalının biriydi de. Şansına Phöbus Böhlaug’un oğluydu.</p>

<p>Randevumuza tam zamanında geldi. Üzerinde yine şık birtakım vardı. Bir saat boyunca havadan sudan söz edip durdu, benimle konuşmak istediği şeye bir an olsun değinmedi. Beni bekletti. Alexander’ın zamanı boldu.</p>

<p>“Paris’te Madam Bierbaum’un yanında kalıyorum. Kendisi Alman. Paris’te ev işinden en iyi anlayanlar Alman kadınlarıdır. Madam Bierbaum’un iki de kızı var. Büyüğü on dört yaşında, belki de on üç. Fransa’da bu pek önemli değildir. Günün birinde Madam Bierbaum’un kuzeni geldi. Kısa süre sonra da ben Jeanne’la geziye çıktım. İki gün sonra, oldukça geç bir saatte döndüm. Ancak kapının anahtarı yanımdaydı. İçeriye girdim, kimseyi uyandırmamak için ayaklarımın ucuna basa basa odama çıktım. Işığı açmadan soyundum ve yatağa girdim. Fakat aynı anda -inanın bana- ellerim küçük Helene’in memelerine değdi. Belki kuzeni ziyarete gelmiş olduğu için benim odamda yatıyordu, belki de Madam Bierbaum bunu bilerek yapmıştı. Her neyse bundan sonra olanları düşünün...”</p>

<p>Düşündüm.</p>

<p>Sonra Alexander yeni bir öyküye geçti. Bu adamın yirmi iki yıllık yaşamından bana anlatacağı çok şey vardı. Öyküler birbirini takip etti. Ben hepsine kulak kabartmadım.</p>

<p>Birden Stasia akşamüstleri çay içilen salona girdi. Sanki birini arıyordu. Salonda bizden başka oturan yoktu. Bunu gören Alexander hemen ayağa fırladı. Elini öptü ve onu çeker gibi masamıza getirdi.</p>

<p>“Artık komşuyuz!” diye konuştu.</p>

<p>“Ah, öyle mi?” dedi Stasia. “Bundan haberim yoktu.”</p>

<p>“Evet, sağ olsun sevgili kuzenim bana odasını vermeye yanaştı...”</p>

<p>“Bu henüz kesinleşmedi ki!” diye atıldım.</p>

<p>“Para konusu mu?” dedi Alexander.</p>

<p>“Hayır,” diye biraz öfkeli konuştum. “Ben bu otelden ayrılmaya niyetli değilim. Fakat yine de size verecekleri bir oda var, Alexander. Ignatz bana söyledi.”</p>

<p>“Öyle mi? O zaman her şey yolunda. Yakın komşu olacağız demek!” dedi Alexander.</p>

<p>Sonra çeşitli konulardan konuştuk. Az sonra Ignatz salona girdi. Otelde üç odanın boşalacağını söyledi, ikisi yarın gelecek yeni müşterilere ayrılmış. Fakat üçüncüsü ona verilebilirdi. Dördüncü kattaki 606. Fena bir oda değildi. Oldukça geniş.</p>

<p>Stasia ile Alexander’i yalnız bıraktım ve salondan çıktım.</p>

<p>Akşam asansöre bindiğimde Ignatz 606 numaralı odayı Alexander’ın tuttuğunu söyledi.</p>

<p>Odama girdim ve kendimi evimde hissettim.</p>
</body>
</html>