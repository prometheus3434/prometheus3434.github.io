<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>15</h2>
<p class="bosluk4"></p>

<p>Aynı odada kalıyoruz. Benim odamda. Zvonimir kenardaki kanepede yatıyor.</p>

<p>Ona yatağımı vermememin tek nedeni rahata olan düşkünlüğüm. Ben askerde yıllarca rahat yatak nedir bilmedim. Viyana Leopoldstadt mahallesindeki baba evimde yemek arada sırada pişerdi, fakat yatağım her zaman yumuşak ve rahattı. Zvonimir ise yaşamı boyunca çok kez tahta sıralarda uyumuş bir insandı. “Yataklarım kaliteli meşedendi,” diye arada sırada şaka yapardı. O yatağın sıcaklığını sevmezdi, yumuşak şiltede yattı mı kötü düşler görürdü.</p>

<p>Sağlıklı bir bünyesi var. Gece geç uykuya çekiliyor, sabah da ilk esintiyle gözlerini açıyor. Damarlarında köylü kanı akıyor. Saat kullanmıyor, ancak saat sordun mu dakikası dakikasına söylüyor. En uzaktaki yangınlar bile burnuna geliyor, çok şeyi doğru tahmin ediyor, sürekli bir şeyler düşlüyor.</p>

<p>Bir gece düşünde babasının gömü törenini gördü. Uyandı ve ağlamaya başladı. Karşımda ağlayan bu iriyarı adama ne söyleyeceğimi bilemedim. Bir başka gece düşünde sevgili ineğinin öldüğünü gördü... Her sabah otelden çıkıp kendimize iş aramaya başladık. Zvonimir Neuner’in işçilerine en son gelişmeleri soruyor, grevi düzenleyenlerle görüşüyor, küçük çocuklara harçlık veriyor, kadın işçilere bağırıyor, istasyonun bekleme salonunda bütün gün oturan kocalarını gidip almalarını emrediyor. Ben Zvonimir’in yeteneklerine hayran olmaya başlıyorum. Burada yaşayanların dilini bilmiyor, sadece el kol hareketleriyle konuşuyor. Ancak konuştuğu kişiler ne demek istediğini anlıyor. Böyle anlarda onlardan biri. Öfkelendiği anlarda da tabii anadilinde küfrediyor. Karşısındakiler küfrettiğini anlamakta güçlük çekmiyor.</p>

<p>Bir gün akşama doğru tarlalara doğru bir yürüyüş yapıyoruz. Zvonimir büyük bir taşa oturuyor, elleriyle yüzünü kapatıyor ve küçük bir çocuk gibi hıçkıra hıçkıra ağlamaya başlıyor.</p>

<p>“Niçin ağlıyorsun, Zvonimir?” diye soruyorum.</p>

<p>“İneğime ağlıyorum,” diyor Zvonimir.</p>

<p>“Fakat bunu gün boyunca biliyordun. Niçin şimdi ağlıyorsun?”</p>

<p>“Gündüz ağlamaya zamanım olmadığı için.”</p>

<p>Bunu söylerken çok ciddi. Ağlaması on beş dakika sürüyor. Sonra birden susuyor ve ayağa kalkıyor. Aniden gülmeye başlıyor çünkü az ötedeki yüksek bir taşı bostan korkuluğuna benzetmişti.</p>

<p>“Sen bir serçe olsaydın bundan korkar mıydın?”</p>

<p>“Zvonimir,” diyorum, “çekip gidelim buradan! Dön evine. Baban henüz yaşıyor. Belki sen eve dönmezsen ölecek. Ben de yoluma devam etmek istiyorum.”</p>

<p>“Biraz daha kalalım burada,” diyor Zvonimir. Burada uzun süre kalmaya niyetli olduğunu anlıyorum.</p>

<p>Hotel Savoy hoşuna gidiyor. Zvonimir yaşamında ilk kez böyle büyük bir otelde kalıyor. Yaşlı asansör sorumlusu Ignatz’dan hiç rahatsız olmuyor. Ben, başka otellerde kırmızı yanaklı çocukların asansörcü olduğunu anlatıyorum. Zvonimir ise, bir Amerikan buluşu olan asansörü yaşlı ve tecrübeli birinin kullanmasının daha doğru olduğunu söylüyor. Ancak hem asansör, hem de Ignatz onun gözünde pek tekin olmayan şeyler. Bu nedenle odamıza çıkarken merdivenleri yeğliyor.</p>

<p>Zvonimir’in dikkatini oteldeki saatlere çekiyorum. Bunu pek hoş bulmadığını söylüyor. “Fakat biraz değişiklik fena değildir,” diye de ekliyor. Yedinci katı ve çamaşırhaneden yükselen yoğun buharı da gösteriyorum. Akşam yatağa girmeden önce üstünü değiştirirken Sançin’den ve mezarın başına kadar gelen eşeğinden de söz ediyorum. Anlattıklarım hoşuna gidiyor. Daha doğrusu eşeğe çok gülüyor, Sançin’in yaşamıyla ise pek ilgilenmiyor.</p>

<p>Ertesi gün onu Abel Glanz’la tanıştırıyorum. Hirsch Fisch’le de.</p>

<p>Zvonimir Fisch’ten üç piyango aldı. Daha da fazla istediğini söyledi. Kazancının üçte birini Fisch’e vermeye hazırdı. Sonra Abel Glanz’la Yahudi sokağına gittik. Abel birkaç iyi iş çevirdi. Bir ara, cebimizde Alman Markı olup olmadığını sordu. Zvonimir’in yanında Alman Markı vardı. “Kim almak istiyor?” dedi Zvonimir. “Kanner!” dedi Glanz.</p>

<p>“Getirin Kanner’i buraya.”</p>

<p>“Kanner sizin ayağınıza mı gelecek sanıyorsunuz?” diye konuşuyor Glanz. Çok şaşırmış gibi.</p>

<p>“O zaman ben de markı vermem,” diyor Zvonimir.</p>

<p>Bu işten para kazanmak isteyen Glanz hemen koşarak yanımızdan uzaklaşıyor.</p>

<p>Bekliyoruz. Yarım saat sonra dönüyor ve akşam otelin barında buluşacağımızı söylüyor.</p>

<p>Akşam otelin barına indik. Zvonimir’in üzerinde bir Rus asker gömleği vardı. Demir topuklu çizmelerini de giymişti.</p>

<p>Zvonimir, Jetti Kupfer’e sokulup kolunu çimdikledi. Kadın bir çığlık attı. Böyle bir otel müşterisiyle ilk kez karşılaşıyordu. Zvonimir birkaç içkiyi karıştırıp içti. Ignatz’ın omzuna şöyle bir vurdu. Yaşlı asansör sorumlusu sendeledi, dizlerinin üstüne düştü. Zvonimir bardaki birkaç kızla alay eder gibi konuştu. Bazı müşterilere isimleriyle seslendi. Fabrikatör Neuner’e doğru seslenirken de “Bay” demedi, sadece ön adını kullandı. Glanz’a dönüp, “Lanet olası Kanner’de nerede kaldı?” diye öfkeyle sordu.</p>

<p>Barda oturmakta olan kibar beyler surat astılar, fakat seslerini çıkarmadılar. Orduda bir yıl görev yapmış, yüzünde kılıç yarası olan Neuner’de tepki göstermedi.</p>

<p>Anselm Schwadron ve Siegmund Fink aralarında fısıldaşarak konuşuyordu. Az sonra Kanner içeri girdiğinde her zamanki gibi beklediği “merhaba”yla selamlanmadı. Şöyle bir sağına soluna bakındı. Zvonimir’i gördü. Glanz el sallayınca yanımıza geldi ve kibarca, “Bay Pansin’le mi tanışıyorum?” diye sordu.</p>

<p>“Emrinizdeyim, Mister Kanner!” diye Zvonimir sesini yükseltti. Bu konuşmaktan çok bir kükremeydi. Kanner ürkmüş gibi bir adım geri çekildi.</p>

<p>“Öyle bağırmayın!” diye Glanz fısıldadı.</p>

<p>O anda bardaki bütün başlar masamıza doğru çevrilmişti. Fakat Zvonimir hiçbirini umarsamadı, cebinden paralarını çıkardı. Aralarında Danimarka Kronu da vardı. Kimbilir nereden bulmuştu.</p>

<p>Kanner hemen uzandı, Alman Marklarını alıp cebine soktu. Sonra çabucak hesap yaptı, parayı ödedi ve ban terk etti.</p>

<p>“Komisyonum nerede?” diye Glanz sordu.</p>

<p>“Senin komisyonun birkaç kadeh içki!” dedi Zvonimir. Glanz’a peş peşe beş kadeh ısmarladı. Zvonimir’den çekinen Abel Glanz hepsini içti ve sarhoş oldu.</p>

<p>O akşam biz keyifli saatler geçirdik. Diğer müşteriler ise Zvonimir’in davranışlarından rahatsız olmuştu. Ignatz’ın öfkesi, bira sarısı gözlerindeki kıvılcımlardan belliydi. Ancak Zvonimir onu umursamadı ve “Sevgili Ignatz!” diye adıyla seslendi. Ignatz, yaşlı bir erkek kedi gibi yavaş yavaş yürüyerek masamıza geldi.</p>

<p>Fabrikatör, yanına sokulan Tonka’dan pek hoşlanmadı. Yarı çıplak dans eden kızlar masamıza oturdular ve Zvonimir’in onlara uzattığı kurabiyeleri, pasta dilimlerini, kuşlar gibi yediler, küçük kadehlerden değişik içkiler içtiler.</p>

<p>Yarı çıplak, bembeyaz vücutlarıyla aramızda genç kuğular gibi oturuyorlardı.</p>

<p>Sonra Alexander Böhlaug’da bara geldi. Tuhaf bir görünümü vardı. Nedense hem hüzünlü, hem de keyifliydi. Sanki bir derdi vardı da, birkaç kadeh içip neşelenmek istemişti. Zvonimir ona yardımcı oldu.</p>

<p>“Bugün çizmeleriniz sivri!” dedi Zvonimir. “Uzatın bakayım, uçları keskin mi? Çizmelerinizi nerede biletiyorsunuz? Bunlar yeni bir savaş silahı! Uçları sivri Fransız çizmeleriyle saldırı! Kravatınız da benim ninemin başörtüsünden daha güzel.”</p>

<p>Alexander söylediklerini duymamış gibi yaptı. Yüzünü öfkeyle ekşitti. Üzüldüğü bir şey vardı.</p>

<p>“Ben senin yerinde olsam böyle bir kuzenle anlaşamazdım!” dedi Zvonimir bana bakarak.</p>

<p>“İnsan kuzenini seçemez ki!” diye konuştum.</p>

<p>“Sıkma canını!” dedi Zvonimir yüksek sesle ve ayağa kalktı. İriyarıydı. Loş kırmızı ışıkların aydınlatmaya çalıştığı küçük barın ortasında bir duvar gibi dikiliyordu.</p>

<p>Zvonimir ertesi sabah erkenden uyandı. Hemen beni de uyandırdı. Çabucak giyindi. Üzerimdeki yorganı çekip yere fırlattı. Beni yataktan çıkmaya zorladı. Dolaşmaya gidecektik.</p>

<p>Tarlakuşları ne güzel şarkılar söylüyor!</p>
</body>
</html>