<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>16</h2>

<p class="bosluk4"></p>

<p>Bütün otel Kaleguropulos’un gelmesini bekliyordu. Zvonimir odamızdaki iskemleleri devirdi, sağı solu dağıttı. Pusuya yatıp Kaleguropulos’un gelmesini bekleyecekti. Ben aşağıya inip çay salonuna oturdum. Zvonimir’de yukarıda kaldı.</p>

<p>Bugün otelde pek heyecan ve koşuşturma yoktu. Çoğu müşteri otelde değildi. En üst üç kat bomboştu. Giriş salonu da boştu. Ignatz asansörüyle çıkıp iniyordu. Bir saat kadar sonra Zvonimir yanıma geldi ve gördüklerini anlattı. Odamızın kapısında dururken otel müdürünü görmüştü. Yanından geçen adam onu selamlamıştı. Fakat Kaleguropulos ortalarda yoktu.</p>

<p>Zvonimir o gün olup bitenleri pek umursamazmış gibiydi. Benim kafama ise Kaleguropulos denen “gizem” iyice takılmıştı.</p>

<p>Zvonimir tek başına otelin katlarını geziyor, boş odalara girip çıkıyor. Kimi odalara, üzerinde “Selam” yazan kâğıtlar bırakıyor. Otele geleli üç gün olmasına karşın birçok müşteriyi benden iyi tanıyor.</p>

<p>Tabela yapan, ancak çıkardığı işler müşterilerin hoşuna gitmediği için geçimini zar zor sağlayan karikatürist Taddeus Montag’la arası iyi. Muhasebeci Katz’ı tanıyor, sahne sanatçısı Nawarski’yi, yarı çıplak dans eden ancak yaşları geçmeye başlamış kız kardeşleri, Helene ve Irene Mongol’u da tanıyor. Zvonimir otelde karşılaştığı herkesle içten ve yüksek sesle selamlaşıyor.</p>

<p>Tabii Stasia’yla da tanışıyor. Bana, “Şu anasının gözü kız sana âşık!” diyor.</p>

<p>Böyle sözleri beni sıkıyor. Fakat pek ciddi olmadığını bildiğim için ona öfkelenmiyorum.</p>

<p>“Stasia iyi yürekli bir kız,” diyorum.</p>

<p>Zvonimir iyi yürekli kız olduğuna inanmıyor. Yakında sandığım kadar iyi biri olmadığını bana kanıtlamak için Stasia’yla yatağa gireceğini söylüyor.</p>

<p>Zvonimir otelin bodrumunu tanıyor, mutfağın olduğu alt katı da. İsviçreli aşçıbaşı Meyer’le arası iyi. Becerikli Meyer güzel hamur işleri yapıyor. Zvonimir arada sırada tatlarına bakıyor.</p>

<p>Zvonimir, Ignatz’ın omzuna vuruyor. Ancak bunu şaka yollu yaptığı için Ignatz sesini çıkarmıyor. Sadece kimi gün Zvonimir yanına geldiğinde Ignatz’ın omuzlarını kıstığını fark ediyorum. Bu korku değil, sadece bir refleks. Zvonimir Hotel Savoy’daki en iriyarı ve güçlü adam, istese Ignatz’ı kolunun altına alıp taşır. Hep yüksek sesle konuşuyor, el kol hareketleri yapıyor. O konuşurken yanında duranlar çoğu zaman ürkek ve suskun.</p>

<p>Yaşlı askerî doktor Zvonimir’den hoşlanıyor, onu sıcakkanlı buluyor. Doktor öğleden sonraları Zvonimir’e birkaç kadeh sert içki ısmarlıyor.</p>

<p>“Sizin gibi doktorları orduda çok görmüştüm,” diyor Zvonimir. “Onlar canlıları mezara yollayabilir. Bunu yaptıkları için de yüksek maaş alırlar. İstediklerinin orasını burasını keserler. Müthiş cerrahlardır. Belsoğukluğu çeken bir hastanın elinize düşmesini istemem!”</p>

<p>Doktor bu söylediklerine sadece gülüyor. Zvonimir’e gücenmediği yüzünden belli.</p>

<p>“Ben sizi günün birinde ipte sallandıracağım,” diyor Zvonimir ve yaşlı doktorun omuzlarına birkaç kez vuruyor.</p>

<p>Eminim o güne dek hiç kimse doktorun omuzlarına böyle vurmamıştı.</p>

<p>“Çok güzel bir otel,” diyor Zvonimir. Ancak içinde birbirine yabancı insanların ince duvarları ses geçiren odalarında yan yana yaşadığı, yemek yediği, açlık çektiği Hotel Savoy’un gizemini anlamamış gibi. O, otelde kalan kızların önce bavullarını rehine vermesini, kısa süre sonra da Jetti Kupfer’in tuzağına düşüp yarı çıplak dans etmesini daha ilginç buluyor.</p>

<p>Sağlıklı bir insan. Onu kıskanıyorum. Benim doğup büyüdüğüm Leopoldstadt mahallesinde onun gibi sağlıklı erkekler yok. Tuhaf şeyler onun hep ilgisini çekiyor. Kadınlara pek saygı duymuyor. Kitap okumak nedir bilmiyor. Eline gazete de almıyor. Dünyada neler olup bittiğinden habersiz. Fakat bana en yakın insan. Parasını benimle bölüşüyor. Eminim ki gerekirse benim için canını verir.</p>

<p>Ben de aynısını yapardım.</p>

<p>Hiç unutkan biri değil. Bu otelde kalan hemen hemen herkesin sadece adını bilmiyor, oda numaraları da aklında. Kat görevlisi sabah ona, “403, 41’in odasındaydı,” dediğinde tiyatro sanatçısı Nowakowski’nin dün geceyi Bayan Goldenberg’in yanında geçirdiğini anlıyordu. Bayan Goldenberg hakkında çok şey biliyordu.</p>

<p>Bir gün “Yeterince paran var mı?” diye soruyorum.</p>

<p>Fakat Zvonimir oda hesabını ödemekle ilgilenmiyor. O, Hotel Savoy’a âşık. Ölümünden bir gün önce Sançin’in bana söylediklerini anımsıyorum. “Burada kalan herkes Hotel Savoy’a âşıktır,” demişti. Onun çekiminden hiç kimse kurtulamıyor.</p>

<p>Buna Zvonimir’in dikkatini çekiyorum. Fakat o bana inanmıyor. Zvonimir Tanrı’ya da inanmayan biriydi. Kendi gücünden başka hiçbir gücü tanımıyordu.</p>

<p>“Hotel Savoy bana âşık, dostum.”</p>

<p>Otele yerleşeli beş gün olmuştu. Altıncı günde çalışmaya karar verdi. “İnsan çalışmadan yaşayamaz,” dedi.</p>

<p>“Bu kentte iş yok, yolumuza devam etsek iyi olur,” diye yalvarır gibi konuştum. Fakat Zvonimir burada ikimize de iş bulmaya niyetliydi.</p>

<p>Gerçekten de buldu.</p>

<p>Demiryollarında, yük trenlerinin kalktığı istasyonda, şerbetçiotu dolu büyük balyaların durduğu alanda bize iş verdiler. Onlar kamyondan indirilip vagonlara yüklenecekti. Ancak çalıştıracak işçi bulamıyorlardı. Hep sarhoş, tembel dolaşan birkaç işçiden başka çalışacak kimse yoktu. İstasyon sorumlusu ne yapacağını bilmiyordu. Sonra Neuner’in fabrikasında grev yapan işçilerinden on tanesi işi kabul etti. İki Ukraynalı Yahudi mültecinin yanısıra biz de balyaları vagonlara yükleyecek gruba katıldık. Çalışma sabah yedide başlayacaktı, öğle yemeğini demiryollarının kantini veriyordu. İlk sabah üzerimde eski asker gömleği, cebimde sefertası ve çatal-bıçakla otelden çıktığımı, akşam da üstüm başım kir içinde otele döndüğümü gören Ignatz şaşkın şaşkın baktı.</p>

<p>İşçilere emir vermeyi tabii Zvonimir üstlendi.</p>

<p>Herkes çok çalışkan. Balyaları yerinden oynatmak için hepimize birer uzun kanca veriyorlar. Onları balyalara saplıyoruz ve yuvarlayarak el arabalarına yüklüyoruz. Kanca balyaya saplanınca Zvonimir yüksek sesle, <i>haydi</i>, diye sesleniyor. Çekiyoruz. Sonra bir an durup dinleniyoruz. <i>Haydi!</i> Kirli gri balyalar yere yuvarlanıyor. Balinaları andırıyorlar. Bizler de ellerinde zıpkınlar balina avcıları. Sağımızda solumuzda lokomotifler düdük çalıyor, sinyal levhaları sürekli yeşil-kırmızı yanıp sönüyor. Fakat biz hiçbirine dikkat etmeden çalışıp duruyoruz. <i>Haydi! Haydi!</i> diye Zvonimir bağırıp duruyor. Terliyoruz. Ukraynalı iki Yahudi çabuk yoruluyor. Onlar zayıf bünyeli ve çelimsiz.</p>

<p>Akşama doğru ben de adalelerimin ağrımaya başladığını seziyorum. Üst baldırlarım titriyor. Kancayı balyaya saplarken sağ omzumun sızısıyla inliyorum. Fakat kancanın balyaya iyice saplanması gerek, yoksa balya parçalanır, Zvonimir de öfkeyle küfreder.</p>

<p>Bir gün saat on ikide yemek için kantine geldiğimizde, her zaman oturduğumuz masaya, çene çalan tren biletçilerinin kurulmuş olduğunu gördük. Politikadan, bakandan ve maaş zamlarından söz edip duruyorlardı. Zvonimir masamızdan kalkmalarını rica etti. Fakat kendilerini çok önemli sanan adamlar masadan kalkmaya yanaşmadılar. Öfkelenen Zvonimir kaptığı gibi masayı fırlattı. Tren biletçileri bağırdılar, Zvonimir’in üzerine saldırdılar. Fakat o kasketlerini kaptı ve kapıya doğru fırlattı. Adamlar başları kesilmiş gibi öyle kalakaldılar. Sonra kasketlerinin peşinden kapıya koştular ve öç alacaklarını söyleyerek çekip gittiler.</p>

<p>Biz de her zamanki gibi ağır işimize devam ettik, ter içinde kaldık. Her yanımız ter kokuyor, avuçlarımız sızlıyordu. Adalelerimizin gücünü ve acısını aynı anda hissediyorduk.</p>

<p>Bizler on dört kişiyiz ve Almanya’ya gitmek üzere vagonlara yüklenen balyalarla savaşıyoruz. Yollayanla alıcının kazancı, biz on dört kişinin toplam kazancından kat kat yüksek. Zvonimir bunu bize her akşam işten çıkıp kente dönerken söylüyor.</p>

<p>Balyaları Almanya’ya yollayanı tanımıyorum. Sadece yük vagonların üstündeki tabeledan kim olduğunu biliyorum: Ch. Lustig. İlginç bir isim. Ch. Lustig, Phöbus Böhlaug gibi çok şık bir evde yaşıyor, oğlu Paris’te üniversiteye gidiyor ve rugan ayakkabılar giyiyor. Eşi ona, “Lustig, öfkelenme!” deyip duruyor.</p>

<p>Alıcı kim bilmiyorum. Fakat onun da adı niçin Fröhlich olmasın?</p>

<p>Biz on dört kişi tek bir insan gibiydik.</p>

<p>Hepimiz aynı anda işe geliyor, hep birlikte yemeğe gidiyor, çakşırken aynı hareketleri yapıyorduk Şerbetçiotu dolu balyalar bizlerin ortak düşmanıydı. Ch. Lustig bizi kaynaştırmıştı. Bizler <i>Lustig</i> (keyifli) ve <i>Fröhlich’</i>dik (neşeli). Yüklediğimiz şerbetçiotu balyaları yavaş yavaş azalınca korkmaya başladık Yakında işimiz bitecekti. Sanki bir bütünü kesip parçalayacaklardı. Birbirimizden ayrılacağımız için hüzünlendik</p>

<p>Ve ben artık bencil bir insan değildim.</p>

<p>Balyalan vagonlara yükleme işi üç gün sonra bitti. O gün saat dörtte yapacak iş kalmamıştı. Yük trenlerinin kalktığı istasyonda bir arada oturduk ve yavaş yavaş Almanya’ya doğru yola çıkan şerbetçiotu balyaları yüklü vagonların peşinden baktık kaldık..</p>
</body>
</html>