<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>23</h2>
<p class="bosluk4"></p>
<p>Henry Bloomfield’i çok iyi anlıyordum.</p>

<p>Vatan özlemi çekiyordu, benim gibi ve Zvonimir gibi... Berlin’den ve diğer kentlerden insanlar gelmeye devam ediyordu. Konuşup duruyorlar, gerekirse yalan söylüyorlardı. Hepsi de sanki vicdanlarını rahatlatmak istiyordu, içlerinde palavracılar, övünüp hava atanlar çoğunluktaydı. Bir sürü şey atıp tutuyorlar, sözde bütün dünyayı çok iyi tanıyorlardı. Fakat onlar dünyaya patlak gözlerle bakıyordu. Onların gözünde bu dünya Tanrı’nın bir yenilgisiydi. Ondan daha başarılı olmak için çok büyük işler çevirmeyi düşlüyorlardı.</p>

<p>İlk üç kattaki odalarda kalıyorlar, başları ağrıyınca tedavi için Zlotogor’u çağırıyorlardı.</p>

<p>Birçoğu eşleri ve sevgilileriyle geliyordu. Bu nedenle Zlotogor’un işleri son günlerde iyice artmıştı.</p>

<p>Aradan geçen haftalarda Hotel Savoy’da çok şey değişmişti.</p>

<p>Sadece hanımların veya beylerin katıldığı toplantılar düzenleniyordu. Gece yarısından sonra otelin barını dolduran erkek müşteriler yarı çıplak kızlarla Jetti Kupfer’i çimdikliyorlardı.</p>

<p>Üzerinde frak ve ayağında rugan ayakkabılarla Alexander üst katlarda dolaşıyordu. Dik yaka ceket giyen Xaver Zlotogor dudaklarında gizemli ama muzip bir gülümsemeyle barda oturuyordu.</p>

<p>Bloomfield yanında Bondy’le geliyordu. Sadece Bondy konuşuyordu. O konuşurken hanımlar hiç konuşmadan öylece oturan Henry Bloomfield’i seyrediyorlardı. Belki de suskunluğu ilgilerini çekiyordu. Hanımlar onun suskunluğunu dinliyordu. Sanki kafasından geçirdiği fakat söylemediği şeyleri anlama yeteneğine sahipler!</p>

<p>Otelin üst kat odalarında kalanlardan bazıları da bana uğruyordu. Gelip gidenlerin sanki sonu yoktu. Bir süre sonra müşterilerden hiçbirinin Hotel Savoy’da isteyerek konaklamadığını fark ettim. Hepsini de buraya getiren yazgılarıydı. Onlar Hotel Savoy’da kötü yazgıların bir araya geldiğine inanıyordu. Bu otel kötü yazgının kendisiydi. Kimse artık bir ayrım yapamıyordu. Akla gelen her türlü talihsizlik burada başlarına geliyordu. Onlar için Savoy kelimesinin karşılığı “talihsizlik”ti...</p>

<p>Günün birinde Sançin’in dul eşi de uğradı. Taşrada kaynının yanında yaşıyordu ve ağır ev işleri yapmak zorundaydı. Bloomfield’in kentte kaldığını ve herkese yardım ettiğini duyunca kalkıp buraya gelmişti.</p>

<p>Sançin’in dul eşinin bu arada bir şeyler elde edip etmediğinden haberim yok.</p>

<p>Bloomfield’in kentte kaç kişiye destek vermiş olduğunu da bilmiyorum.</p>

<p>Her akşam tüm akrabalarıyla varyetede oturan askerî polisi de sık sık otelde görmeye başladım.</p>

<p>Genç, kalın kafalı biriydi. Bu adamın ceketinin süslü apoletleriyle belinden sallanan kılıcı dışında dikkat çeken özelliği yoktu. Otelin 80 numaralı odasında kalıyordu. Bu oda kente tayini çıkan bütün askerî polislere karşılıksız ayrılırdı.</p>

<p>Üzerindeki mavi üniforma yeniydi. Bir haftadır giyiyordu. Göğsündeki madalya dikkat çekiyordu. Göğsünü gere gere, ağır adımlarla yürürken fazla uzun kılıcı bacaklarının arasına giriyordu. Eldivenleri sarı süettendi.</p>

<p>Bir akşam yine bara geldi. Hemen hemen her masaya davet edildi. Oturdu, birkaç yudum içti ve sonunda Alexander’ın masasında uzun süre kaldı, iki adam çok iyi anlaşıyor gibiydi.</p>

<p>Askerî polisin küçük bir bıyığı, küçük ve basık bir burnu, iri ve kırmızı kulakları vardı. Küçük başının kısa kesilmiş saçlarından bir perçem alnından aşağı, gözlerine doğru sarkıyordu. Görünümü biraz tuhaf olduğu için kasketi hep öne doğru eğikti.</p>

<p>Onun gibi bir askerî polis bütün gün ne yapar, bilmiyorum. Duyduğuma göre yapacak pek işi yoktu. Adam her gün saat ondan önce aşağı inmiyordu. On ikide de öğle yemeğine oturuyordu. Sonra hole geliyor, eline gazeteleri alıp okumaya başlıyordu. Okurken rahat etmek için her defasında belindeki kılıcı çıkarıp yandaki koltuğa bırakıyordu. Böyle anlarda kendini polisten çok sade bir vatandaş hissediyor olacaktı.</p>

<p>Akşamları piste çıkıp dans ediyordu, iyi dans ettiği için hanımların ilgisini çekiyordu tabii. İnciçiçeği parfümünü yeğlediği için de hep bir çiçekçi dükkânı gibi kokuyordu. Ütülü pantolonu lastikle ayakkabılarına tutturulmuş olduğu için dans ederken bile dümdüz duruyordu. Pantolonun iki yanındaki kırmızı şeritler hızla hareket ederken ışıldıyor, iri kulakları sanki alev alev yanıyordu. Arada sırada ceketinin yaka cebinden çıkardığı dantelli küçük mendiliyle burnunda biriken ter damlacıklarını siliyordu.</p>

<p>Askerî polisin adı Jan Mrock’du. Çok nazik ve sakin biriydi. Yüzünde hep bir gülümseme vardı. Bu gülümseme onun şansıydı. Tanrı’nın bir armağanıydı.</p>

<p>Kimi gün pembemsi cildi, küçük ağzı ve masum bakışlarıyla karşımda duran adamı bir ilkokul öğrencisine benzetiyorum. Aradan geçen yirmi yıl, savaş ve yaşanan sıkıntılar onu hiç değiştirmemiş gibi.</p>

<p>Bir akşam bara yanında Stasia’yla girdi.</p>

<p>Genç kadını en son gördüğümden bu yana iki hafta geçmiş olmalıydı. Gülümseyişi ve iri gözleriyle canlı bir görünümü vardı.</p>

<p>“Sizin hâlâ otelde olduğunuzu bilmiyordum!” diye konuştu ve yanakları kızardı. O anda bilerek böyle davrandığını sezdim. Çünkü otelden henüz ayrılmamış olduğumu biliyordu.</p>

<p>“Düş kırıklığına mı uğradınız?”</p>

<p>“Siz dostluğumuza önem vermiyorsunuz!”</p>

<p>Ben dostluklara önem vermeyen biri değilimdir. Asıl benim Stasia’yı kınamam gerekirdi.</p>

<p>Aradan geçen iki haftada bekleyen hep ben olmuştum. Akşamları varyetenin kapısında durmuş, bir duvarın loşluğuna sığınmış beklemiştim. Biz birlikte çay içmiştik, güzel bir sıcaklık ikimizi içine alıp sarmıştı. O benim Hotel Savoy’da hoşuma giden ilk insandı. Ve ikimiz de Alexander’i sevimsiz buluyorduk.</p>

<p>Ben kapısının anahtar deliğinden içeri bakmıştım. Bornozu üstünde odanın içinde bir aşağı bir yukarı gezindiğini görmüş, Fransızca kelimeler ezberlediğini duymuştum. Paris’e gitmek istiyordu.</p>

<p>Ne kadar çok isterdim Stasia’yla Paris’e gitmeyi. Ben onunla beraber olmak da isterdim. Bir yıl, iki veya on yıl...</p>

<p>Benim ruhum yalnızlık dolu, tek başına geçen sonsuz bir altı yıl.</p>

<p>Stasia’yla niçin yakınlaşamadım? Nedenlerini arıyorum, bulamıyorum. Ona serzenişte bulunmak istiyorum. Buna da bir gerekçe bulamıyorum. Alexander’den gelen çiçekleri kabul ediyor, onları geri yollamıyordu. Çiçekleri geri yollamak akıllıca bir davranış olmazdı. Ben belki de kıskancın biriydim. Fakat kendimi Alexander Böhlaug’la kıyasladığımda ondan daha çok olumlu özelliğe sahip bulunduğumu görüyorum.</p>

<p>Yine de kıskancım.</p>

<p>Ben ne kadınları fethetmeyi bilen, ne de onlara tapan biriydim. Rastlantı bana bir şey sunarsa, teşekkür edip kabulleniyorum. Fakat Stasia bana kendini sunmadı ki! O kuşatılmak ve fethedilmek isteyen bir kadın.</p>

<p>Ben uzun süre kadınsız yaşamıştım. O günlerde de genç kızların niçin duygularını bir sır gibi sakladıklarını, neden bunca sabırlı ve kibirli olduklarını bir türlü anlayamamıştım. Stasia onu büyük bir heyecan ve coşkuyla değil, tevazu ve minnetle kabul edeceğimi bilmiyordu ki! Ancak bu arada şunu anladım, kadınlar başlangıçta hep çekingen ve kararsız. Erkekler, onların söylediği bazı şeyleri de affetmeye her zaman hazır olmalı.</p>

<p>Ben Hotel Savoy’da olup biten çok şeye kafa yoruyordum. Hiç tanımadığım değişik insanlarla görüşüyor, kendimin değil onların yazgılarıyla ilgileniyordum. Güzel bir kadın benden güzel sözler bekliyordu, bense utangaç bir öğrenci gibi öyle susuyordum.</p>

<p>Biraz inatçıydım da. Uzun süredir yalnız yaşamamda sanki Stasia suçluydu. Kafamdan geçirdiklerimi nereden bilecekti? O bir kâhin değildi ki!</p>

<p>Şimdi şunu çok iyi biliyorum. Kadınlar erkeklerin kafasından geçen çok şeyi seziyorlar, ancak ilk atılımı bizim yapmamızı bekliyorlar.</p>

<p>Kadının kişiliğindeki çekingenlik Tanrı vergisi.</p>

<p>Stasia’nın yakınımda oluşu beni hep heyecanlandırıyor. Fakat niçin daha çok sokulmuyor bana? Niçin şu askerî polisin kendisine eşlik etmesine izin veriyor? Niçin beni arayıp sormuyor? Niçin demiyor: Ne güzel senin hâlâ burada olman!</p>

<p>Belki de fakir bir kız fakir bir erkeğe böyle şeyler söyleyemiyor... Acaba günümüzde kızlar, değil evi, bir bavulu bile olmayan Gabriel Dan gibi fakir erkekleri artık sevmiyor mu? Sanırım şimdi kızlar Alexander Böhlaug gibi erkekleri yeğliyor.</p>

<p>Onu askerî polisin yanında gördüğümde bana söylediklerinin gerçekte içten söylenmiş sözler olduğunu şimdi kavrıyorum. Ben o günlerde tek başımaydım, yaşamımdan pek memnun değildim, sanki ben genç kızdım, Stasia’da genç erkek.</p>

<p>Sonra onun biraz gururlandığını, davranışlarının soğuduğunu, aramızdaki mesafenin daha da büyüğünü ve gittikçe birbirimize yabancılaştığımızı sezdim.</p>

<p>“Ben en geç on gün sonra buradan ayrılacağım,” diyorum.</p>

<p>“Eğer Paris’e giderseniz bana bir kartpostal yollayın!”</p>

<p>“Seve seve!”</p>

<p>Stasia, “Ben sizinle Paris’e gitmek istiyorum!” da diyebilirdi.</p>

<p>Bunu söyleyeceğine kendisine kartpostal yollamamı rica ediyor.</p>

<p>“Ben size Eyfel Kules’nin bir kartpostalını yollayacağım.”</p>

<p>“Nasıl isterseniz!” diyor Stasia. Önemli olan kartpostal değil, aramızdaki yazışma.</p>

<p>Bu son konuşmamız. Evet, o anda bunun son konuşmamız olduğunu kavrıyorum. Gabriel Dan, senin bu kızdan hiçbir beklentin olamaz. Sen fakirin tekisin, Gabriel Dan!</p>

<p>Ertesi sabah Stasia’yı Alexander’ın kolunda merdivenleri inerken görüyorum. İkisi de bana gülümsüyor. Az sonra kahvaltı salonunda otururken Stasia’nın büyük bir budalalık yapmış olduğunu kavrıyorum.</p>

<p>Ben onu anlıyorum.</p>

<p>Kadınlar biz erkekler gibi özensiz ve düşüncesiz oldukları için değil, çok mutsuz oldukları için budalalık yaparlar.</p>
</body>
</html>