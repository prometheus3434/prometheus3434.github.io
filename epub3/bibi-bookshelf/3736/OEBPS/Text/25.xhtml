<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>25</h2>
<p class="bosluk4"></p>

<p>Kentte hava tam bir haftadır yağmurlu. Akşamları yağmur duruyor, bulutlar gidiyor, fakat gündüz hep yağıyor.</p>

<p>Şu sıralar cepheden yeni dönenler kentin üzerinden her gün sel gibi geçiyor. Sokak ve caddeler onlarla dolu. Büyük Rusya onları döküyor, sağanak gibi üzerimize boşaltıyor. Hepsi aynı yönden geliyor. Üzerlerinde kirli gri giysiler, ayaklarında ve yüzlerinde uzun ayların, haftaların tozu. Gökyüzünden inen, bütün gün aralıksız yağan yağmurdan farkları yok. Her şey gibi onlar da hüzün dolu. Kentte her yer kurşuni, külrengi, kirli; tıpkı gelenler gibi... Bellerine astıkları tenekeden tabak çanakları, yürürken sürekli şakırdıyor, evlerin teneke damlarına vuran yağmur gibi. Yüzlerinden belli oluyor vatan özlemleri, onları bekleyenleri özledikleri. Özlem, anılarla dolu bu insanları sürüklüyor.</p>

<p>Uzun yürüyüşlerinde açlık onları hırsızlığa veya dilenmeye zorluyor. Fakat bu umurlarında değil. Karınlarını doyurmak için kazlar, tavuklar, danalar çalıyorlar. Dünyaya artık barış gelmiş, insan öldürmelerine gerek yok. Şimdi açlıktan yol boyunca buldukları hayvanları öldürüyorlar.</p>

<p>Kazların, tavukların ve danaların ne ilgisi var barışla...</p>

<p>Zvonimir ve ben kentin dışındaki barakaların önünde duruyoruz. Önümüzden geçen insanlar arasında tanıdık yüzler arıyoruz. Hepsi bize yabancı, hepsi bize tanış. Şu adam Schwarm hattında benimle beraber değil miydi? Şu benimle talim yapmamış mıydı?</p>

<p>Yan yana duruyoruz ve yüzlerine bakıyoruz. Biz de onlardan değil miyiz? Aralarına karışıp biz de yolumuza devam edebiliriz. Rusya onlar gibi bizi de kaldırıp attı. Bizim de gideceğimiz yer anavatanımız.</p>

<p>Adamlardan biri kucağında küçük bir köpek taşıyor. Attığı her adımla belindeki teneke tabak çanaklar şakırdıyor. Eminim köpeğini ta evine kadar taşıyacak. Evi güneyde bir yerde. Agram’da, Sarayevo’da. Sadık köpeği onunla gidiyor. Orada onu bir kulübe bekliyor. Karısı çoktan bir dost edinmiş. Yıllardır babalarından haber alamamış çocukları, onun öldüğüne inanıyor. Gördüklerinde babalarını tanıyamayacaklar. Bu adam şimdi başka bir insan. Onu tek tanıyan, ona bağlı, yersiz yurtsuz köpeği...</p>

<p>Cepheden vatanlarına dönenlerin hepsi benim kardeşlerim. Onların karınları aç. Savaş günlerinde bana uzaktılar, kardeşlerim değillerdi. Hepimiz anlayamadığımız bir ülkünün peşinden gidiyorduk. Tanımadığımız erkekleri öldürüyorduk. Kötü bir insanın emirlerini yerine getiriyor, o ne isterse yapıyorduk Şimdi ise bu dünyada artık tek başıma değilim. Ben vatanına dönen yüz binlerden biriyim!</p>

<p>Beşlik altılık gruplarla barakaların önünde öyle duruyor, kentin sokaklarında canları sıkkın geziniyorlardı. Kısık, boğuk sesleriyle söyledikleri vatan özlemi dolu şarkılar hoşuma gidiyordu. Yemeğe aşevine geliyorlardı. Porsiyonlar küçülüyor, açlık büyüyordu.</p>

<p>Grevci işçiler tren istasyonunda oturuyor, ellerine geçen grev parasını içkiye yatırıyor, evlerde aç kadınlar ve çocuklar onları bekliyordu.</p>

<p>Otelin barında fabrikatör Neuner çıplak kızların memelerine dokunuyordu. Kentin kibar hanımları başları ağrıyınca Xaver Zlotogor’a tedaviye gidiyordu. Fakir kadınların açlıklarına ise Xaver Zlotogor bir çıkar yol bulamıyordu. Sanatıyla küçük sorunların altından kalkmayı beceriyordu; açlık ve hoşnutsuzluk karşısında ise eli kolu bağlıydı. Fabrikatör Neuner, Kanner’in önerileriyle ilgilenmiyor, bütün suçu Bloomfield’e yüklüyordu. Kente bir sinemayla bir oyuncak fabrikası kurulacaktı. İşçi karılarına bunların ne yararı olacaktı? Oyuncaklar varlıklılar içindi. İşçiler belki çatapatlar ve sinemadaki filmlerle Neuner’i ve sorunlarını bir an için unuturdu, fakat açlıklarını değil!</p>
</body>
</html>