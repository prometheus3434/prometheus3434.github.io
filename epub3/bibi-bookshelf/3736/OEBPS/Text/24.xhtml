<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>24</h2>
<p class="bosluk4"></p>

<p>Odamın penceresinden görünen arka avluyu çok seviyorum.</p>

<p>Otele geldiğim ilk gün penceremi açıp avluya uzun uzun bakmıştım. Orada her zaman çocuklar oynuyor, arada sırada bir köpek havlıyor. Kadınların kurutmaya astıkları rengârenk çamaşırların iplerde bayraklar gibi oynaştığını görünce çok seviniyorum.</p>

<p>Bloomfield’i ziyarete gelenleri odamda kabul ettiğimden bu yana burada nedense bir huzursuzluk var. Huzursuzluk otelin her köşesinde, koridorlarda, çay salonunda ve üzerinde kömür tozu yüklü bulutların gezindiği bütün kentte...</p>

<p>Penceremden baktığımda ise aşağıdaki avluda kurtarılmış bir huzur hissediyorum. Bağrışan tavukların özgürlüğünde...</p>

<p>Hotel Savoy’un dar avlusu ise intihar etmek isteyenleri kendine çeken bir yerdi. Halılar dövülüyor, sigara izmaritleri odalardan buraya atılıyordu.</p>

<p>Kimi gün düşünüyorum, acaba Bloomfield şimdi ne yapıyor, sarı çerçeveli gözlüğünü hâlâ kullanıyor mu? Berber Christoph Kolumbus’u da merak ediyorum. Acaba şimdi yaşamındaki hangi boşluğu dolduruyor?</p>

<p>İnsan yaşamında kimi büyük olaylar berber dükkânlarında başlar. Günün birinde berber Christoph Kolumbus’un Hotel Savoy’daki küçük dükkânına gelen grevci işçilerden biri olay çıkardı.</p>

<p>Sabahları Kolumbus’un dükkânında ilk müşterilerin getirdiği en yeni haberler üzerine tartışılıyordu. Kentin sevilip sayılan kişileri oraya mutlaka uğruyordu. Oteldeki yerli ve yabancı müşteriler de saç ve sakal tıraşlarını Christoph Kolumbus’a yaptırıyordu. Bir gün dükkâna gelen grevci işçi sarhoştu. Ondan hoşlanmadıkları bakışlarından belli olan diğer müşterileri umursamadığı gibi davranışlarıyla onları kışkırttı da.</p>

<p>Tıraş oldu ve hesabı ödemedi. Christoph Kolumbus iyi yürekli biriydi. Ona kalsa, adamın para ödemeden çekip gitmesine ses çıkarmayacaktı. Fakat dükkânda duran Ignatz, tıraş parasını vermezse polis çağırmakla tehdit etti adamı. Grevci işçi, Ignatz’ın üzerine saldırdı. Çağrılan polisler adamı tutukladı.</p>

<p>Akşamüstü Hotel Savoy’un önünde toplanan işçiler, “Yuuh!” diye bağırdılar. Sonra hapishaneye gittiler, orada olay çıkardılar.</p>

<p>Gece olunca şarkılar söyleyerek kentin sokak ve caddelerinde yürüdüler. İnsanlar korktu.</p>

<p>Ertesi sabah gazete, olayı büyük başlıklarla birinci sayfadan verdi. Bu arada kent dışındaki bir tekstil fabrikasının da işçileri greve gitmişti. Gazete ordudan, polisten, resmî makamlardan ve Tanrı’dan yardım istedi. Başyazar bütün olaylara cepheden dönenlerin neden olduğunu, tertemiz topluma “öldürücü mikrop” taşıdıklarını iddia etti. O zavallı bir insandı. Kaleminin mürekkebini dev çığların üzerine püskürttü, dev dalgalara engel olsunlar diye kâğıtlardan setler inşa etti.</p>
</body>
</html>