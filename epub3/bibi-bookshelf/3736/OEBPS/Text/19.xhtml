<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>19</h2>
<p class="bosluk4"></p>
<p>Ertesi sabah Hotel Savoy bana çok değişmiş gibi geliyor.</p>

<p>Herkes gibi benim de içimi bir heyecan kaplamıştı. Çevreme daha farklı bakmaya başlamıştım. Sanki her şeyi kocaman bir dürbünden seyrediyordum.</p>

<p>Odaları temizleyen kızlar her zamanki gibi bu sabah da başlarında kepleriyle çalışıyor olabilirdi. Fakat bana öyle geliyordu ki bugün önlükleri ve kepleri daha temiz, daha kolalıydı. Sanki Kaleguropulos gelmişti. Odalara hizmet veren elemanların yeşil önlükleri de bugün tertemizdi. Koridor ve merdivenlerdeki kırmızı halılarının üzerinde tek sigara külü yoktu.</p>

<p>Bütün otelde alışılmamış, beni rahatsız eden bir temizlik vardı. Göre göre alışmış olduğum kimi tozlu köşeler şimdi pırıl pırıldı, gözüm onları arıyordu.</p>

<p>Beş çayı içilen salonun bir köşesindeki örümcek ağına zamanla alışmıştım. Şimdi o da yok olmuştu. Merdivenleri inerken tırabzanlar bazı yerlerde tozlu olduğu için elim kirlenirdi. Bugün ise avcum her zamankinden temiz. Tırabzanlar bugün sabundan yapılmış gibi.</p>

<p>Bloomfield otele geleli daha bir gün oldu, insan yemeğini hiç çekinmeden yerde de yiyebilir.</p>

<p>Her yer cila kokuyor. Bir an için Leopoldstadt’taki evimi anımsıyorum. Orada da paskalyadan bir gün önce bütün odalar böyle kokardı.</p>

<p>Otele sanki bayram gelmişti. Eksik olan tek şey kent kiliselerinin çan sesleriydi.</p>

<p>Tanımadığım biri aniden yanıma gelip bana bir hediye paketi verseydi hiç şaşırmazdım.</p>

<p>Otel pırıl pırıldı. Dışarıdaysa sicim gibi yağan yağmur, kömür tozunu kentin üzerine indiriyordu. Hiç aralıksız, sürekli yağıyor, her şeyi koskocaman bir örtü gibi altına alıyordu. Dışarıda ellerinde şemsiyeler, palto yakalarını kaldırmış, hızlı hızlı yürüyen insanlar birbirlerine çarpıyordu.</p>

<p>Böyle günlerde insan kentin gerçek yüzünü görüyordu. Yağmur onun üniformasıydı. Burası insanın içini karartan bir yağmurlar kentiydi.</p>

<p>Kaldırımların yağmurlarla yumuşayıp çürüyen tahtaları, üzerinde yürürken tabanları eskimiş ıslak ayakkabılar gibi gıcırdıyor.</p>

<p>Yanlarındaki toprak oluklar yağmur sularıyla dolup çamura dönüşüyor, kirli bir derecik gibi tembel tembel akıp gidiyor.</p>

<p>Yağmur damlaları binlerce kömür tozunu kentin üzerine indiriyor, insanların yüzlerine ve giysilerine yapıştırıyor.</p>

<p>Sicim gibi yağan yağmur en kalın giysilerin bile içine sızıyor. Gökyüzünde büyük temizlik olacak, kirli suları dev kovalarla dünyanın üzerine döküyorlar.</p>

<p>Böyle günlerde en iyisi otelden dışarı adım atmamak, çay salonunda oturmak ve gelip gideni seyretmek.</p>

<p>Batıdan saat on ikide kente varan ilk tren otele üç Alman müşteri getirdi.</p>

<p>Yeni gelenler üçüzleri andırıyordu. Üç yataklı bir oda tuttular. Duyduğuma göre oda numaraları 16’ydı. Beşikte yatan üçüzler gibi bu adamlar da tek yatağa sığardı.</p>

<p>Yazlık paltolarının üzerine yağmurluk giymişlerdi. Üçü de aynı boydaydı, hafif göbekliydi. Bıyıkları siyah, gözleri küçüktü. Başlarında kasketler vardı, ellerinde de kılıflara geçirilmiş şemsiyeler. Bu adamların birbirlerini karıştırmaması bir mucizeydi!</p>

<p>Batıdan öğleden sonra saat dörtte gelen ikinci trenden, tek gözü cam bir adamla, dizlerini kırarak yürüyen kıvırcık saçlı bir genç indi.</p>

<p>Akşam saat dokuzda kente varan tren de iki genç daha getirdi. Ayaklarındaki ince tabanlı, sivri burunlu çizmeler dikkat çekiyordu. Giyimleri de oldukça moderndi.</p>

<p>Birinci kattaki 17, 18, 19 ve 20 numaralı odalar doluydu.</p>

<p>Henry Bloomfield’le akşamüstü, beş çayında tanıştım.</p>

<p>Bunu, askerî doktorla çene çalan Zvonimir’e borçluyum. Ben yanlarına oturmuş, konuşmalarına karışmadan gazetemi okuyorum.</p>

<p>Bloomfield, yanında sekreteriyle salona giriyor. Askerî doktor ayağa kalkıp yeni gelenleri selamlıyor ve masamıza davet ediyor. Sonra Zvonimir’i tanıştırıyor. Bloomfield, “Tanışıyoruz,” diyor ve elini uzatıyor.</p>

<p>Elimi sıkan küçük çocuk eli, oldukça güçlü. Kemikli ve buz gibi.</p>

<p>Askerî doktor yüksek sesle konuşuyor. Amerika üzerine bazı şeyler soruyor. Bloomfield az konuşuyor. Daha çok sekreteri soruları yanıtlıyor.</p>

<p>Bloomfield’in sekreteri bir Yahudi. Prag doğumlu. Adı Bondy.</p>

<p>Konuşurken çok saygılı, askerî doktorun en budalaca sorularına bile bir yanıt veriyor. Söz bir ara Amerika’daki içki yasağına geliyor. İnsan nasıl yaşardı böyle ükede? Zvonimir çok merak ediyor.</p>

<p>“Amerika’da insan hüzünlendiğinde içki içemezse ne yapıyor?” diye soruyor.</p>

<p>“Gramofona plak koyup çalıyor,” yanıtını veriyor Bondy.</p>

<p>İşte ben Bloomfield’i böyle tanıdım.</p>

<p>Onu gözümün önüne bambaşka getirmiştim. Bloomfield ise görünüşü, üzerindeki giysi ve davranışlarıyla tam bir modern Amerikalıydı. Henry Bloomfield’in isminden ve doğduğu ülkeden utandığını sanmıştım. Hayır, o hiç utanmıyor. Bizimle sohbet ederken sözü babasına getiriyor.</p>

<p>İçki sadece içene zarar verir, dermiş babası. Henry Bloomfield, babasının sık sık kullandığı Yahudi vecizelerinden de söz ediyor.</p>

<p>Küçük yüzü biraz köpeği andırıyor. Kocaman bir bağa gözlük nokta gibi gözlerini örtüyor. Küçük gözler canlıdır, fıldır fıldır olur. Onun gözleriyse yavaş hareket ediyor, karşısındakine dikkatle bakıyor.</p>

<p>Henry Bloomfield sanki çevresindeki her şeyi iyice inceliyor, gözleriyle dünyayı içine çekiyor.</p>

<p>Üzerindeki takım tipik Amerikan giysisi değil. Bloomfield’in eski moda ve şık bir görünümü var. Gömleğinin üzerine takacağı geniş, beyaz bir yakalık yüzüne çok uyardı.</p>

<p>Henry Bloomfield, garsonun getirdiği acı kahveden, susamış küçük bir kuş gibi çabucak birkaç yudum alıyor. Yarısını da fincanında bırakıyor. Tabağındaki küçük pastayı çatalıyla ikiye bölüyor. Yarısını ağzına atıp diğer yarısına dokunmuyor. Sanki yiyip içmeye pek zamanı yok. Bana kalırsa Bloomfield kendine pek dikkat etmiyor. O çok önemli ve büyük işlerle ilgileniyor.</p>

<p>Dev şirketler kurmak, yaşlı Blumenfeld’in oğlu Henry Bloomfield için daha çekici.</p>

<p>Yanımızdan geçenler yaşlı adamı selamlıyor. Sekreteri Bondy her defasında, sanki bir yay onu yerinden fırlatıyormuş gibi hızla ayağa kalkıyor. Bloomfield ise oturmasını sürdürüyor. Her türlü nezaket kuralını onun yerine sekreteri yerine getirmek zorunda.</p>

<p>Bloomfield bazılarına küçük elini uzatıyor, bazılarının selamına ise sadece başını şöyle bir sallayarak karşılık veriyor. Böyle anlarda başparmağını yeleğinin cebine sokuyor, diğer dört parmağıyla trampet çalıyor.</p>

<p>Arada sırada kısaca bir esniyor. Gözlerinin yavaş yavaş sulandığını ve gözlüğünün buğulandığını fark ediyorum. Cebinden çıkardığı kocaman bir mendille gözlük camlarını siliyor.</p>

<p>Ufak tefek, <i>büyük</i> Henry Bloomfield sakin ve anlayışlı birini andırıyor. 13 numaralı odada kalmak istemesi onun Amerikalı yanını gösteriyor. Bence bu bir batıl inanç değil! Bugüne kadar tanıdığım birçok anlayışlı, aklı başında insanın benzer çılgınlıkları olduğunu görmüştüm.</p>

<p>Zvonimir’in sessizliği tuhafıma gidiyor. Onu şimdiye kadar hiç böyle suskun görmemiştim. Bir an, acaba Bloomfield’i nasıl öldüreceğini mi kafasından geçiriyor diye düşünüyorum ve çok korkuyorum.</p>

<p>Aynı anda Alexander salona giriyor. Başındaki keçe şapkayı çıkarıp eğilerek selam veriyor. Sonra bana bakarak şöyle bir gülümsüyor. Sanki diğer masadakilere, burada oturan Alexander’ın yakın dostları, demek istiyor.</p>

<p>Sonra salonda, birilerini ararmış gibi şöyle bir dolaşıyor. Fakat masalarda aradığı tek tanıdık yok.</p>

<p>“Amerika çok ilginç bir ülke,” diye konuşuyor askerî doktor biraz safça ve masadaki suskunluğa son veriyor. Sonra her zamanki eleştirilerine başlıyor: “Bu kentte ise insanlar körleşiyor. Düşünmesinler diye kafatasları dikilip kapatılıyor. Beyinleri çürütülüyor!”</p>

<p>“Fakat dilleri değil,” diyorum.</p>

<p>Bloomfield başını bana doğru çeviriyor. Hissediyorum, bakışlarında teşekkür var. Yüzünde tek hat bile o anda hafifçe gülümsediğini açığa vurmuyor. Sadece küçük gözlerinin, gözlük camından dışarı taşan bakışlarında alaycı bir anlatım var.</p>

<p>“Sizler bu kentin yabancısısınız, öyle değil mi?” diye Bloomfield Zvonimir’le bana bakarak soruyor.</p>

<p>Masaya oturduğumuzdan bu yana sorduğu ilk soru.</p>

<p>“Biz cepheden dönen askerleriz,” diye yanıt veriyorum. “Biraz değişiklik olsun diye bu kentte kalıyoruz. Yakında yolumuza devam edeceğiz, arkadaşım Zvonimir ve ben.”</p>

<p>“Ne zamandır yollardasınız?” diye nazik Bondy söze karışıyor.</p>

<p>Mükemmel bir sekreter. Bloomfield’in tek cümleyle konuşmayı açması yetiyordu. Bondy hemen atılıyor ve şefinin görüşlerini kelimelere döküyordu.</p>

<p>“Altı aydır yollardayız,” oluyor yanıtım. “Evimize dönene kadar kimbilir daha kaç ay geçecek...”</p>

<p>“Esir kampında yaşamınız zor muydu?”</p>

<p>“Savaştaki yaşamımız çok daha zordu,” diyor Zvonimir.</p>

<p>Ve susuyoruz.</p>

<p>Bugün Almanya’dan gelen üç kişi az sonra salona giriyor. Bloomfield ve Bondy bize veda edip ayağa kalkıyor. Üçüzlerle aynı masaya oturuyorlar.</p>
</body>
</html>