<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>2</h2>
<p class="bosluk4"></p>

<p>Güneş batmaya hazırlanıyor. Karşıdaki binanın pencereleri alev alev. Avlu şimdi bomboş. Tavuklar, çocuklar, çamaşırlar içeriye alınmış olacak.</p>

<p>Öğleye doğru otele vardığımda hafif bir yağmur vardı. Şimdi ise bulutlar gitmiş, hava açmıştı. Sanki bütün gün değil, üç gün uyumuştum. Üzerimdeki yorgunluğu atmıştım. Kendimi çok rahat hissediyorum. Bu kenti çok merak ediyorum, sokak ve caddelerindeki yaşamı da... Odam hoşuma gitti, buraya geleli sanki günler olmuştu. Kapının yanındaki zil, elektrik düğmesi, yeşil abajur, elbise dolabı, lavabo bana hiç yabana değildi. Sanki çocukluğumu geçirmiş olduğum odaya yıllar sonra yine dönmüştüm. Beni çevreleyen dünya, geldiğime seviniyor. Sıcak ve huzur verici.</p>

<p>Bana yabancı olan tek şey kapının yanında asılı kâğıt ve onun üzerinde yazanlardı:</p>

<p class="bosluk1"></p>

<p><i>“Akşam, saat ondan sonra gürültü yapılmaması rica olunur. Otelimiz yitireceğiniz değerli eşyalarınız için sorumluluk üstlenmez. Resepsiyondaki kasaya emanet verebilirsiniz.</i></p>
<p><i>Saygılarımızla.</i></p>
<p class="ithaf">Kaleguropulos, Otel sahibi”</p>

<p class="bosluk1"></p>

<p>Bu yabancı bir isimdi. Sanırım Yunancaydı. Onu bir fiil gibi çekmeye çalıştım. Kaleguropulos, Kaleguropulu, Kaleguropulo... Bu hoşuma gitti. Okul yıllarımı anımsadım. Hoşuma gitmeyen Eski Yunanca dersine giren öğretmen gözümün önüne geldi. Üzerinde hep küf yeşili bir ceket vardı. Geride kalmış yıllardan, uzak geçmişten günümüze gelenleri itip uzaklaştırdım.</p>

<p>O anda karar verdim. Odamdan çıkacak, kente inecektim. Acaba akrabalarımdan birine mi uğrasaydım? Fakat önce bu yabancı kenti gezip tanımalı, burada ilk akşamımın tadını çıkarmalıydım.</p>

<p>Odamdan çıktım, koridorda yürüdüm. Merdivenlere doğru gittim. Otelin girişindeki büyük karoları tekrar göreceğime, yürürken sert adımlarımın çıkaracağı sesi duyacağıma sevindim.</p>

<p>Sonra basamakları ağır ağır indim. Alt katlardan kimi sesler geliyordu. Üst katlar ise sessizdi. Bütün oda kapıları kapalıydı. Sanki bir manastırda sabahtan akşama dua eden eden rahiplerin hücrelerinin önünden geçiyorum. Beşinci katın altıncı kattan hiç farkı yok. Otele ilk kez gelen biri katları karıştırabilir. Her katta bir saat asılı. Fakat birbirlerine uymuyorlar. Altıncı kattaki yediyi on geçeyi gösterirken, beşinci kattakinde saat yedi. Dördüncü kata iniyorum. Orada saat yediye on var.</p>

<p>Üçüncü katın zeminini kenarları yeşil, koyu kırmızı kocaman halılar örtüyor. Burada oda numaraları kapı üzerlerinde yazılı değil. Porselenden oval küçük tabelalar kapılara takılmış. Elinde toz beziyle çöp sepeti, bir kız yanımdan geçiyor. Burada temizliğe çok dikkat ediliyor gibi. Ne de olsa varlıkların odaları bu katlarda. Akıllı Kaleguropulos saatleri özellikle geri aldırıyor olmalı. Çünkü zenginlerin zamanı çok.</p>

<p>Asma katta bir odanın çift kanadı kapısı ardına kadar açık.</p>

<p>Büyük bir oda. İki pencereli, iki yataklı, iki dolaplı. Köşede pelüş bir kanepe, kahverengi bir şömine ve üzerine bavulların konduğu ayaklı bir sehpa. Başımı uzatıp bakıyorum. Benim odamdaki kâğıttan burada yok. Belki Kaleguropulos asma kattaki odalarda kalanların akşam saat ondan sonra gürültü yapmalarına ses çıkarmıyor. Odalarından değerli bir şey çalındığında da belki otel ödüyor. Sık sık gelen müşterilerse aşağıda kasa olduğunu biliyorlar mı? Yoksa geldiklerinde onları şahsen karşılayan Kaleguropulos mu söylüyor?</p>

<p>Az ötedeki odanın kapısı açıldı. Bol tüylü, gri bir şala sarınmış, her yanı parfüm kokan bir kadın hızla dışarı çıktı. Çok saygın bir kadını andırıyor diye bir an düşündüm ve ayağındaki rugan çizmelerden gözlerimi alamayarak peşinden basamakları indim. Kadın resepsiyona gitti, bir süre oradaki görevliyle konuştu. Ben çıkış kapısına doğru yürüdüm. Üniformalı adam saygıyla selamladı. Acaba beni zengin kadının kavalyesi mi sanmıştı?</p>

<p>Dışarıda bekledim. Nereye gideceğimi bilmediğim için en iyisi kadının peşinden yürümekti.</p>

<p>Otelden çıktı. Dar sokakta yürüyüp sola saptı, kentin geniş alanına ulaştı. O gün pazar kurulmuş olacak ki herkes bir toplanma telaşı içindeydi. Sağda solda çuvallar, kuru otlar, sebzeler duruyordu. Alandaki dükkânlar da yavaş yavaş kapanıyordu. Seyyar satıcılar küçük el arabalarını ite ite alandan uzaklaşıyor, renkli başörtülü kadınlar kollarının altında kaplar, ellerinde ağır torbalar, çıkınlarla zar zor yürüyordu. Artık herkes evine dönüyordu. Akşam çökmeye başlamıştı. Birkaç gaz lambası alanı aydınlatmaya pek yetmiyordu. Üniformalı ve sivil giyimli bir grup erkek, ellerindeki sopaları sallayarak, üstlerindeki Rus parfümünün kokusunu peşlerinde bırakarak yürüyüp geçti. Sallana sallana istasyondan gelen at arabaları yük doluydu. Çuvalların ve bavulların arasında üstleri başları örtülü insanlar oturuyordu. Arabalar taşlarla kaplı, çukurlarla dolu alanı yavaş yavaş geçip uzaklaştı.</p>

<p>Kente akşam çökerken sokaklar, evler gözüme birkaç saat öncesinden daha güzel göründü. Trenden inip otele yürürken yakındaki fabrikaların dev haralarından çıkan kömür dumanı altında burası, kirli bir kent izlenimi uyandırmıştı bende. Sokak köşelerinde insanlar dileniyor, kaldırımlarda duran çöp kutularından ağır kokular yükseliyordu. Karanlık ise her şeyi altında saklıyordu. Çocuğunu koruyan, onu affeden bir anne gibi kentin kir pasının, tüm çirkinliklerinin, salgın hastalıklarının ve fakirliğinin üzerini tüm sevecenliğiyle örtüp gizliyordu.</p>

<p>Duvarları çatlamış, her an yıkılacak gibi duran eski evler karanlıkta hayalet gibi, gizem dolu duruyorlardı. Tuhaf bir görünümleri vardı. Kaldırım lambalarının yetersiz ışığında çarpık damların gölgesi sokağa vuruyor, camları bulanık pencerelerden sızan ışık insanı ürpertiyordu. Üç beş adım ötedeyse bir pastanenin büyük pencerelerinden boşanan gür ışık, kaldırımı ışıl ışıl aydınlatıyordu, içeride kristal avizeler, kemerlerden aşağı bakan küçük melekler, insan boyunda aynalarda yansıyordu. Bu pastane, fabrikalar kentinde para kazanan ve harcayan zenginlerin dünyasıydı.</p>

<p>Peşinden gittiğim kadın pastanenin kapısından girdi. Ben dışarıda kaldım. Yolculuğuma devam etmek için, kentten ayrılmadan önce cebimdeki paranın bitmesini istemiyordum.</p>

<p>Yürümemi sürdürdüm. Biraz ötede, köşede, siyah kaftanlar giymiş bir grup Yahudi genci gürültü yapıyordu. Az önce karşılaşmış olacaklar, birbirlerine sesleniyorlardı. Her kafadan bir ses çıkıyordu. Tam anlaşılmayan sözlerle bağırıp çağırıyorlardı. Ceket yakaları dik, bakışları kuşkulu adamlar çevrelerini sardı. Gelenler polislerdi. Askerdeyken yanımdan bir subay geçerken nasıl elim hep istemdışı kasketime gittiyse şimdi de pasaportumu koymuş olduğum iç cebime gitti. Ben şu anda cepheden evine dönen bir askerdim. Gereken bütün belgeler yanımdaydı. Hiçbir şeyden çekinmeme gerek yoktu.</p>

<p>Köşede duran polislerden birinin yanına sokuldum ve akrabalarımın oturduğu Gibka mahallesine nasıl gideceğimi sordum. Zengin dayım Phöbus Böhlaug ve ailesi orada yaşıyordu. Bu kentte birçok insan gibi biraz Almanca biliyordu. Ne de olsa Alman fabrikatörlerin, mühendislerin ve tüccarların, bu kentin toplumunda, ticaretinde ve endüstrisinde önemli yerleri vardı.</p>

<p>Phöbus Böhlaug’un oturduğu ev on dakika uzaktaydı. Yol boyunca Leopoldstadt semtinde yaşadığımız yıllarda babamın ondan çoğunlukla nefret ve kıskançlıkla söz etmiş olduğunu anımsadım. Ancak ailemizde Phöbus’un adı geçtiğinde gösterilen saygıyı da unutmadım. Sanki Güneş Tanrısı’ndan söz ediliyordu. Babam ise dul annemize kocasından düşen payla Phöbus’un iş çevirdiğini iddia edip, ona öfkelenirdi. Ancak korkağın teki olduğu için de bir gün olsun kendini hakkını talep etmemişti. Phöbus her yıl aynı günlerde Viyana’yı ziyaret ettiği için, onun gelmesi yaklaştığında babam Hotel Imperial’a uğrayıp “oda ayırtıp ayırtmadığını” soruyordu. Phöbus otele yerleştiğinde de onu Leopoldstadt’taki evimize çaya davet ediyordu. Annem böyle günlerde siyahlar giyiniyor, zengin kardeşiyle konuşurken, sanki karşısında oturan kişi aynı anneden doğmuş, aynı memeden süt emmiş biri değil de, kral ailesinin bir üyesiymiş gibi davranıyor, yanlış bir şey söylememeye çok dikkat ediyordu.</p>

<p>Anımsıyorum, dayım son geldiğinde bana bir kitap getirmişti. Mutfaktan, annemin o gün misafirimiz şerefine yapmış olduğu zencefilli çöreğin kokusu geliyordu. Büyük mutfağın bir köşesine yerleşmiş ve hemen hemen bütün yaşamını orada geçiren büyükbabam da az sonra yanımıza geldi. Yıkanmış, tıraş olmuş, üstünü değiştirmişti. Hep gurur duyduğu oğlu Phöbus’un yanına gitti, hafifçe eğilip artık iyice eskimiş gözlüğünün altından yüzüne baktı. Phöbus sırıtırken ağzı kulaklarına vardı. Çenesinin altındaki ve ensesindeki yağlar dikkatimi çekti. Üzerine sigara ve şarap kokusu sinmiş gibiydi. Yanına her geleni iki yanağından öptü. Hiç aralıksız konuştu, ikide bir yüksek sesle güldü. İşlerini sorduklarında, hemen keyfi kaçtı, gözleri yerlerinden fırladı, omuzları çöktü, soğuktan titreyen bir dilenciyi andırdı, konuşması kekelemeye dönüştü, çenesinin altından sarkan yağlı torbalar gömlek yakasında kayboluverdi. “Bugünlerde işler pek iyi gitmiyor. Çocukluğumda Ruble’nin onda birine haşhaşlı çörek alırdım. Ailem büyüdü, çocuklara sürekli para gerekiyor. Aleksander her gün cep harçlığı istiyor.”</p>

<p>Babam kollarını masaya dayamış onu dinliyordu. Arada sıra kol düğmeleriyle oynadı, Phöbus ona bakıp bir şeyler söylediğinde hemen gülümsedi, susup dinlerken de eminim kayınbiraderinin kalp krizi geçirmesini arzuladı. Phöbus iki saat sonra kalktı, annesinin eline bir gümüş para tutuşturdu. Büyükbabaya da verdi. Yaşlı adam verilen parayı sırıtarak benim cebime soktu. Merdiven karanlık olduğu için, elinde bir gaz lambasıyla babam ona eşlik etti. Annem odadan seslendi, “Nathan, abajura dikkat et!” Babam gaz lambasının cam abajuruna dikkat etti. Odanın kapısı açık olduğu için aralarında bir şeyler konuştuklarını duydum.</p>

<p>Phöbus iki gün sonra kentten ayrılmıştı. O gün eve dönen babam, “Lanet olası herif çekip gitmiş!” diye homurdandı.</p>

<p>“Bırak artık, Nathan!” dedi annem.</p>

<p>Az sonra Gibka’ya vardım. İki yanında birer ikişer katlı, şirin beyaz evlerin uzandığı ana caddede durdum. Böhlaug ailesinin evinde pencereler ışıl ışıldı. Aşağı kapı kilitlenmişti. Bir an durup düşündüm, acaba zili çalıp yukarı mı çıksaydım? Saat ona geliyordu. Aynı anda içeriden müzik sesi duydum. Bir piyanoyla çelloydu. Sonra, şarkı söyleyen bir kadının sesi onlara eşlik etti. Üzerimdeki giysiyle içerideki hanımlarla beylerin arasına girmem doğru olmayacaktı. Böhlaug ailesini ilk ziyaretime bu kıyafetle gidemezdim. Yarın gelsem daha iyi olacaktı. Otele döndüm.</p>

<p>Yol boyunca keyifsizdim. Bir karış suratla içeriye girmiş olacağım ki, kapıdaki adam beni selamlamadı. Asansöre gidip düğmeye basınca asansörcü adam yerinden kalkıp yavaş yavaş yanıma geldi. Bana ne olduğunu anlamak istermiş gibi şöyle bir suratıma baktı. Bu akşam görev yapan üniformalı adam elli yaşlarında biriydi.</p>

<p>Asansörden altıncı katta indim. Aynı anda yedinci kata çıkıp bir de oraya bakmak istedim. Merdiveni tırmandım. Bu katta koridor aşağıdakine göre oldukça dardı. Tavan da alçaktı. Kapısı açık çamaşırhaneden yükselen buhar her yana yayılıyordu. Bütün koridor ıslak çamaşır kokuyordu. Kapıları açık birkaç odadan sesler geliyordu. Birileri aralarında tartışıyor olacaktı. Bu katın duvarına saat asılmamıştı. Odama inmek için merdivenlere doğru yürüdüm. Aynı anda asansör geldi, kapı gıcırdayarak açıldı. Beni bu koridorda gören asansörcü adamın şaşırdığını fark ettim. Genç bir kız indi. Başında küçük gri bir şapka vardı. Kumraldı. İri gözlü ve kara kirpikliydi. Şöyle bir selam verip yanından geçtim ve merdiveni inmeden önce elimde olmadan başımı çevirip arkama baktım. Sanırım asansörcü adam kirli sarı gözlerini bana dikmişti.</p>

<p>Aşağıya indim, odama girdim ve kapıyı kapatıp kilitledim. Nedenini anlamadığım bir korku kaplamıştı içimi. Oturdum, eski bir kitabın sayfalarını şöyle bir karıştırdım ve okumaya başladım.</p>
</body>
</html>