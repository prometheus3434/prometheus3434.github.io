<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>6</h2>
<p class="bosluk4"></p>

<p>Bir savaş çığlığı yayıldı bütün otele: Kaleguropulos geliyor! Akşam olmak üzere. Güneş batmaya hazırlanıyor. Alacakaranlığın yaratığı! Yarasaların Efendisi...</p>

<p>Kadın görevliler en üst katın koridorlarına yayılmış, bütün güçleriyle yeri silip temizliyorlar. Silkelenen toz bezlerinin, devrilen su kovalarının, sert fırçaların sesi yukarılara kadar geliyor. Kat görevlisi gençler ellerinde asitli su ve bezler, oda kapılarının pirinç tokmaklarını, anahtar deliklerini parlatmaya uğraşıyor. Tavan lambaları, elektrik düğmeleri ve kapı çerçeveleri parıldıyor. Çamaşırhaneden çıkan buhar altıncı kata iniyor. İki yana sallanan ince merdivenlere çıkmış mavi tulumlu adamlar, ellerine eldiven geçirmiş, tavandaki elektrik kablolarının tozunu alıyor. Bellerine kalın kemerler takmış, etekleri uçuşan genç kızlar oda pencerelerinden sarkmış, camları silmeye uğraşıyor. Yedinci katta bütün kapılar açık, müşteriler odalarında değil; birkaç parça eşyaları toplanmış, odanın ortasında duruyor, görülmesini istemedikleri şeylerin üzerine gazete kâğıtları örtmüşler.</p>

<p>Varlıklı ve soylu müşterilerin kaldığı katta çalışan genç kızların başında, rahibeleri andıran şık kepler var. Dışarıda niçin kilise çanlarının çalmadığına şaşırıyorum! Giriş katında birinin elindeki mendille büyük palmiyelerin tozunu aldığını görüyorum. Onu tanıyorum, bu otel müdürü. Adam deri koltuklardan birinin yırtılmış olduğunu fark ediyor. Hemen çağırdığı görevli koşup küçük bir halı getiriyor ve koltuğun üzerine koyuyor.</p>

<p>Resepsiyonun arkasında duran iki muhasebeci hesap listeleri hazırlıyor. Bir başkası önündeki kutudan küçük kartlar çıkarıp bakıyor. Kapı görevlisi bugün kasketinin çevresine sırma bir şerit takmış. Holde çalışan elemanlardan biri her gün giydiği yeşil önlüğünü yenisiyle değiştirmiş.</p>

<p>Köşedeki masada oturan şişman iki erkek sert içkilerini yudumluyor, sigaralarını tüttürüyorlar. Garson çocuk bir kelebek gibi çevrelerinde dönenip duruyor.</p>

<p>Ben de kendime bir içki ısmarlayıp resepsiyona uzak bir masaya oturuyorum. Kaleguropulos’un otele girince yakınımdan geçeceğini ümit ediyorum. Beni gören Ignatz selam veriyor. Bu akşam saygılı ve güleryüzlü, davranışları ilk kez ağırbaşlı. Sanırım otelde sakin kalmayı beceren tek eleman. Giysilerinde de bir değişiklik yok. Sinekkaydı tıraşlı yüzü bana her zamanki gibi bir kilise papazını anımsatıyor.</p>

<p>Aradan yarım saat geçtikten sonra büyük hol birden hareketlendi. Resepsiyondakiler sağa sola gittiler, otel müdürü koltuğunun altındaki hesap defterini işaret etmek istermiş gibi şöyle bir havaya kaldırdı ve koşar adım merdivenleri çıktı. Az ötede oturan şişman adamlardan biri ağzına götürdüğü içki kadehini tekrar masaya bıraktı ve yanındakine sordu, “Ne oluyor?” Öteki adam, bir Rus, olup biteni umursamazmış gibi, “Kaleguropulos birinci katta,” diye konuştu.</p>

<p>Nasıl gelmişti?</p>

<p>Az sonra odama çıktığımda komodinin üzerinde bir fatura buldum. Altında şunlar yazıyordu:</p>

<p class="bosluk1"></p>

<p><i>“Sayın müşterilerimizin faturalarını nakit ödemelerini rica ederiz. Otelimiz çek kabul etmemektedir.</i></p>

<p><i>Derin saygılarımla.</i></p>

<p class="ithaf">Kaleguropulos, Otel sahibi”</p>

<p class="bosluk1"></p>

<p>Otel müdürü on beş dakika sonra odama uğradı ve özür diledi. Fatura başka bir müşterinindi, yanlışlıkla benim odama bırakılmıştı. Yapılan bu hataya çok üzülmüş gibiydi, özür dilemesi bir türlü son bulmak bilmiyordu. Sanki yanlışlıkla suçsuz birini ölüme mahkûm etmişti. Çok pişman olduğu sözlerinden belliydi. Odamdan çıkarken birkaç kez eğilip veda etti. En son da bir eli kapının tokmağında, diğer elinde zarf, gözleri utanç dolu af diledi.</p>

<p>Az sonra insanlar, oteli, kovanlarına dönen besinle yüklü arılar gibi doldurdu. Hirsch Fisch geldi, Sançin ailesi de, tanımadığım başkaları da... Az sonra Stasia’yı da gördüm. Açık oda kapısında duruyor. Biraz ürkmüş gibi.</p>

<p>“Ne oldu, niçin korkuyorsunuz?”</p>

<p>“Faturamı bırakmışlar,” diyor Stasia. “Ödeyecek durumda değilim. Ignatz yine yardım etmek zorunda...”</p>

<p>Ne demek istediğini soruyorum.</p>

<p>“Sonra anlatırım,” diyor Stasia. Çok heyecanlı. Üzerinde ince bir bluz var. Altından küçük memelerini seziyorum.</p>

<p>Fatura komodinin üzerinde duruyor. Toplam tutar hiç de az değil. Ben ödemeye kalksaydım cebimdeki paranın yarısı giderdi.</p>

<p>Stasia az sonra kendine gelir gibi oluyor. O anda aynanın önünde duran bir demet çiçek dikkatini çekiyor. Karanfiller ve kır çiçekleri...</p>

<p>“Alexander Böhlaug yollamış,” diye konuşuyor. “Ben çiçekleri hiç geri yollamam. Onların ne suçu var?”</p>

<p>Sonra uğraması için Ignatz’a haber bırakıyor.</p>

<p>Çok geçmeden Ignatz geliyor. Yüzünde hafif bir gülümseme var. Eğilip beni selamlıyor.</p>

<p>“Ignatz, yardımınız gerekiyor...” diyor Stasia.</p>

<p>Ignatz pantolon cebinden bir zincir çıkarıyor ve aynanın önünde duran küçük bavula uzanıyor.</p>

<p>“Üçüncü...” diyor ve zinciri bavulun sapına birkaç kez doluyor. Gözlerinin bakışı bir tuhaf. Sanki bavulu değil Stasia’yı zincire vuruyor. Küçük bir asma kilidi taktıktan sonra otel faturasını katlayıp iç cebine sokuyor.</p>

<p>Ignatz bavulu olan herkese ödünç para veriyor. Bavullarını rehin aldığı müşterilerin oda faturalarını cebinden ödüyor. Zincirli bavullar müşterilerin odasında kalıyor. Kilitli oldukları için açılmaları mümkün değil. Bu Ignatz’ın bir buluşu. Açılıp açılmadıklarına bakmak için her sabah odalara uğruyor.</p>

<p>Stasia iki giysinin kendisine yeteceğini söylüyor. Şimdiye kadar üç bavulunu rehin vermiş. Bavullardan birini satın almayı düşünüyorum. Sanırım yakında Hotel Savoy’dan ayrılmam iyi olacak.</p>

<p>Bu oteli artık beğenmiyorum. Buharı insanlara nefes aldırmayan yedinci kattaki çamaşırhane, zor durumdaki otel müşterilerini sömüren asık suratlı asansör görevlisi, üst katlardaki tutuklular! Hotel Savoy’un günümüz dünyasından hiç farkı yok. Yedi katlı, görkemli otel dışarıya pırıl pırıl ışıklar saçıyor, içindeyse yoksulluk hüküm sürüyor. En yukarıdakiler toplumun en dibinde yaşayanlar. Onları mezarları en üstte, Tanrıya çok yakın. Bu mezarlar, karınları tok ve rahatları yerinde olanların odalarının üzerinde. Onların yaşamı hep huzur içinde geçiyor.</p>

<p>Ben yukarıdaki mezarlarda kalanlardan biriyim. Altıncı katta kalmıyor muyum? Yazgım beni de yakında yedinci kata sürüklemeyecek mi? Yaşamda başka katlar da yok mu? Sekizinci, onuncu, yirminci katlar? İnsan daha ne kadar yükseklere savrulacak? Ne zaman Tanrı’nın rahmetine kavuşacak?</p>

<p>“Siz çok uzaklarda gibisiniz...” diyor Stasia.</p>

<p>“Kusuruma bakmayın.” Sesi beni duygulandırıyor.</p>
</body>
</html>