<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>22</h2>
<p class="bosluk4"></p>

<p>Henry Bloomfield’in bu kente neden geldiğini anlayamıyordum. Akşamları otelin barında oturup müzik dinlemek, uğrayan hanımları seyretmek için mi gelmişti?..</p>

<p>Günün birinde Zlotogor otele uğradı. Hipnotizmacı Xaver Zlotogor çay salonuna girdi. Dikkatimi çekti, bakışıyla muzip bir Yahudi gencini andırıyordu. Masalar arasında gezindi, hanımları selamladı. Onlar da gülümseyerek yanıt verdiler, Zlotogor’u masalarına davet ettiler.</p>

<p>Zlotogor bu davetlere uydu, her masaya oturdu, fakat beş dakika sonra yine kalktı başka masaya geçti. Hanımların hepsinin elini öptü. Gördüğüm kadarıyla bir saatte yirmi beş hanımın eli öptü.</p>

<p>Benim Zvonimir’le oturduğum masaya da geldi. Zvonimir sordu:</p>

<p>“Siz o eşekli adam değil misiniz?”</p>

<p>“Evet,” dedi Zlotogor. Biraz şaşırmış gibiydi. Sakin, sessiz biriydi. Zvonimir gibi gürültücülerden nefret ederdi.</p>

<p>“Güzel bir şakaydı,” diye Zvonimir devam etti. Böyle övgülerin, karşısındaki adamın hoşuna gitmediğinin farkında değil.</p>

<p>Ancak dostum söyledikleriyle Xaver Zlotogor’u yanımızdan kaçıramadı.</p>

<p>Hipnotizmacı, masamıza oturdu ve bana dönerek kafasından geçirdiği yeni bir düşünceden söz etti. Şu sıralar çoğu insan tatildeydi, hipnotizeyle salonları doldurmanın mümkün olmadığına inanıyordu. Bu nedenle kişiye özel çalışmalar yapacaktı. Otelin üçüncü katındaki odası genişti. Özellikle baş ağrısından şikâyet eden hanımları orada kabul etmeyi tasarlıyordu.</p>

<p>“Mükemmel bir düşünce!” diye Zvonimir sesini yükseltti. Sonra da yan masaya seslendi, “Doktor Bey!”</p>

<p>Xaver Zlotogor’un öfkesi yüzünden belli oluyordu. Eminim elinden gelse o anda Zvonimir’in göğsüne bir bıçak saplardı.</p>

<p>Bence en etkili hipnotizma bile Zvonimir’in güçlü kişiliğini değiştiremezdi.</p>

<p>Askerî doktor masamıza geldi.</p>

<p>“Size bir rakip çıktı,” diye Zvonimir konuştu ve eliyle Zlotogor’u işaret etti.</p>

<p>Xaver Zlotogor yerinden kalktı ve Zwonomir’in konuşmaya devam edip saçmalamasına engel olmak istermiş gibi kafasından geçenleri askerî doktora çabucak anlattı.</p>

<p>“Çok güzel,” dedi çalışmayı pek sevmeyen askerî doktor da. “Bundan sonra hanımlara asprin yazmayacağım. Bana gelen bütün hastaları size yollayacağım!”</p>

<p>“Teşekkür ederim,” diye Zlotogor mırıldandı ve saygıyla adamın önünde eğildi.</p>

<p>Ertesi gün de otele uğrayan bazı hanımlar resepsiyona mektuplar bıraktı. Hipnotizeyle tedavinin otel odasında yapılmasını istemiyorlardı. Zlotogor bunu pek önemsemedi, kalktı hanımların evlerine gitti.</p>

<p>“Ne tuhaf,” dedim Zvonimir’e, “Bloomfield -benim şefim- gelince insanlar nasıl da değişiverdi! Bu kentte yaşayan, bu otelde kalan herkesin aklına aniden mükemmel işler gelmeye başladı. Herkes bir yolunu bulup para kazanmak istiyor.”</p>

<p>“Benim de bir düşüncem var,” dedi Zvonimir.</p>

<p>“Öyle mi?”</p>

<p>“Bloomfield’i öldüreceğim.”</p>

<p>“Niçin?”</p>

<p>“Canım öyle istiyor. Amacım ticaret yapmak değil. Hiçbir amacım yok.”</p>

<p>“Bloomfield’in niçin buraya geldiğini biliyor musun?”</p>

<p>“İş yapmak için olacak.”</p>

<p>“Hayır, Zvonimir. Bloomfield’in kafasında bu kentte iş yapmak filan yok! Ben nedenini çok merak ediyorum. Belki buradaki bir kadına âşık... Onu Amerika’ya götürmek istiyor. Bu zor bir şey değil. Ne de olsa bir kadın, bir ev değil. Tabii sevdiği kadın evli de olabilir. O zaman işi zor. Bana kalırsa Bloomfield buraya merhum Maiblum’un fabrikasını tamir etmek için gelmedi. Bölgeye bir oyuncak fabrikasını açmak ona niçin ilginç gelsin. Cebinde parası çok. İstese Amerika’nın dörtte birine oyuncak satar. Doğduğu kentte niçin bir sinema salonu açsın? Neuner’e de parasal destek vermiyor. Baksana grev beşinci haftasına girdi!”</p>

<p>“Peki niçin kimseye para vermiyor?” diye Zvonimir sordu.</p>

<p>“Bir sor bakalım.”</p>

<p>“Ben ona böyle bir şey soracak değilim. Ne yaptıklarından bana ne! Bloomfield cimrinin teki!”</p>

<p>Bana öyle geliyordu ki, Neuner destek vermiyor diye Bloomfield’i suçluyordu. Fabrika artık umurunda filan değildi. Ekonomi iyi gitmiyor, para sürekli değer yitiriyordu. Glanz’ın söylediğine göre Neuner elindeki parayla Zürih borsasında oynuyordu. Parasının çoğunu dövize yatırıyordu. Ona her gün telgraflar geliyordu. Viyana’dan, Berlin’den, Londra’dan. O kent borsalarındaki adamları Neuner’e en son döviz kurlarını geçiyor, o da siparişlerini veriyordu. Fabrika filan artık umurunda değildi.</p>

<p>Bu karmaşık şeyleri Zvonimir’e anlatmak pek kolay değildi. Zaten anlamak da istemiyordu. Çünkü anlayıp kavraması için kendini yorması gerekiyordu. Zvonimir bir köylü çocuğuydu. Her gün barakalara gitmesinin tek nedeni cepheden dönenlerle çene çalmak değildi. Barakalar büyük arazilere yakındı ve Zvonimir’in yüreği hâlâ buğday ve saman balyaları, tırpanlar ve bostan korkulukları için atıyordu.</p>

<p>Barakalardan her döndüğünde bana buğdayların en son durumundan söz ediyor, cebinden çıkardığı birkaç kantaron tohumunu uzatıyordu. Bu yörede çiftçilerin toprağı nasıl işleyeceklerini bilmediklerini söylerken çok öfkeliydi. Zvonimir’e göre öküzlerin sabanı nasıl çektiği bile umurlarında değildi. Hayvanlar akıllarına estiği gibi çalışıyordu! Çiftçiler, çiçek açmış yonca tarlalarına doğru giden öküzleri geri döndürmek için çok zorlanıyordu.</p>

<p>Kent çevresindeki ekili topraklarda, kuşların tarlaya zarar vermesini engelleyecek bostan korkulukları ve arazileri birbirinden ayıran sınır taşları da yoktu.</p>

<p>Köylü çocuğu Zvonimir Pansin her akşam otele hüzün dolu dönüyordu. Doğup büyüdüğü toprakların özlemini çektiği artık belli oluyordu. O buğday tarlalarının özlemini çekiyor, ben de kent caddelerinin. Bu özlemin vatan ezgilerinden pek farkı yok. Birisi bir şarkıya başladı mı, öteki de, başka topraklardan da gelse, sözleri bambaşka da olsa kendi ezgilerini söylemeye başlıyor. Burada bizler, birbirinden farklı çalan müzik aletleriyle müzik yapan kocaman bir orkestra gibiyiz. İnsan, doğduğu topraklardan uzaklaştıkça daha çok özlemini çekiyor oraların.</p>

<p>Pazar öğleye doğru kent dışındaki tarlalara uzanıyorum. Başaklar insan boyu olmuş. Rüzgâr beyaz bulutları önüne katmış sürüklüyor. Tarlalardan mezarlığa doğru yürüyorum. Sançin’in mezarını bulmak istiyorum. Uzun uzun aradıktan sonra buluyorum. Aradan geçen birkaç haftada ne çok insan ölmüş. Hepsi de fakir insanlar olmalı çünkü Sançin’in çevresinde sayısız yeni mezar dikkatimi çekiyor. Şu sıralar fakir insanların durumu çok endişe verici. Ve ölüm onları solucanların arasına yolluyor.</p>

<p>Az sonra buluyorum Sançin’in mezarını. Ona son bir kez veda etmeliyim. İyi yürekli palyaço çok erken ölmüştü. Henry Bloomfield’in kente gelişini görmesini isterdim. Belki başına bir piyango konardı, Avrupa’nın güneyine bir yolculuk kazanırdı!</p>

<p>Yahudi mezarlığını çevreleyen alçak çitin üzerinden atlıyorum. İleride Yahudi dilencileri görüyorum. Her zaman ağaçlıklı yolun başındaki salkımsöğütler altında dolaşan adamlar bugün nedense bir araya toplanmış, aralarında yüksek sesle konuşuyorlar. Durup biraz kulak kabartıyorum. Bloomfield’in adı geçiyor. Bugün onu bekliyorlar.</p>

<p>Bu benim için önemli. Dilencilere niçin onu beklediklerini soruyorum. Bugün yaşlı Blumenfeld’in ölüm günü olduğunu, oğlu Henry’nin de bu nedenle kente geldiğini öğreniyorum.</p>

<p>Dilenciler bütün varlıklı kişilerin ölüm günlerini ezbere biliyor. Henry Bloomfield’in niçin burada olduğunu da... Dilenciler ziyaretinin gerçek nedeni biliyor, fabrikatörler değil.</p>

<p>Henry Bloomfield babası Jechiel Blumenfeld’in mezarını ziyarete gelmişti. Ona minnet borcu vardı. Bugüne dek üzerinde yürümüş olduğu yaşam yolunu, yeteneklerini, kazandığı milyarları ona borçluydu. Kalan mirası da! Henry Bloomfield bu kente sinema veya oyuncak fabrikası kurmak için gelmemişti. Herkes onun para dağıtmak, fabrikalara destek vermek için geldiğini sanmıştı. Bloomfield’in buraya niçin gelmiş olduğunu tek bilenler mezarlık dilencileriydi.</p>

<p>O doğduğu topraklara kısa bir dönüş yapmıştı.</p>

<p>Henry Bloomfield’i bekledim. Tek başına geldi. Kentten mezarlığa yürümüştü, Majesteleri Bloomfield. Babası Blumenfeld’in mezarının başında uzun uzun durdu ve ağladı. Gözlüğünü çıkardı. Gözyaşlarının, içine çökmüş yanaklarından aktığını gördüm. Küçük çocuk elleriyle ıslak yanaklarını kuruladı. Sonra cebinden bir tomar kâğıt para çıkardı. Dilenciler, sinek sürüsü gibi hemen çevresini sardı. Ufak tefek Bloomfield kara giyimli adamların arasında gözden kayboldu. Elindeki paraları dağıtarak paranın getirdiği günahlardan kurtulmak istiyormuş gibiydi.</p>

<p>Onu uzaktan gözlediğimi sanmasın diye Bloomfield’in yanına gittim ve selam verdim. Beni burada gördüğü için hiç şaşırmadı. Bu Henry Bloomfield yaşamında acaba neye şaşırıyordu? Elimi sıktı ve kente kadar birlikte yürümemizi rica etti.</p>

<p>“Ben her yıl buraya geliyorum,” diye konuştu Bloomfield. “Babamı ziyaret ediyorum. Ben doğduğum kenti de unutamıyorum. Doğu Avrupalı bir Yahudiyim ben. Ölülerimizin yattığı bütün topraklar bizlerin evidir. Eğer babam Amerika’da ölmüş olsaydı bütün Amerika benim evim olacaktı. Fakat oğlumun evi Amerika, çünkü beni oraya gömecekler.”</p>

<p>“Anlıyorum sizi, Mister Bloomfield.” Bir an için duygulanmıştım. Yanımdaki yaşlı adamla eski bir dost gibi konuştum. “Yaşam ölümle, yaşayanlar da ölüleriyle birbirine o kadar bağlıdır ki... Bu bağlantı kalıcıdır, hiç son bulmaz. Devamlı ve kopmayan bir bağlantıdır.”</p>

<p>“En başarılı bedavacılar bu ülkede yaşıyor,” dedi Bloomfield ve hafifçe gülümsedi. O, gerçekleri çok iyi görebilen ve içinde olduğu günü yaşayan biriydi. Sadece yılda bir kez bu yaşam ilkesini unutuyordu.</p>

<p>Ona kente kadar eşlik ettim. Bizi görenler saygıyla selamladı. Sonra sevindiğim bir şey daha oldu: Dayım Phöbus Böhlaug yanımızdan geçti. Neredeyse yerlere kadar eğilerek ikimizi de selamladı. Bense ona lütfen karşılık verdim. Sanki ben onun dayısıydım, o da benim yeğenim!</p>
</body>
</html>