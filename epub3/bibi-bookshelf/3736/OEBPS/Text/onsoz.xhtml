<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>ÖNSÖZ</h2>
<p class="bosluk4"></p>

<h4>Stefan Zweig</h4>

<p>Son yıllarda sık yaşadığımız olaylar bizlere sevdiğimiz bir insana veda etmek gibi güç ve üzücü bir gerçeğin altından kalkabilmeyi öğretti. Başka ülkelere sığınmış, dışlanmış sayısız dostumuza, kendimizi adadığımız çevreye, evimize, mülkümüze ve güven içindeki bir yaşama her geçen gün gittikçe daha sık veda etmiyor muyuz? Neler yitirdik ve daha neler yitireceğiz? Dostlarımız ölümlerle, yüreksizliğimizle yaşamımızdan uzaklaştılar. Günün birinde adaletin kaba gücü yeneceğine ve barış dolu yepyeni bir dünyanın doğacağına inanan insanlar bu inançlarını giderek yitirmedi mi? Bizler o kadar çok düş kırıklığı yaşadık ki heyecan ve coşkuyla yeni bir geleceği ümit edemiyoruz. Geçmişi unutmak, olup bitenlerin üzerinde durmamak, yeni olumsuzluklarla yılmamak ve geride kalan her şeyi silip atmak için, içgüdümüzle beynimize hâkim olmayı da başaramıyoruz. Kimi anlarda da yüreğimiz bazı şeyleri çabucak ve kesin biçimde unutmamızı engelliyor. Az bulunur, geri dönmeyecek ve yeri doldurulamayacak bir insanı yitirdiğimizde hem hüzünleniyoruz, hem de ezilmiş yüreğimiz böyle anlarda duygulanabildiği, acı çektiği için, bize çok yakın, eşsiz bir insanı aniden alıp götüren yazgıya öfke duyabildiğimiz için mutlu oluyoruz.</p>

<p>İşte bizim sevgili Joseph Roth’umuz da, yeri hiç doldurulamayacak, sonsuza dek unutulmayacak, hiçbir buyruğun Alman edebiyat tarihinden silip atamayacağı ender insanlardan biriydi. O, üstün bir yaratıcılık için gereken sayısız özelliğe sahipti. Hepimizin bildiği gibi, eski Rus-Avusturya sınırında küçük bir kentte doğmuştu. Ruh yapısının oluşumunda bu kökeninin büyük rolü vardır. Joseph Roth bir Rus insanıydı, daha doğrusu o bir Karamazov’du! Büyük coşkular yaşayan, her şeyde sınırlarını zorlayan bir insandı. Duygularını kamçılayan coşkusuyla bir Rus’tu. Onun dine olan inancı sonsuzdu, insanı yok edebilecek içsel gerilimlere sahipti. Roth’un ruhunda bir başka insan daha vardı. O, akıllı, çok uyanık, yerine göre eleştiriyi seven yanıyla dürüst ve yumuşak olmasını da başaran bilge bir Yahudi’ydi. Roth ruhundaki çılgın Rus insanına da gizli bir sevgiyle bağlıydı. Onun bir üçüncü yanı daha vardı. Davranışlarıyla kibar ve saygılı, kendine güvenilen ve cana yakın, sanatsever ve müzikten anlayan bir Avusturyalı’ydı, işte bu olağanüstü, benzeri olmayan birleşim Joseph Roth’un kişiliğinin, yarattığı yapıtların eşsizliğinin nedenidir.</p>

<p>Az önce söylemiştim, o Avusturya’nın Rusya sınırında küçük bir kentte dünyaya gelmişti. Nedeni pek bilinmez, fakat gerçek şudur: Bizim tuhaf Avusturya’mızda, ülkeyi en çok sevenler ve onu koruyanlar hiçbir zaman Almanca konuşulan başkentin değil, Habsburg saltanatının yumuşak ve ılımlı yönetimini komşu ülkenin sert ve az insancıl yönetimiyle karşılaştıran, İmparatorluğun kıyı yerleşimlerinin insanları olmuştur. Joseph Roth’un doğup büyüdüğü küçük kentlerde, durumlarından memnun Yahudilerin gözleri hep Viyana’daydı. Orada, bulutların üzerindeki tahtında oturan görünmeyen Tanrı, Kayzer Franz Joseph yaşıyordu. Çok uzaklardaki İmparatorluğun Yahudileri ona büyük saygı duyuyor, onu çok seviyordu. Tanrı’larının “hayran oldukları renkli melekleri” olan subaylar, piyadeler ve süvariler onların içine kapanık, sorunlu ve fakir dünyasına az da olsa renk getiriyordu. Roth, çocukluğunun geçtiği doğu topraklarında, ruhunda bir efsane gibi yer eden Kayzer’e ve onun ordusuna olan saygısını, Viyana’ya gelirken beraberinde getirmişti.</p>

<p>Fakirlik ve yoksulluk içinde geçen gençlik yıllarının ardından Viyana Üniversitesi’nde Alman filolojisi yüksek öğrenimi için “kutsal” başkente gelirken başka bir şey daha getirmişti beraberinde: Alman diline olan tutkusunu, daha doğrusu aşkını... Sayın Hanımefendiler, Sayın Beyefendiler, şimdi burada dünyamızı budala yerine koymak amacıyla yalanlar ve iftiralarla dolu propagandalar yapan nasyonal sosyalistlerle hesaplaşmak istemiyorum. Ancak bütün bu yalanların arasında en alçakça ve en gerçekdışı olanı, Yahudilerin Alman kültüründen nefret ettikleri, onun en büyük düşmanı oldukları yalanıdır. Gerçek bunun tam karşıtıdır. Özellikle İmparatorluğun, anadilin tehdit altında olduğu başkente çok uzak yörelerinde yaşayan Yahudilerdir Alman kültürünü özenle koruyanlar. Goethe, Hölderlin ve Schiller, Schubert, Mozart ve Bach, Doğunun Yahudileri için ruhani ataları İbrahim, İshak ve Yakup kadar kutsaldır. Bu belki karşılıksız kalmış talihsiz bir sevgiydi, ancak onu dünyamızın dışına itmek mümkün değildir. Çünkü bu sevgi binlerce eser ve eylemde kendini kanıtlamıştır. Joseph Roth’un da gençliğinden başlayarak tüm yaşamı boyunca en büyük arzusu, Alman diline hizmet etmek olmuştur. Alman dilini çok iyi tanıyan ve kısa sürede ustalaşacak Joseph Roth, dile olan saygısını kanıtlamak için Viyana’ya gelmişti. Zayıf, cılız, ufak tefek, çekingen öğrenci, yaşadığı küçük kentte geçirdiği sayısız gecede büyük çabalarla edindiği çok kapsamlı kültürü de beraberinde getirmişti üniversiteye. Ve de yoksulluğunu. Viyana yıllarındaki yoksul yaşamından başkalarına söz etmeyi pek sevmezdi. Fakat yakın dostları bizler, yirmi bir yaşına gelinceye kadar kendinin olmayan takımları giydiğini biliyorduk. O başkalarının artık kullanmadığı, bir kenara attığı takımları giymiş, karnını aşevinde doyurmuştu. Bu duygulu insan, kimi zaman aşağılandığında incinmişti. Üniversitede başka öğrencilere ders vererek ve evlere derse giderek eğitimini zar zor sürdürdüğünü biliyorduk. Kısa süre sonra bazı profesörlerin dikkatini çeken bu çok başarılı öğrenciye burs verilmiş ve öğrenimin ardından da üniversitede doçent olarak görev yapabileceği söylenmişti. O günlerde Roth her şeyin yoluna girdiğine inanmıştı. Ancak 1914’te savaşın keskin bıçağı, insanların yaşamlarını acımasızca ortadan bölüvermişti. O yılların çocukları bizler için artık bir savaş öncesi ve bir savaş sonrası dünyası vardı!</p>

<p>Roth’un yaşamında savaşın önemi bir rolü olmuştu. Hem geleceği için önemli bir karar almıştı, hem de özgürlüğüne kavuşmuştu. O günden sonra yaşamını doçent veya profesör olarak sürdürmeme kararını almıştı. Artık başkalarına bağımlı olmayacaktı, yıllarını özgürce geçirecekti. Subay adayı olarak askere alınırken verdikleri üniforma, yaşamında üzerine uyan ilk giysiydi. Cephede sorumluluk üstlenmesi o güne dek içine kapanık, kendi halindeki bu insana yaşamında ilk kez güç vermiş, onu erkekleştirmişti.</p>

<p>Ancak o yıllar Joseph Roth için tekrarlarla dolu geçmişti. Güvenli bir yaşama kavuştuğunu sandığı her seferinde başına gelen olaylar bütün ümitlerini yine yıkıvermişti. Ordunun parçalanması sonucu Viyana’ya dönmek zorunda kalan Roth kendini hedefsiz, amaçsız ve yoksul bir yaşamın içinde bulmuştu. Bu arada üniversite düşünü yitirmişti; askerliğin heyecan verici serüveni de geride kalmıştı.</p>

<p>Joseph Roth kendine sıfırdan yepyeni bir yaşam kurmak zorundaydı. O günlerde gazetelerden birine muhabir olarak girmeye hazırlanırken Viyana’da her şeyin, beklediğinden -şükürler olsun ki- daha yavaş gelişmesi üzerine Roth Berlin’e yerleşmeye karar verir. Almanya’nın başkentinde şansı yaver gider. İlk aylarda gazeteler bazı haberlerini basar. Fakat kısa süre sonra onun gerçeklerde yanılmayan, keskin bakışlı, mükemmel bir yazar olduğunu sezen büyük gazeteler Roth’a ilgi duymaya başlar. <i>Frankfurter </i>gazetesinin onu dış ülkelere yollama kararını alması Roth’u çok umutlandırır. Rusya’ya, İtalya’ya, Macaristan’a, Paris’e yolculuklar yapar. Taze gazeteci Joseph Roth o günlerde bizlerin de dikkatini çekmeye başlar. Anlatımı göz kamaştırıcıdır, hiç yüzeysel kalmaz, insanlara her zaman insanca yaklaşır, onların içlerine girer, ruhlarında dolaşarak her şeyi yakından anlamaya çalışır.</p>

<p>Aradan üç dört yıl geçtikten sonra bizim Joseph Roth o günlerin burjuva yaşamında “başarı” olarak görülen her şeye ulaşmıştı. Çok sevdiği genç bir kadınla beraber yaşıyordu, gazeteler onu değerli bir yazar olarak kabul ediyor, kadrolarına almak istiyordu. Sayıları sürekli artan okurları Roth’u seviyordu. Kazancı yerindeydi, çok kazanıyordu. Ancak başarısı bu olağanüstü insanı hiçbir zaman aşırı gururlu yapmadı, para bir gün olsun onu kendine esir edemedi. Eli açıktı. Kolay gelen parayı bol keseden harcadı. Ne bir ev satın aldı, ne de kiraladı. İçine bir düzine kurşunkalemle otuz veya kırk sayfa kâğıt koyduğu küçük bavulu elinde, yıllardır giydiği gri paltosu sırtında, bir göçebe gibi kentten kente gitti, küçük otellerde konakladı. Joseph Roth hep bir bohem yaşamı sürdürdü. Sanki ruhunun derinliklerindeki bir şey ona “Burada uzun süre kalma!” diyordu. Kuruntulu bu insandı; kendisine rahat bir burjuva yaşamının mutluluğunu getirecek her türlü yakınlaşmadan kaçındı.</p>

<p>Onun, her türlü anlayışa uzak diyebileceğimiz bu yanı bir süre sonra yazgısında kendini gösterir. Kendisini kötü günlerden korumasını arzuladığı mutlu evlilik yaşamı, genç eşinin ani hastalığıyla sona erer. Yaşamını ayakta tutan sevgili eşinin akıl sağlığı bozulur. İlk günlerde bunu çevresinden saklamaya çalışır. Ancak gerçek şudur, eşi eski sağlığına hiçbir zaman kavuşmayacaktır. Yaşamı ilk büyük sarsıntıyı geçirir, içindeki Rus insanı, az önce sözünü ettiğim acılarını içine atan Karamazov, eşinin hastalığını yazgısı kabul eder, kendinde suç arar.</p>

<p>Bunu yaparken kendi kendini yer, yaşamında ilk kez içini döker, teselli bulmak için olağanüstü edebiyatçı yüreğini açar, o günlerin hüzünlü yaşamını anlamı olmayan kişisel yazgısı kabul eder, sürekli yinelemelerle ona sonsuza dek sahip olmak ister. Kafası sorularla doludur. Hep düşünür durur ve kendine sorar: Niçin beni, niçin kimsenin kılına bile dokunmamış, hep yoksul bir yaşam sürdürmüş, kısa mutluluk anlarında da burnu büyümemiş olan “ben”i geldi buldu böylesine acımasız yazgı? Soruları acımasızca kendine yöneltir: Niçin, niçin ben? Niçin bunları karşıma çıkardı?</p>

<p>Benim burada Joseph Roth’un <i>Eyub</i> romanında ele aldıklarını anımsatmak istediğimi hepiniz anladınız. Onun bu eseri benim gözümde bir romandan çok bir destandır. Günümüzde az rastlanan türden, çok duru ve kusursuz bir şiirsel yapıttır. Bana kalırsa <i>Eyub</i> yazıldığı dönemden günümüze, bizlerin birçok eserini geride bırakmıştır. Onun sayısız ülkede, sayısız dilde duyduğu bütün acıları, tüm gerçekçiliğiyle gözlerimizin önüne sermiştir. Tüm yasımıza karşın bizden artık uzaklaşmış olan o insanın, Joseph Roth’un kişiliğinin bir parçası olan bu yapıt, tüm mükemmelliğiyle hiç yitirilmeden sonsuza dek korunabildiği için kendimizi mutlu hissetmeliyiz.</p>

<p>Evet, Joseph Roth’un kişiliğinin bir yanı bu eserinde sonsuza dek korunmuştur. Bu, onun içindeki Tanrı’yla sürekli ilgilenen, günümüzün ve geleceğin dünyası için hep adalet talep eden bir Yahudi’dir, işte o günlerde edebiyatçı gücünü keşfeden Roth, kişiliğinin bir başka yanı daha olduğunu sezer. O bir Avusturyalı’dır da. Bunu söylerken hangi yapıtından söz ettiğimi biliyorsunuz. <i>Radetzky Marşı</i>’nı anımsıyorum. Roth bu yapıtında İmparatorluğun yüzlerce yıllık soylu kültürünün artık gücünü yitirmekte olduğunu anlatıyor. Bunu yaparken köklü geçmişi olan ve yavaş yavaş sönen bir ailenin yazgısını ele alıyor. Roth’un bu romanı hüzünlü anlatılmış, geleceğe dönük bir yapıttır. Monarşinin mezar taşında neler yazdığını bilmek isteyenlerin bu kitabın ve devamı kabul edilen <i>İmparator Mezarlığı</i>’nın sayfalarını karıştırmaları yeterlidir.</p>

<p>Başarılarının doruğu olan bu iki yapıtıyla Joseph Roth, gerçek bir edebiyatçı, döneminin en başarılı izleyicisi ve gerçeklere ılımlı bakışıyla anlayışlı bir “yargıç” olduğunu kanıtlamıştır. O günlerde okurlarının kendisini onurlandırması, Roth’un büyük bir üne kavuşması, başını döndürmemiştir. O, geleceğe akıllıca bakmayı bilen ileri görüşlü biri olarak kalmayı bilmiştir. Çevresindeki hataları görmüş, onlara anlayış göstermeyi ve onları affetmeyi bilmiştir. Kendisinden yaşlı sanatçılara hep saygılı davranmış, gençlere destek vermiştir. Kendisine dostluk gösterenle dost olmuş, arkadaşa arkadaşça yaklaşmıştır. Onun iyi yürekliliğini onu hiç tanımayanlar da hissetmiştir. O candanlığını, zamanını yaşamı boyunca bol keseden harcamıştır! Burada dostumuz Ernst Weiss’ın şu sözlerini tekrarlamak istiyorum: “Joseph Roth hep eli açık bir savurgandı...” Eline geçen para, geldiği gibi akıp gidiyordu. Ondan yardım isteyen bir yoksula destek olurken bir zamanlar kendi yoksulluğunu, başkalarından yardım beklemiş olduğunu anımsıyordu. Yaptığı her şeyde, söylediklerinde ve yazdıklarında, Rus insanının karşı konulamayan eli açıklığını ve inanılmaz yardımseverliğini sezmek mümkündü. Sadece onu o günlerde yakından tanımış olan bir insan, onun niçin böylesine sevildiğini daha iyi anlayabilir.</p>

<p>Ve günün birinde bizleri büyük yasa boğan o dönüşüm geldi. Hep geleceğe inanmış, insan dostu, dürüstlüğü sınır tanımayan, duygusal Roth, en can alıcı yerinden vuruldu. Onu bunca hüzünlendiren, ruhunu en derinden yaralayan -kitaplarının yakılmasından, okurlarını yitirmesinden, adının edebiyat dünyasından silinmesinden çok— kaba gücü, nefreti ve yalanı yayan anarşistlerin bu dünyaya hâkim olmaya, zaferler elde etmeye başlamasıydı. Bütün bu değişimler Joseph Roth’ta derin izler bıraktı, bitmeyen bir umutsuzluk onun yaşamını belirledi.</p>

<p>İyi yürekli, nazik ve içine kapanık, o güne dek dostlarını hep desteklemiş, davranışları hep olumlu, iyiliksever bu insan; kişiliğindeki ani değişimle, kolay alınabilen, öfkelenen birisi haline geldi. Bir sanatçı ve bir insan olarak bütün gücünü, toplumlardaki Hıristiyanlık karşıtlarıyla mücadeleye verdi. O güne dek hep tek başına yaşamış, hiçbir edebiyatçı grubuna katılmamış ve her türlü hareketin dışında kalmış olan Joseph Roth, ruhsal sarsıntıların ve görüşlerindeki değişimin ardından mücadeleci gruplar arasında yerini almak için tüm coşkusuyla, müthiş bir çaba harcadı. O, kendine yakın insanları Hıristiyanların ve Avusturyalı monarşi yanlılarının arasında buldu, daha doğrusu bulduğunu sandı. Sevgili Joseph Roth’umuz son yıllarında dindarlaştı; dininin bütün emirlerini hiç sesini çıkarmadan yerine getiren alçakgönüllü bir Katolik oldu. Habsburg sülalesiyle monarşi yanlılarının kurduğu grubun içinde, ülküsü uğruna savaşım verdi.</p>

<p>Ondaki bu değişime “tutuculuk” diyen eski dostlarıyla yol arkadaşlarının, kafasının karıştığına ve ülküsünden saptığına inandıkları Joseph Roth’a çok gücenmiş olduğunu biliyorum. Değişimini pek onaylamasam, görüşlerinde ona katılmasam da söylediklerinde dürüst olduğuna inanıyor, bağımlılığını gerçek kabul ediyorum. Çünkü Roth, Kayzer Avusturya’sına olan sevgisini <i>Radetzky Marşı</i> romanıyla kanıtlamıştı. Hatta ondan önce yazdığı <i>Eyub</i> dine ve Tanrı’ya olan inancının, yaratıcılığının en önemli unsuru olduğunu bize gösterir. Joseph Roth o günlerde kendine göre bazı hesaplar yapmıyordu, belirli bir amacın da peşinden gitmiyordu. Pek ümitli değildi, fakat yine de Avrupa kültürünün ayakta kalabilmesi için bir savaşım veriyordu. Ben Roth’un Avusturya çökmeye başlamadan çok önce bu savaşın yitirileceğini bildiğine eminim. Ancak kendini bir şövalye gibi öne atışı, tehlikenin ve huzursuzluğun içine girişi onun yaratılışına çok uygundu. O korkusuz ve kusursuz bir savaşçı gibi, inandığı değerler uğruna, yazgısını umursamadan düşmanlarıyla mücadele eden birisiydi.</p>

<p>Bir zaman sonra kendi yazgısını umursamamaya başladı, hatta bir an önce gelmesini istediği sonun özlemini çekti. Yitirdiğimiz sadık dostumuz, bu dünyadan tek başına yok edemeyeceği kötülüğün kazanacağını sezdiğinde, kendi kendini yok etmeye başladı. Şimdi gerçekçi olmak zorundayız. Sadece Ernst Toller’in sonuna, içinde bulunduğumuz kötü ve alçak zamanda bir “intihar” olarak bakmayalım; ümitsizliğe kapılmış dostumuz Joseph Roth’da aynı duygular içinde kendi sonunu bilinçli olarak getirdi. Ancak onun kendi kendini yok etmesi çok yavaş ve acılar içinde gerçekleşti. Ağır ağır yanan ve sonunda sönüp kül olan bir ateş gibi saatler, günler, aylar sürdü...</p>

<p>Ne demek istediğimi çoğunuzun bildiğine inanıyorum. Verdiği savaşımın başarısızlığını ve anlamsızlığını fark ettiği andan sonra kapıldığı ümitsizlik, dünyanın yıkımıyla çöken, “ruhu her an capcanlı” bu değerli insanı sonunda kurtarılması imkânsız bir içkici yapmıştı. Fakat bir içkiciden söz ederken dostlarıyla bir arada oturan, çene çalmayı seven, onları keyiflendiren, yaşamı seven, hep neşeli birisini gözünüzün önüne getirmeyin. Hayır, Joseph Roth neşesini yitirdiği, yaşamın kötü yanlarını unutmak istediği için içen birisiydi. Bu, ruhundaki, kendi kendisiyle hesaplaşmak isteyen Rus insanıydı. Tehlikeli zehre olan bağımlılığı onu yavaş yavaş aşağılara çekti. Joseph Roth geçmişte kendisini keyiflendirip canlandırdığı için içkiye uzanırdı. Çalışırken arada sırada küçük bir kadeh kanyak yudumlamayı severdi. Başkaları zorlanan beyinlerini canlandırıp kendilerini isteklendirmek, kafalarından geçirdiklerini gözlerinin önüne getirebilmek için değişik yollar denerken o, hoş melodileri loş bir odada dinlemeyi yeğleyen biri gibi gözlerini kapatıp sisler arasında düşüncelere dalmak isterdi.</p>

<p>Ve sonunda felaket gelince, nefret dolu dünyamızda yaşanan ve engellenmesi artık mümkün olmayan vahşet karşısında duygularını köreltmek, acılarından kurtulmak isteği doruğa çıktı. Bunu gerçekleştirmek için de daha sert içkiler içmeye başladı. İnanın bana içmesinin nedeni, elinden bir şey gelmeyen bir insanın duyduğu kızgınlık, nefret ve öfkeydi. Joseph Roth yaptığına pişmandı, fakat ondan kurtulması da mümkün değildi.</p>

<p>Zamanımızın değerli edebiyatçılarından biri olan dostumuzun, kendini kısa sürede mahvedişini yakından gören bizler büyük bir üzüntü içindeyiz. İnsanın çok sevdiği, çok saydığı bir kişinin yanı başında eriyip gittiğini görmesi, onun gittikçe yaklaşan ölümünü sezmesi ve bekleyen yazgısına engel olamaması kadar yıkıcı bir şey yoktur. Bu çöküşün nedenlerinin sevdiğiniz kişinin yazgısına bağlı olmadığını sezmek, onun intihar etmek isteyen biri gibi bilinçli biçimde kendi sonunu hazırladığını görmek ve buna karşı hiçbir şey yapamamak dehşet verici. Evet, biz o anları yaşadık, bu değerli edebiyatçının ruhen her geçen gün daha çok çöktüğüne, sönüp gittiğine tanık olduk. Yaşamı engellenemez bir çöküş, bir yok oluştu. Şimdi ben Joseph Roth’un kendini böylesine yok edişinden söz ediyorsam da amacım suçu onda aramak değil. Bu çöküşte bütün suç, günümüzde yaşanan ve en saygın insanı bile ümitsizliğe düşürüp açmazda bırakan, nefret dolu duygularla onu sonunda intihara sürükleyen duygusuzluklar ve ihanetlerdedir.</p>

<p>Sayın Hanımefendiler, Sayın Beyefendiler, Joseph Roth’un bu yanlarına da dokunmamın nedeni onun iç dünyasını eleştirmek istemem değil. Tam tersine, kendini yitirmekte olan bir insanın son âna kadar bir edebiyatçı, bir sanatçı kalmasını başardığını kanıtlamak istedim. Amyantın ateşe dayandığı gibi, Roth’un ruhundaki edebiyatçı yanı da, dünyası yıkılmasına karşın hiç zarar görmeden ayakta kalmayı başarmıştır. Bedeni çökerken ruhunun canlı kalabilmiş olması, düşüncenin ve tıbbın bütün yasalarına aykırıdır ve bu nedenle bir mucizedir! Roth’un bir şeyler yazmak için kalemi eline her alışında ruhu canlanıyor, düşünceleri yenileniyordu. Günlük yaşamı karmakarışık olan bu insan o anda disipline giriyor, sanatçı yanı bütün gücüyle ortaya çıkıyordu. Joseph Roth’un arkasında bıraktığı bütün satırların altında bir ustanın mührü vardır. Bakın onun son makalelerine, karıştırın ölümünden bir ay önce bitirdiği son yapıtının sayfalarını, dikkatle okuyun yazdıklarını, değerli bir taşı elindeki mercekle inceleyen bir kuyumcu gibi bakın tek tek kelimelere. Her şey o kadar berrak ve temiz ki tek hata bulamayacaksınız. Her satırı bir şiirin temizliğinde yazılmış, güzel vurgulanmış, kelimeleri ritim ve melodi dolu. Bu insan ne kadar çöküp yıkılsa da, ruhu parçalansa da edebiyat sanatına verdiği değerle hep ayakta. Yarattıklarıyla, içinde yaşadığı, nefret ettiği bu dünyaya değil, kendini sorumlu hissettiği geleceğin insanlarına bir şeyler bırakmak istiyor. Bu, bedenen çökmüş bir insanın vicdanının inanılmaz bir zaferi! Sık sık gittiği kahvehanedeki masasında onunla ne zaman karşılaşsam hep bir şeyler yazıp durduğunu görürdüm. Biliyordum, önünde duran müsveddeler çoktan satılmıştı, çünkü paraya gereksinimi vardı ve yayıncısı yazdıklarını bekliyordu. Fakat bu bilge insan, kılı kırk yaran bir yargıç, kimi zaman tek bir kelimeyi veya cümleyi beğenmediği için emeğine acımıyor, kâğıdı gözümün önünde yırtıp atıyor ve yeni baştan yazıyordu. Görüşlerine hep sadık kalmış olan Joseph Roth sanatıyla yüceleşirken kendi yıkılışını önemsememiştir.</p>

<p>Sayın Hanımefendiler, Sayın Beyefendiler, bu eşsiz insan üzerine söylenecek o kadar çok şey var ki! Onun değerlerini, biz dostları olarak belki şu anda yeterince anlayıp kavrayamadık, içinde bulunduğumuz yaslı günlerde sadece onu anımsayalım, değerlendirmelerimizi ileride yapalım. Zaman kişisel duygular için uygun değil. Bizler bir düşün savaşı veriyoruz ve bunu yaparken çok tehlikeli bir görevi yerine getiriyoruz. Hepimiz biliriz ki savaş sırasında yenileceğini anlayan birliklerin güvenli biçimde geri çekilmesini sağlamak amacıyla, birtakım asker arkada bırakılır. Onlar kendilerinden kat kat güçlü düşmanın baskısına mümkün olduğu kadar uzun süre dayanmak zorundadır. Bu insanlar ateşin ortasındadır ve en ağır kayıpları verenler sonunda yine onlardır. Görevleri yengi elde etmek değil, büyük mücadele öncesi birliklere zaman kazandırmaktır. Dostlarım, işte şimdi bu görev bizlere verildi. Vatanlarından uzak bizler, sanatçılar ve yazarlar, kendimizi kurban edercesine sürdüreceğiz mücadeleyi. Üstleneceğimiz görevin ayrıntılarını şu anda bilemiyoruz. Belki biz bir düşün savaşı verirken -Hitler’den bu yana Almanya’da- edebiyat çok acı bir yenilgiye uğrayacak ve tamamen unutulup gidecek. Belki de biz -bunu bütün içtenliğimle ümit ediyorum- Alman toplumu ve edebiyatı yine özgürlüğüne kavuşana kadar nöbet tutacağız. Ve ne olursa olsun, görevimizin ne anlama geldiğini, onu niçin yaptığımızı bir gün olsun sormayacağız. Yerine getireceğimiz tek şey bize verilen nöbeti tutmak olacak. Zamanla azalsak da, sağımızdaki solumuzdaki yakın dostlarımızı yitirsek de ümitsizliğe kapılmamalı, hüzünlenip kendimizi geri çekmemeliyiz. Az önce de söylediğim gibi bizler bir savaştayız, onun en tehlikeli yerindeyiz, tam ortasındayız. Aramızdan biri ayrıldığında, bizi bırakıp gittiğinde bir an için onu hüzünle anmalı, ona teşekkür etmeli ve hemen bizi koruyan görevimizin başına dönmeliyiz. Eserler yaratmalıyız. Hepimizi hep ayakta tutacak bu dürüst görevi başımız dik yerine getirmeliyiz, bizim de sonumuz gelene kadar! Kısa süre önce aramızdan ayrılmış olan iki dostumuzun hep yaptığı gibi... Coşkulu Ernst Toller’le unutulmayacak, unutulmaması gereken Joseph Roth.</p>
</body>
</html>