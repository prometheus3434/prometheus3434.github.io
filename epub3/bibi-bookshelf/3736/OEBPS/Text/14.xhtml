<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>14</h2>
<p class="bosluk4"></p>

<p>Tren istasyonunda bekliyorum. Bugün üçüncü gün. Kendime iş arıyorum. Şu sıralar işçiler grevde olmasaydı fabrikalardan birinde çalışabilirdim. Philipp Neuner beni fabrikasında görseydi, otelin barında oturan biri yanında çalıştığı için çok şaşırırdı mutlaka. Ancak bu gibi şeyler benim için hiç de önemli değildi. Ben ne zorluklar yaşamıştım.</p>

<p>Şu sıralar vasıfsız fabrika işçilerine gerek yoktu. Herkes mesleki eğitimli eleman arıyordu. Benimse böyle bir eğitimim yoktu. Gerçi “Kaleguropulos” kelimesinin nasıl yazıldığını biliyordum, başka şeyler üzerine de bilgi sahibiydim. Tüfekle ateş etmeyi de beceriyordum. Tarlada çalışanlara para değil, sadece yemekle yatak veriyorladı. Oysa bana para gerekiyordu.</p>

<p>İstasyonda para kazanmak mümkündü. Bazen yabancılar iniyordu trenlerden. Kente yeni gelenler, açıkgözler tarafından kandırılıp tuzağa düşürülmemek için buranın insanının dilinden anlayan birini arıyordu. Bavul ve eşya taşıyacak kimselere de gereksinim vardı. Çünkü istasyonda pek hamal yoktu. Buradan dış dünyaya açılmak mümkündü. Kent bir “kavşak”tı. Çok insan bu istasyonda inip daha uzaklara giden trenlere burada aktarma yapıyordu. Belki eski bir dostuma veya askerden bir arkadaşıma da rastlayabilirdim.</p>

<p>Gerçekten de günün birinde Zvonimir Pansin’le karşılaştım. Onunla aynı bölükte görev yapmıştık. Rusya’dan geliyordu. Benim gibi yürümek zorunda kalmamıştı. Zvonimir hep trene binmişti. Durumu iyi gibiydi. Eminim bana biraz destek verebilirdi.</p>

<p>Büyük bir içtenlikle selamlaştık. Zvonimir ve ben. İki asker arkadaşı...</p>

<p>O doğuştan bir devrimciydi. Cepheden dönerken eline tutuşturdukları belgede “politik görüşlüdür” damgası vardı. Bu nedenle kahramanlık madalyası taşımasına karşın Zvonimir’i onbaşı bile yapmamışlardı. Bölüğümüzde bu madalyaya hak kazanmış ilk askerlerden biriydi. Ancak onbaşı yapılmayınca böyle bir madalyayı reddetmişti. Komutanımızın yüzüne “ona madalya vermelerinin hoşuna gitmediğini” söylemişti.</p>

<p>Ancak emrindeki askerlerle çok gurur duyan komutanımız -iyi niyetli bir adamdı- alay komutanlığının bunu öğrenmesini istemediği için elinden geleni yapmış ve sonunda Zvonimir’i kararından döndürmeyi başarmıştı. Böylece kahramanlık madalyası Zvonimir’in göğsüne takılmıştı.</p>

<p>Aklıma, bir öğleden sonra yan yana çimenlere uzanıp çene çaldığımız gün geliyor. Bölük talime ara verdiği için herkes bir kenara çekilmiş dinleniyordu. Biz de yattığımız yerden, karşımızdaki kantine alışverişe gelen veya bir arada durmuş, konuşup gülen askerleri seyrediyorduk.</p>

<p>“Bu adamlar buradan alışverişe alışmış gibi,” diye Zvonimir konuşmuştu. “Artık prezervatif almak için, üstleri başları orospular gibi parfüm kokan genç kızların hizmet ettiği şık dükkânlara gitmeyecekler.”</p>

<p>“Evet,” demiştim.</p>

<p>Sonra savaşın sonsuza dek devam edeceğinden ve evimizi, yurdumuzu bir daha hiç göremeyeceğimizden de söz etmiştik. Zvonimir, babasıyla iki erkek kardeşinin onu beklediğini anlatmıştı.</p>

<p>“Onlara da sıra gelecek,” demişti. “On yıl sonra bütün dünya ülkeleri korku nedir unutacak. Amerika’nın dışında.”</p>

<p>O Amerika’yı seviyordu. Orduda iyi yemek çıktı mı “Amerika’daki gibi!” diyordu. İyi mevzi seçildiğinde “Amerikan ordusundaki gibi!” demeden edemiyordu. Emri altındakilere iyi davranan üsteğmen de onun için “Amerika”ydı. Ben hedefi tam vurduğumda da ağzından nedense “Amerika!” sözü çıkıyordu.</p>

<p>Sürekli aynı şeylerle karşılaştığında, “Değişen bir şey yok,” diye söylenirdi. Verilen emirlere, talimde yapılan hareketlere de çabuk sıkılır, yine “Değişen bir şey yok,” derdi. Bu haftalarca, aylarca böyle devam edip gitmişti.</p>

<p>Yemeklerde peş peşe türlü çıktığında veya cephede saatlerce sürekli ateş edildiğinde de “Değişen bir şey yok,” derdi. Onun gözünde ben hep iyi niyetli biri olduğum için de sık sık “Gabriel’de değişen bir şey yok,” diye konuşurdu.</p>

<p>Üçüncü mevki yolcularına ayrılmış bekleme salonunda oturuyorduk. Birkaç sarhoş gürültü yapıyordu. Aramızda usul usul konuşmamıza karşın birbirimizin ne söylediğini anlıyorduk. Çünkü ikimiz de diğerinin ağzından çıkan kelimeleri kulakla değil yürekle duyuyorduk.</p>

<p>Bu bekleme salonunda bir adam bana çok yüksek sesle bir şeyler söylemiş olmasına karşın onu anlamamıştım. Adam çok içmişti, sarhoştu ve bu konuşmadan çok bir ulumaydı.</p>

<p>Neuner’in fabrikasında grev yapan ve ellerine geçen grev parasını istasyonda içkiye yatıran işçilerden biriydi.</p>

<p>Kentte sokakta sert içki içmek yasaktı. Tren istasyonunda ise her türlü alkollü içkiyi neredeyse sürahiyle veriyorlardı. Bekleme salonunda genç işçi kızlar da oturuyordu. Onlar da çok sarhoştu. Başlarına diktikleri sert içkiler kızların güzelliklerini bozamıyordu. Gençler bir kız nedeniyle kavgaya başladı. Bıçaklar çekildi. Sadece karşısındakinin gözünü korkutmak için olacak ki birbirlerine bıçak saplamadılar. Salonda oturanlar heyecanla seyrediyordu. Arada bir alaylı sözler duyuluyordu. Gençler az sonra kavgaya son verdiler ve el sıkışıp yine barıştılar.</p>

<p>Yine de bu salonda daha fazla oturmak tehlikeliydi. Yeni bir kavga çıkabilir, insan beklemediği anda başına bir yumruk veya vücuduna bir tekme yiyebilirdi. Birisi başındaki şapkayı çalabilir veya oturacak boş yer bulamadı diye onu yere yuvarlayabilirdi.</p>

<p>Zvonimir’le ben salonun en sonunda oturmuş, sırtımızı arkamızdaki duvara dayamış, olup biteni seyrediyorduk. Kötü niyetli biri yanımıza sokulmaya kalkıştığında hemen fark edebilirdik. Fakat hiç kimse bizi rahatsız etmedi. Sağımızda solumuzda oturanlar keyifliydi, aralarında çene çalıyorlardı. Arada bir kibrit isteyen oluyordu. Bir ara elimdeki kibrit kutusu yere düşünce, az ötedeki bir çocuk koşup aldı ve bana uzattı.</p>

<p>“Burada kalacak mısın, yoksa yoluna devam mı edeceksin, Zvonimir?” diye sordum. Yanıtını beklemeden burada neler yaptığımı kısaca anlattım.</p>

<p>Zvonimir yoluna devam etmeyecekti. Burada kalacaktı. Kentte grev yapılması hoşuna gitmişti. “Ben burada bir devrim yapacağım,” diye konuştu. Bunu sanki “Ben bir mektup yazacağım,” der gibi söylemişti.</p>

<p>Huzursuzluğun içinde olmak Zvonimir’in hoşuna gidiyordu. Buradaki grevcileri destekleyip kışkırtabilirdi. O kafası karışık biriydi. Fakat iyi niyetliydi, devrime inanıyordu.</p>

<p>“Sen de bana yardım edersin!” diye konuşuyor.</p>

<p>“Ben böyle bir şey yapamam,” diyorum. Sonra Zvonimir’e toplumun içine pek giremeyen, tek başına yaşamayı seven bir insan olduğumu anlatmaya çalışıyorum. “Ben bencilin tekiyim,” diyorum. “Bencilin önde gideni!”</p>

<p>“Çok ‘aydınca’ bu söylediklerin!” diye konuşuyor Zvonimir. “Bütün ‘aydınca’ sözler zararlıdır. Basit sözlerle konuşan insan ise kötü şeyler söyleyemez!”</p>

<p>Bu görüşüne yanıt veremiyorum.</p>

<p>Ben tek başına yaşayan bir insanım. Yüreğim sadece kendim için atıyor. Grev yapan işçiler beni ilgilendirmiyor. Hiçbir toplulukla bağım yok. Ben soğuk bir insanım. Savaştayken görev yaptığım bölükle de doğru dürüst bütünleşememiştim. Sadece onlarla bir arada aynı pisliğin içinde aynı ölümü beklemiştim. Yine de kendi yaşamımı, kendi ölümümü düşünebiliyordum. Cephede cesetlerin üzerinden atlayarak yürürken ne yazık ki üzülememiştim.</p>

<p>Şimdi Zvonimir’in söyledikleri beni rahatsız ediyor. Ben niçin böyle soğuk biriyim, niçin hep yalnızlığı yeğliyorum? Bunu iyice bir düşünmeliyim.</p>

<p>“Her insan bir topluluk içinde yaşar,” diyor Zvonimir.</p>

<p>Ben hangi topluluğun içinde yaşıyorum?</p>

<p>Ben Hotel Savoy’da kalanlar topluluğunun içinde yaşayan biriyim.</p>

<p>Bir an için Alexander Böhlaug aklıma geliyor. Şimdi bana çok yakın. Fakat benim Alexander Böhlaug’la ortak bir yanım yoktu ki!</p>

<p>Böhlaug’la değil fakat çamaşırhaneden gelen buharların içinde ölmüş olan Sançin’le, Stasia’yla, beşinci, altıncı ve yedinci katta kalan, Kaleguropulos’un denetiminden korkan, bavullarını rehine vermiş, yaşam boyu Hotel Savoy’a esir olmuş diğer insanlarlaydı benim ortak yanım.</p>

<p>Kanner, Neuner, Anselm Schwadron, Bayan Kupfer, dayım Phöbus Böhlaug ve oğlu Alexander’le ise şu kadar olsun ortak bir yanımız yok.</p>

<p>Evet, ben bir toplumun içinde yaşıyorum. Onların derdi benim de derdim, onların geçim sıkıntısı benim de geçim sıkıntım.</p>

<p>Şimdi ise tren istasyonunda durmuş para kazanmak istiyorum, fakat yapacak iş bulamıyorum. Odamın hesabını henüz ödemedim, Ignatz’a rehin bırakacak bir bavulum bile yok.</p>

<p>Zvonimir’in karşıma çıkmış olması büyük bir şans. Böyle mutlu rastlantılarla sadece romanlarda karşılaşırız.</p>

<p>Zvonimir’in parası var. Yürekli de. Benim odamda kalmaya karar veriyor.</p>
</body>
</html>