<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>27</h2>
<p class="bosluk4"></p>
<p>Bir sabah aşağıya indiğimde Bloomfield’in, Bondy’nin, şoförünün ve Christoph Kolumbus’un gitmiş olduğunu gördüm.</p>

<p>Ignatz bana bir zarf verdi. Bloomfield bunu odasında benim adıma bırakmıştı.</p>

<p>Bloomfield şunları yazıyordu:</p>

<p>“Sayın Beyefendi, yardımınız için size çok teşekkür ederim. Ücretinizi zarfın içine koydum. Buradan ani ayrılışımı anlayışla karşılayacağınıza eminim. Eğer günün birinde yolunuz Amerika’ya düşerse beni ziyarete gelmenizi ümit ederim.”</p>

<p>Bana bıraktığı ücret, mektuba ilişik başka bir zarfın içindeydi. Mükemmel bir ücretti.</p>

<p>Henry Bloomfield sessizce kaçıp gitmişti. Eminim otomobilin farlarını yakmadan, usulca, yavaş yavaş, hiç gürültü çıkarmadan gecenin karanlığında tifodan ve devrimden kaçmıştı. Ölü babasını ziyaret etmişti. Doğup büyüdüğü bu topraklara bir daha geleceğini hiç sanmıyorum. Buraları özleyecek, fakat her şeyi sineye çekecekti, Henry Bloomfield. Para, insanın önündeki her engeli kaldıramazdı!</p>

<p>O akşam insanlar barda yine toplandılar. Yine içip sohbet ettiler. Tek konuları Bloomfield’in aniden kenti terk etmiş olmasıydı.</p>

<p>İçeri giren Ignatz komşu kentte çıkan bir gazetenin özel sayısını getirdi. Orada fabrika işçileri, başkentten yollanmış olan askerlerle sokak savaşı veriyordu.</p>

<p>Askerî polis az önce askerî sorumlularla ani bir telefon görüşmesi yaptığını anlatıyor.</p>

<p>Alexander Böhlaug birkaç gün sonra Paris’e döneceğini söylüyor.</p>

<p>Jetti Kupfer, sahneye çıkıp dans etmeleri için kızlara sesleniyor.</p>

<p>Dışarıda ani bir patlama! Camlar kırılıyor.</p>

<p>Askerî polis hızla bardan çıkıyor. Jetti Kupfer barın kapısını kilitliyor.</p>

<p>“Açın şu kapıyı!” diye Kanner bağırıyor.</p>

<p>“Burada geberip gidelim mi istiyorsunuz?” diye Neuner haykırıyor. Yanaklarında kırmızı lekeler oluşmuş, sanki karminle boyanmışlar.</p>

<p>Neuner, Jetti Kupfer’i bir kenara itip kapıyı açıyor.</p>

<p>Resepsiyondaki adam kanlar içinde koltuğuna yığılmış.</p>

<p>Holde birkaç işçi duruyor. Biri el bombası atmış olmalı. Dışarıda, sokakta işçiler toplanmış bağırıp çağırıyor.</p>

<p>Hirsch Fisch, üzerinde külotla merdivenlerden aşağı iniyor.</p>

<p>“Neuner nerede?” diye işçilerden biri soruyor.</p>

<p>“Neuner eve gitti,” diyor Ignatz.</p>

<p>Sonra sağına soluna bakınıyor. Acaba askerî doktoru mu çağırmalı yoksa bara gidip Neuner’i mi uyarmalı?</p>

<p>“Neuner eve gitmiş!” işçilerden biri dışarıdakilere sesleniyor. “Neuner’e gidiyoruz!” diye bir kadın haykırıyor.</p>

<p>Sokak aniden boşalıyor.</p>

<p>Resepsiyondaki adam ölüyor. Askerî doktor konuşmuyor. Yüzü kireç gibi. Ben onu hiç böyle görmemiştim.</p>

<p>Bardaki herkes kaçıyor. Neuner, yanında askerî polisle oteli hızla terk ediyor.</p>
</body>
</html>