<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik">10 NİSAN PERŞEMBE</p>

  <div class="sekil"><img alt="" src="../Images/sekil.jpg" /></div>

  <p class="tarih">İskenderun - Payas. Saat: 17.15</p>

  <p>Beni Kör Abdul’a götürecek arabaya bindiğimde saat tam beşti. “Payas, 15 km.” yazan tabeladan sağa sapalı beş dakika olmuştu, hâlâ tırmanıyorduk. Yanımdaki kalın bıyıklı esmer adam dudaklarını dişleriyle ısırmış, direksiyonu sanki ilk kez eline almış gibi, sık sık, sağa sola döndürüyordu. Telefonla bildirdikleri gibi saat beşte otelin önünde bir araba durmuş, şimdi yanımda oturan esmer adam açıp, “Benim adım Said,” demişti. Soru sormama kalmadan yola çıkmıştık bile. O andan beri, dakikalardır, arabanın gürültüsünden başka bir ses işitilmiyordu.</p>

  <p>Onu seyretmekten vazgeçerek aşağıdaki körfeze döndüm. Yol bir süredir dik bir meyilde, bir burgunun yivleri gibi döne döne yükseliyor ve yükseldikçe solumuzda denize varan yamaç giderek aşağıya çöküyordu. Otelin penceresinde ezik bir düzleme yapışmış gibi duran çizgiler, artık körfezin sınırlarını belirleyen girintili çıkıntılı bir kıyıya dönüşmüştü. Tırmandığımız dağ oldukça yeşil, daha arkadakiler ise boz ve yüksekti. Bir sigara çıkarıp yaktım. Bir yanda yüksek dağlar, öte yanda yüzlerce kilometre ötedeki Ceyhan düzlüklerine doğru eğilmiş, batmaya hazır, kızıl bir güneş vardı. Oysa kenarları oynak bir makasın kesiminden çıkmışa benzeyen deniz, hâlâ gümüş bir ışıkla yıkanıyordu.</p>

  <p>Araba Payas’ın dağ tarafına doğru, içimde örümcek gibi büyüyen bir tedirginliği artırarak sürekli tırmanıyordu. Sonunda Kör Abdul’u görebilecek ve belki de günler sonra Zafer’in izini yeniden bulacaktım.</p>

  <p>Araba derin bir çukurda sendeleyince Said’in sesi öfkeyle yükseldi. Küfür Arapçaydı. Bakışlarımı çevirdim. Gövdesi inanılmayacak kadar iriydi. Bacaklarıysa aksine, sanki ortasından kesilmiş gibi kısa ve çelimsizdi. Üzerindeki bol gömleğin altında silâh taşıdığından emindim. Belki de benimkiydi. Gece odadaki dolaba baktığımda, bavulumu açılmış, içindekileri yeri atılmış bulmuştum. Silâhın kılıfıysa boştu.</p>

  <p>Garip yolculuğumuz, ben Kör Abdul’un nasıl bir adam olduğunu bulmaya çalışırken, içinde kimsenin yaşamadığı duygusunu uyandıran ıssız bir köyü geçince sona erdi. Bir süre ağaçların arasından yürüdük. Said’in birkaç adım gerisindeydim ve artık meraktan çıldırmak noktasına gelmiştim. Acaba o İriburun, bana yanlış bir izi mi kovalatıyordu? Zafer’in Said ya da Said gibi birinin patronuyla ne alışverişi olabilirdi? Koyu, gölgeyi andıran yaprakları ezerek yola devam ettik. Henüz ilkbahar bile yeniyken yerde sonbahar yaprakları vardı. Doğaya sessizlik sinmişti. Çevrede, uzaktan dağa çarparak üzerimize bir çan sesi gibi dağılan köpek havlamalarından başka bir ses yoktu. Kör Abdul, ben onu ararken, o beni izlemişti. Karmakarışık düşünceler, yüzünü, davranışlarını biçimlendirmeye çalıştığım görüntüler geçiyordu kafamdan. Son bir haftanın her dakikasında çözmeye çalıştığım o sırra yaklaştığımın farkındaydım. Said o anda, sanki beynimden geçenleri duymuş gibi birden durup geri döndü. Bilinçsizce ellerimi kaldırdım; sanki bir gorilin saldırısına uğramış gibi ürkmüştüm. Oysa eliyle, kalın gövdeli ağaçların arasına saklanmış tahta bir kapıyı işaret ediyordu.</p>

  <p>Kapıyı açıp içeriye girdik. Ağaçların sıklığı bahçe duvarını gizlemişti. Geniş bir açıklığın ortasındaydık. Deniz solumuzda yeniden ortaya çıkmıştı. Said yürümeye başlamadan önce aceleyle çevreye bakındım. Göze ilk çarpan, tam karşıdaki alçak tepeye oturtulmuş, sundurmaları sarmaşıklarla kaplı, geniş evdi. Sağ tarafta, bahçe duvarının dibinde, girişten görünmeyen bir dizi kulübe sıralanmıştı. Said yürümeye koyulduğunda bir an için, ince, ağlamaklı bir ses duydum. Ama durup o hüzünlü şarkıyı dinleyecek vakit yoktu; Said yolu yarılamıştı bile. Ardından koşarak ilerledim. Önce Said ve olağanüstü bir görüntü, ardından bir kabilenin yaşadığı bu kaleyi andıran anlaşılmaz yer. Artık şaşırmama bile zamanım yoktu.</p>

  <p>“Dur!”</p>

  <p>İrkilerek durdum. Evin sundurmasına çıkan merdivene varmıştık. Dur diyen de Said’di. Yana çekilince geniş gövdesinin ardındaki esmer adamı gördüm. Kara şalvarı, yürürken titreyen bacaklarını gizleyemiyordu. Sakallı karanlık yüzünü görünce sinirlerim daha da gerildi.</p>

  <p>“Ellerini kaldır!”</p>

  <p>Üzerimi arayacaklardı. Kollarımdaki kasları kontrol eden sinirler tek tek kopuyordu. Şalvarlı, alışkın bir çabuklukla üzerimi arayıp geri çekildi.</p>

  <p>“Yürü!” dedi Said, adam işini bitirince.</p>

  <p>Önce Said, arkamda şalvarlı, ikisinin arasında basamakları çıktım. Kör Abdul her kimse, çok tedbirli olmalıydı. Ama az kalmıştı, biraz sonra günlerdir ucunu bulmaya çalıştığım düğümü çözebilecektim.</p>

  <p>Said’in sert sesi düşüncelerimi böldü:</p>

  <p>“Öne geç!”</p>

  <p>Ben öne geçerken, şalvarlı sanki ona emredilmiş gibi geri dönmüş, aşağıya iniyordu. Birkaç basamak sonra sahanlığa vardık. Yanılmıştım. Ev bahçeden göründüğünden çok daha büyük ve gösterişliydi. Ölçülerini güneydeki tepe gizliyordu. Denize bakan cephede uzayan tahta balkonu hızlı adımlarla geçtik. Aşağıya bakınca birden ne kadar yükseğe tırmandığımızın farkına vardım. Körfez beş ya da altı yüz metre aşağıda kalmıştı; durgun suda demirlemiş birkaç şilep küçük siyah noktaları andırıyordu.</p>

  <p>Serin bir rüzgâr, yüzümü yalayıp geçti. Aynı anda Said’in parmaklarını kaburgalarımda hissettim.</p>

  <p>“Yürü!”</p>

  <p>Dur, yürü ellerini kaldır, yine yürü... Kaslarımda yorgun bir titreme gezindi. Sakin olmalıydım. Buraya kadar gelmişken, Kör Abdul birkaç saniye ötemdeyken, biraz daha sabır gerekliydi bana. Karşı koymadan yürüdüm, köşeyi dönmeden önce Said tekrar öne geçti.</p>

  <p>“Bu yana!”</p>

  <p>Köşeyi döner dönmez Kör Abdul’u gördüm. Evet, sedirde oturan, ondan başkası olamazdı. Onu hangi biçime sokmuş olursam olayım, hayal gücüm bu tür bir yaratığı bulup çıkaramazdı. Üstü yemekle dolu bir masanın gerisinde, küçük bir kızla birlikte üzeri halıyla kaplı bir sedirde oturuyordu. Neden Kör Abdul diye çağrıldığı, suratından anlaşılıyordu. Usta bir el, hızlı bir bıçak darbesiyle sol gözünü yuvasından çıkarıp almıştı. Midem ani bir krampla kasıldı. Yine de ona bakmalıydım. Çalı yığınını andıran kısa ve kıvırcık saçları, başından aşağıya sarkmış, şakaklarına batarak, kulaklarının üstünde sona eriyordu. Çenesi kaybolmuş gibiydi. Yanaklarından yuvarlanan gerdanı küçük bir çukurda toplanmış, yüzünün alt yarısını yok etmişti. Gözlerimi kapadım, cıvık bir yarayı andıran gözüne daha dayanamayacaktım. Ama Said bir kez daha, “Yürü!” deyip arkamdan itti. Birkaç adım öne fırladım. “Sarı surat bu.”</p>

  <p>Sarı surat! Demek adım buydu. Şaşkınlığım geçmeden Kör Abdul, gerdanı arasına gizlenmiş dudaklarından, böğürtüye benzer bir kahkaha koyverdi. Gülerken yüzü iğrenç, göründüğünden daha korkutucu bir biçim alıyor, ağzında sapsarı bir ışıltı büyüyordu. Dikkat edince bütün dişlerinin altın olduğunu fark ettim. Birkaç saniye midemdeki bulantı delirmiş, takla üstüne takla atıyordu.</p>

  <p>“Masaya otur!”</p>

  <p>Konuşan yine Said’di. Bir an Kör Abdul’un dilsiz olduğunu düşündüm. Ama öncekinden daha da gürültülü yeni bir kahkaha beni yalanladı. Masaya doğru yürüdüm. Bütün bunların anlamı neydi? Beni korkutmak istiyorlardı! Gösterilen yere oturdum. O bıçak yarası suratının canına okumuş, sanki her duygunun yarısını alarak bütün vücudunu sakat bırakmıştı. Bakışlarımı yanındaki kıza çevirdim. Rakı bardağından yansıyan ışıkta, mor bir sis perdesinin gerisinde oturuyordu. Kör Abdul’un iri vücudunun yanında şaşılacak kadar küçüktü.</p>

  <p>“İç!”</p>

  <p>Yine o konuşmamıştı. Kulaklarımda Said’in emirleri, gözlerim Kör Abdul’un ittiği rakı bardağında, tepki göstermeden bekledim. Hâlâ Zafer’in bu adamlarla ne ilişkisi olabileceğini düşünüyordum. İçimde yanlış yerde olduğumu haber veren duygu giderek büyüyordu. Bir süre kımıldamadan bekledim. Abdul’un parmakları sabırsızlıkla oynuyordu. Az sonra yanındaki kıza dönüp alçak bir sesle, Arapça bir şeyler söyledi. Sonunda sesini duymuştum.</p>

  <p>“Abdul, içsin diyor,” dedi. Konuşan küçük kızdı; Abdul’un sözlerini çeviriyordu. “Erik rakısı.” Konuşurken simsiyah gözlerini gözbebeklerime dikmişti. “Abdul, oteldeki Habeş’in sarı kadınının yanında içtiğini biliyor.”</p>

  <p>Demek o İtalyan kadınla içki içtiğimi bile biliyordu. Belki de dün biz lobide otururken Said de oradaydı.</p>

  <p>Sonunda düşünmekten vazgeçerek kadehi Abdul’un parmaklarının dibinden alıp, içeceğim,” dedim.</p>

  <p>Kız yanıtı ona aktarırken, kadehi, Abdul’un dişlerindeki sarıya, suratındaki esmerliğe, saçlarındaki beyazlığa bakarak bitirdim. Nefis bir içkiydi. Kör Abdul hoşlanmış, yarım suratıyla sırıtıyordu. Oyalanmadan Zafer’i sormalıydım. Ama karşımdaki garip ve anlaşılmaz adam, yanındaki küçük bir kadına benzeyen kız, tahta çatıda ölen günün son ışıkları, beni konuşmaktan alıkoyuyordu. Düşüncelerim, sorularım, karmakarışık, ama olağanüstü dekorun içinde kaybolmuştu. Kör Abdul’un yanındaki kız kimdi? Ortalıkta başka kadın görünmezken neden böylesine garip bir elbiseyle anlaşılamayacak kadar rahat oturuyordu? Erik rakısı kafama tırmanmadan sormalıydım. Ama nasıl başlamalıydım? Başlayamadım; ben dudaklarımı aralamadan kızın o tekdüze sesi duyuldu:</p>

  <p>“Sen polis değilsin, dedi Abdul. Polis olsa herkese sormazdı, Abdul’un yerini bilirdi.” Başımı sallayıp kızın söylediklerini onayladım. Kız bu kez Abdul’u beklemeden devam etti: “Abdul, Sarı çok tedbirsiz, diyor. İstanbul’dan gelen adamı arıyorsa aramasın, dedi.”</p>

  <p>Elimi kaldırıp onu susturdum. Gözlerinde kapkara iki yılan vardı sanki. Yavaş yavaş, tane tane konuşmaya koyuldum:</p>

  <p>“Abdul’a söyle, birini arıyorum. Ama aradığım adam İstanbul’dan değil, Antakya’dan geldi. Anladın değil mi? Antakya’dan.”</p>

  <p>Sözlerimi tamamlayınca geriye yaslanıp erik rakısını bitirdim. Anlattıklarımın Abdul’a aktarılıp karşılığının alınmasına kadar zamanım vardı. Canım iyice sigara istemeye başladığında kız hazırdı:</p>

  <p>“Abdul soruyor. Sen Hüseyin’in adamı değil misin?”</p>

  <p>Başımı salladım. Kız yana döndü. Sanki başımı sallamamı da çevirmesi gerekiyormuş gibi Abdul’a bakıyordu. Kısa ve tek sözcüklük hece hepimizi yerinden fırlatacak kadar sertti. Abdul bağırmıştı. Öfkelendi diye düşünmeme kalmadan kız atıldı. Sesi artık o duygusuz tekdüzelikten kurtulmuştu.</p>

  <p>“Kimsin?”</p>

  <p>Gözlerim Kör Abdul’daydı. Sanki ikimiz de bir yanlışlık yaptığımızı anlamıştık. Ahmet’in kardeşine lanetler yağdırırken çok vaktim kalmadığını hissettim. Abdul’un yüzü yanındaki kızı da korkutmuştu. Said ise arkamdan yaklaşıyordu. Bir an vahşi bir hayvanın saldırısına uğrayacağımı düşünmekten kendimi alamadım. Ensem içgüdüsel bir hareketle, boynuma inecek vuruşu karşılamak üzere kasıldı. Telaşla kızın kara gözlerine dönüp konuşmaya başladım:</p>

  <p>“Bir arkadaşımı arıyorum. Üç dört yıl önce gelmiş Abdul’un yanına. Adı. Adı...” Susup hangi adı kullandığını bulmaya çalıştım. Gergin birkaç saniye kısalarak geçti. Birden dehşet içinde her şeyin bu kızın anlayışına kaldığını hissettim. “Adı Naci’ydi. Belki de Zafer.”</p>

  <p>“İki kişi?”</p>

  <p>Anlamamıştı. Geri dönüp Said’den yardım istemeye hazırlandım, ama Said düşmanını süzer gibi bakıyordu bana. Yeniden kızı buldum.</p>

  <p>“Tek kişi. Ama adı Naci de olabilir, Zafer de.”</p>

  <p>Anlamamıştı. Abdul’a yönelttiği sesi, anlayamamanın sıkıntısını taşıyordu. Birden izin elimden kurtulup gittiğini, Zafer’i asla bulamayacağımı hissettim. Bakışlarımı yardım istemek için Abdul’a çevirdim. Yanılmıştım. Yüzündeki öfke hiç de yarım değildi, aksine o yara gözlerindeki kızgınlığı daha da abartıyordu. Bakışları kuşku ve aldatılmışlıkla doluydu.</p>

  <p>“Bak.”</p>

  <p>Sesim, kızın gözlerini Abdul’dan alıp bana çevirdi. Zafer’in yeniden kaybolup gideceği korkusu acı bir sıvı gibi nefes borumdan aşağıya inip gidiyordu. Beni anlamalıydı. Boş ve anlamsız gözlerimdeki karanlığa dalarak devam ettim:</p>

  <p>“Arkadaşım buraya birini bulmak için Antakya’dan gelmişti. Selim diye...”</p>

  <p>“Selim?”</p>

  <p>Herkes susmuştu. Bu kez konuşan Abdul’du. İlk kez aracısız katılmıştı konuşmaya. Sonunda onu canlandırmıştım. Ürpererek cümlesini bitirmesini bekledim, ama devam etmedi. Yaralı gözüne bakmamaya çalışarak doldurduğu kadehe uzandım. Abdul kızla konuşmaya başladığında Zafer’i bulduğumdan emindim.</p>

  <p>Az sonra kızın gözleri beni çağırıyordu.</p>

  <p>“Abdul soruyor, arkadaşın Selim Bey’in dostu mu?”</p>

  <p>Başımı sallayıp, “Evet,” dedim.</p>

  <p>Kız Abdul’a döndüğünde kafamda birbirine dolaşmış, karmakarışık düşünceler dolaşıyordu. Her şeye rağmen Zafer’i ya da izini bu kadar çabuk bulmuş olmak beni rahatsız etmişti. Sabırsızlanmama kalmadan kız tekrar bana doğru döndü. Esmer yüzü kararan havaya karışmış, belirsizleşmişti.</p>

  <p>“Abdul, öyle bir adam gelmiş, dedi.” Yüreğimdeki telaşı zor kontrol ediyordum. “Selim Bey’in arkadaşıymış. Adı Ayhan.”</p>

  <p>Adı Ayhan!</p>

  <p>Güçlü bir darbeyle öne savruldum. Sanki biri arkamdan bıçaklamıştı beni. Ayhan... Zafer benim adımı almıştı sonunda. Sanki kaderimiz bir kez daha birleşmişti. Birden o nedeni, onu aramamın gerçeğini bulduğumu hissettim: Kaderi nereye vardıysa benimki de oraya varacaktı.</p>

  <p>Kızın çığlığı gözlerimi açtı. Masanın üstüne boylu boyunca serilmiştim ve kısık bir sesle, çığlıktan çok bir fısıltıyı andıran haykırışlarla bağırıyordum. Kızı o kısık ses korkutmuştu. Gözlerim Kör Abdul’u aradı. Onun da yüzü bembeyazdı. Sinirlerime engel olamamış, saçmalamıştım. Sakin olmalıydım. Ama vücudum beynime boyun eğmiyor, bütün kaslarım ayrı ayrı titriyordu. Kız yeniden çığlık atmadan Said arkamdan yaklaşıp vücudumu doğrulttu. Kör Abdul’un yüzündeki korku, yerini meraka bırakırken yeniden sandalyeye oturmuştum.</p>

  <p>Bir sigara yakıp içinceye kadar bekledim. Üçünün de beni merakla süzdüğünü, yılların gerisinde kalan olaylar ve kişilerle ne alışverişim olabileceğini düşündüklerini hissediyordum. Sonunda sesimi kontrol etmeye çalışarak sordum:</p>

  <p>“Şimdi nerede?” Bir an için “Ayhan” demeye korktum, sonra göğsümdeki damarlar parçalanıp beynimde bir çığ devrilirken, “Ayhan,” dedim yavaşça.</p>

  <p>Kızın söyleyeceklerine hazır olmalıydım. Bu yanıt da ötekiler gibi olacaktı: “Çok kalmadı, gitti.” “Nereye?” “Bilmiyor Abdul,” diyecekti kız. Vücudumu doğrulttum. Kızın mırıltılarına şimdi Abdul’un fısıltıları da karışıyordu. Artık Zafer’in onunla ilişkisini merak etmiyordum. Yalnızca gittiği yeri öğrenmeliydim. Arkama döndüm, Said yoktu. Demek Abdul artık benden çekinmiyordu. Sihirli sözcük, “Selim” olmalıydı. Selim’den söz edinceye kadar hiç tepki göstermemişti. Masadan doğrulup aşağıyı, güneşin kaybolduğu düzlükleri, küçük bir su birikintisine dönen körfezi seyretmek istiyordum, ama Kör Abdul’un bakışlarına tutsak olmuştum. Yerimden kalkamadım. Güneşsiz, kararmaya yüz tutmuş günün sonunda, karşımdaki garip adamın daha da sararmış gibi parıldayan altın dişlerini seyrettim.</p>

  <p>Kız sonunda yeniden konuşmaya başladı:</p>

  <p>“Ayhan burada çok kaldı.” İlgiyle doğruldum. Yanıt, beklediğimden daha değişikti. “Sonra Selim Bey’le birlikte Hasan Bey’in yanına gitti, dedi Abdul. Abdul, Ayhan’ı tanımazdı. Ayhan, Selim Bey’in Beyrut’tan arkadaşı.”</p>

  <p>İz daha da karışıyordu. Sabırsız, çıngıraklı bir kahkaha dilimin ucunda pusuya yatmıştı ve ağzımı açar açmaz fırlayacaktı. Kız benim sormama kalmadan devam etti:</p>

  <p>“Selim, Süreyya Hanım’ın oğludur. Abdul, Süreyya Hanım’ı çok severdi. Fransızlar buradayken hep hanımının yanındaydı. Hasan Bey, Selim Bey’in amcasıdır. Sonra Selim Bey’in babası ölünce, Abdul, hanımın yanında kaldı. Ama Süreyya Hanım ölünce, Abdul, Hasan Bey’in yanından çıktı. Hasan Bey tüccar çok...” sözcüğü düşünmek için, zorla ezberletilmiş gibi tekrarladığı, birbirinden kopuk açıklamaya ara verdi. Yeniden hazır olduğunda biraz önceki sözlerini bağlamaya çalışıyordum. “Sefinesi, gemisi, vapurları var aşağıda.”</p>

  <p>Aynı anlama gelen üç sözcüğü tekrarlarken, eli İskenderun’u işaret ediyordu. Demek yeni bir durak daha vardı önümde. Hem de günlerdir aynı şehirde birlikte olduğumuz biri.</p>

  <p>“Abdul, Selim Bey’i çok severmiş. Ayhan, Selim Bey’in arkadaşı. Abdul, Ayhan’ı da sevdi.” Bittiğini düşünürken hızlı kelimelerle sordu: “Sen Selim Bey’i tanır mısın?”</p>

  <p>Onu duymamış gibi, beynimde o çığ yeniden düşerken, bu kez ben sordum:</p>

  <p>“Ayhan şimdi nerede?”</p>

  <p>Kız yanıt için Abdul’a muhtaçtı. Yanında küçük mor bir leke gibi durduğu iri adama dönerken, garipliğe bu soru için katlandığımı düşündüm. İçki istiyordum. Gece iyice yakınımıza gelmiş, karşıki boz dağları gölgeler sarmıştı. Rakıya uzanıp erik kokusunu buldum. Alkol damarlarımdaki yaraları dağlarken, kız soruyor, Abdul yanıt veriyordu.</p>

  <p>Sonunda Abdul’un kızgın sesi noktaladı Arapça konuşmayı.</p>

  <p>“Abdul bilmiyor. Ama Abdul, Hasan Bey ikisini de öldürmüştür, diyor.”</p>

  <p>Öldürmüştür! O sözcük kulaklarımda büyüyüp tekrarlandı. Zafer ölmüştü. Birden onu sağ bulursam şaşıracağımı hissettim. Garip ve rahatsız edici bir duyguydu bu.</p>

  <p>Kız devam etti:</p>

  <p>“Abdul, Hasan Bey öldürdü onları, dedi. Selim’in babasını da Hasan Bey öldürmüş.”</p>

  <p>Sonrasını dinlemedim. Kızın kuru sesi sessizliğin içinde ölümü fısıldayarak döne döne uzaklaşıp gitti. Belki birkaç gün içinde bitirmiş olacaktım. Sonra o yerde... Hayır, yeri henüz seçmemiştim. Ama, öyle bir yer olacaktı ki, sıra kurşuna geldiğinde zamanı yendiğimi hissedecektim.</p>

  <p>Yeniden rakıya döndüğümde ağaçların yapraklarından kurtulabilen kızıl ışıklar Abdul’un yanağına benekler yapıştırıp kayboluyordu. Bir süre öyle bekledim. Kız konuşuyor, Abdul zaman zaman başını sallayarak onaylıyor, bense Zafer’in cesedini nerede bulacağımı düşünüyordum. Sorun yalnızca çoktan çürümüş bir cesede kalmıştı.</p>

  <p>“Senin adın ne?” Birkaç dakikadır içinde sürüklendiğim sessizliği dağıtarak başımı kaldırdım. “Abdul soruyor,” diye açıkladı kız.</p>

  <p>Verilebilecek bir tek yanıt vardı. Böbreklerime giren krampla öne eğilip yavaşça:</p>

  <p>“Zafer,” dedim.</p>

  <p>Sonunda birbirimizin yerini almış, eskiden olduğu gibi tek kişi olmuştuk.</p>

  <p>“Ayhan’ın neyi olursun?”</p>

  <p>Ta kendisi, dememek için zor tuttum kendimi. Sonra birden aynı soruyu aynı merakla soran doktoru hatırlayarak, yine aynı yanıtı verdim.</p>

  <p>“Arkadaşımdı.”</p>

  <p>Bahçeden kadın sesleri yükseldi. Bir an kapıdan girdiğimde başlayan o hüzünlü kadın sesini o çığlıklardan ayırabileceğimi sandım. Ama o şarkının bittiğini biliyordum. Sesleri dinlemekten vazgeçip içkiye uzandım. Abdul, içmek istememden memnunmuş gibi şişeyi uzatıyordu. Gözlerimi kaldırıp yarasına ilk kez midem bulanmadan baktım. Ne olup bittiğini anlamamış, yüzü tek gözüyle hayret ediyordu. Şişeyi alıp kadehi doldurdum.</p>

  <p>Dakikalar sonra, birbirinin ardından boşalttığım kadehi bıraktığımda, derin, soluksuz bir sessizlik yatıyordu masada. Oysa düşüncelerim hâlâ birbirinin ardından, geçmişe akıp gidiyordu. Zaman zaman Kör Abdul’un mırıltılarını işitiyor, ardından kızın açıklamalarını duyuyordum. Kör Abdul Türkçe bilmemesinin yanı sıra, sanki gerçekten kördü ve anlaması için o küçük kızın gözlerine muhtaçtı.</p>

  <p>Gece iyice karardığında, geldiğimde üzerimi arayan kara şalvarlı belirdi. Elindeki hırıltılı lüks lambası, sessizliği yırtmış, balkona titrek gölgeler asmıştı. Arkasında Said vardı, elindeki tepsiyi görünce Abdul’la yemek yemek zorunda olduğumu anladım.</p>

  <p>Yemek bittiğinde saat sekizi geçiyordu. Yerimden kalkıp inanılmayacak kadar küçülmüş körfezi seyretmek istedim. Ama çevremize, sanki büyük bir akvaryumdaymışız gibi gölgelerden oluşan bir perde geçirilmişti. Kımıldamayı göze almadan kızla Abdul’un konuşmasını dinledim. Genizden gelip damakta ezilen, arada bir garip bir çığlığa dönüşen Arapça, kulaklarımı dolduruyordu. Artık şişe de bitmişti ve başım gittikçe hızını artıran bir tempoyla dönüyordu. Kızın yüzü lambanın ışığıyla aydınlanacağına sanki daha da esmerleşmiş, burnu dudaklarına garip ve iri bir gölge düşürmüştü. Çelimsiz vücuduna bakıp yaşını kestirmeye çalıştım. On bir, belki on iki, en çok on üçtü.</p>

  <p>“Seni de kovalıyorlar mı?”</p>

  <p>Başımı bir kez daha, yanıtın olumsuz olduğunu belirtmek için salladım. “Abdul, Zafer bu gece burada kalsın, dedi. Sana kadın verecek.”</p>

  <p>Teklifin şaşırtıcılığından çok kızın konuşmayı birdenbire başlatmasından dolayı irkilmiştim. Bir an düşündüm. Ankara’dan sonra kadınsız geçen onca gece. Ama Ferda’dan sonra bir kadına katlanamayacağımı biliyordum.</p>

  <p>“İstemiyorum,” dedim kıza. “Abdul’a teşekkür et.”</p>

  <p>“Zafer kara kadın sevmiyor mu? Abdul’un sarı kadını yok. Sana Fatima’yı verecek.”</p>

  <p>“Fatima kim?”</p>

  <p>Daha soru bitmeden kızın kara gözlerinde cılız bir ışık yanıp söndü.</p>

  <p>“Benim Fatima. Fatima yeni kadın oldu. Abdul, Fatima’nın eti tazedir, dedi.”</p>

  <p>Rüzgar durmuştu, havaya fırlayıp yere düşerken kırılan tek tük köpek havlamalarından başka bir ses duyulmuyordu. Bir an için her şeyin çok saçma ve inanılmaz olduğunu düşündüm.</p>

  <p>Kız, gözlerindeki o siyah yılanla bana bakıyordu. İnce dudakları, gülümseyişini batmaya hazır kara bir dikene benzetmişti. Yalnızca yüzü kadındı. Evet, küçük bir kızın vücuduna zorla sığdırılmış bir kadın rolünü yüklemişlerdi ona. Bakışlarımı çekip mırıldandım:</p>

  <p>“Abdul’a söyle, tabancamı versin.”</p>

  <p>Abdul, kızın irkilmesinden bir gariplik olduğunu sezmişti. Kız titrek bir sesle isteğimi ona aktarmaya koyuldu. Kısa bir an için beyaz saçlarının kabardığını, tek gözünde ödünün koptuğunu hissettim. Bir vahşi hayvan gibi tepki göstermişti. Kızı yeni bir soruyla bana döndürdüğünde hâlâ endişeli olduğunu fark ettim.</p>

  <p>“Abdul, Zafer, Hasan Bey’i vuracak mı, diyor.” Yanıt vermedim. “Zafer kimi vuracak?”</p>

  <p>Kız artık ürken kendisiymiş gibi bağırıyordu. Dudaklarındaki çığlığı Abdul’un yerine o fırlatmıştı.</p>

  <p>“Oteldeki kadının Habeş’inden koruyacağım kendimi,” dedim.</p>

  <p>Kız yanıtı çevirir çevirmez Abdul’un önce tek gözü, ardından bütün yüzü güldü, sonra iri bir kahkaha gerginliği parçalayarak yükseldi.</p>

  <p>Biraz sonra kalkıyordum.</p>

  <p>“Zafer gitsin, dedi Abdul. Tabancayı Said verecek.”</p>

  <p>Geri döndüm, Said arkamdaydı. Ne zaman gelmişti!</p>

  <p>Birkaç dakika sonra Said’le birlikte geniş ve uzun balkonu geçip bahçeye indik. Duvara yaslanmış evler artık sessizdi, pencerelerden bahçeye soluk ışıklar düşmüştü. Genişliği ortasından bölen ince su, ışıklı bir yılan gibi yerde yatıyordu. Durup o şarkıyı beklemek istedim, ama Said olanca öfkesiyle arkamdaydı. Arabayı bıraktığımız yere kadar konuşmadan yürüdük.</p>

  <p>Sonra çıktığımızdan daha hızlı, düşercesine indik dik yokuşu. Ortalığı kalın bir sessizlik kapladığında –artık motorun tekdüze homurtusundan başka bir ses duyulmuyordu– Abdul’un anlattıklarını düşünmeye koyuldum. Antakya’da o İriburun’un söyledikleri şimdi anlam kazanıyordu. Zafer’e İskenderun’daki yeri, buluşmak için Antakya’da beklediği arkadaşı Selim bulmuştu. Bir süre Selim’i, annesi Süreyya Hanım’ı, amcası Hasan Bey’i birbirine bağlayama çalıştım. İlk fırsatta Hasan Bey’i arayacaktım. Ama içimde her şeyin daha da çok karışacağını haber veren bir huzursuzluk vardı. Abdul’un anlattıkları eski bir aile dramına benziyordu. Kötü bir amca, önce babasını, sonra Selim’i ve bu arada Zafer’i öldürtmüştü. Saçmasapan, ama yine de peşinden koşmamı gerektiren bir bilmeceydi bu.</p>

  <p>Düşüncelerimi, bir virajın ardından birdenbire beliren şehrin görüntüsü kesti. İskenderun, sanki karanlık bir ormanın içinde yeni açmış ışık çiçekleriyle pırıl pırıldı. O ışıkların arasında insanlar, sıradan insanlar vardı. Araba, düşüncelerime aldırmadan aşağıya doğru bir düşüşü andıran inişini sürdürdü. Şimdi şehir, farların işaret ettiği yönde, boynuna ışıklı bir gerdanlık takıp deniz kıyısına sereserpe uzanmış bir kadın gibi göz kırpıyordu. Bir süre daha indik. Saat dokuzu çeyrek geçe artık sahil asfaltındaydık. Yolun yanında, tepelerindeki lambalardan dökülen ışıklar, denizin koyuluğuna bir hançer gibi saplanan direkler bizi otele kadar izledi. Sonra Said arabayı birden durdurdu.</p>

  <p>İneceğim yere gelmiştik. Kapıyı açıp ona döndüm.</p>

  <p>“Fatima benim kardeşimdir,” dedi ansızın.</p>

  <p>Sözleri bitince tabancayı kucağıma fırlattı. Arabadan indim. Bir teşekkür mü, yoksa tehdit miydi o cümle, anlamamıştım. Sormama kalmadan araba hızla hareket edip birkaç saniye içinde gözden kayboldu.</p>

  <p>Gecenin ortasında, otelin önünde kalakalmıştım ve parmaklarım sızlıyordu.</p>

  <p>Yavaş adımlarla otele doğru ilerledim. Said’in o gece o kısa cümleyle ne demek istediğini birkaç gece sonra, sabaha karşı bir pavyonda öğrenecektim. Toprak bahçeye yürürken, o geceden sonra beni bekleyen olaylardan, çözmek zorunda kalacağım düğümlerden habersizdim.</p>

  <p>İçeri girer girmez onu gördüm. Yine o köşedeydi. Göz göze gelince yavaş adımlarla merdivenlerin yanındaki koltuklara doğru yürüdüm. Otururken şaşkındım. Yukarı çıkabilirdim. Üstelik bu kez beni davet de etmemişti. Ama alçak sehpanın üzerindeki boş bardağı görünce beni beklediğini anladım. Yalnızlıktan sıkılmış olmalıydı. Az sonra, yüzünde kenarları sarkmış yorgun bir tebessümle bardağı dolduruyordu.</p>

  <p>“Yarış nasıl geçti?” Bu kez genç görünmek için saçlarını serbest bırakmıştı. Ama iki yana dağılan saçlar yüzünü olduğundan daha da uzun gösteriyordu. Yanıt alamayınca ikinci soruyu sordu. “Siz at değil miydiniz?”</p>

  <p>Şarabı damağımda ezip gülümsedim. Rakı daha iyiydi; dilim hâlâ Abdul’un yanında bıraktığım tatla ürperiyordu.</p>

  <p>“Daha bitmedi,” dedim birinci sorusunu hatırlatarak. “Atlamak zorunda olduğum bir engel daha var. Sonra bitecek.”</p>

  <p>Kadın aldığı yanıtla yetinmiş gibi sustu. Sanki her şeyi öğrenmek için acelesi olan o değildi. Ona uyarak sustum. Arkamızdan bir telefon çaldı, kadehten birkaç yudum şarap aldım, sonra kirpiklerimi kapadım.</p>

  <p>Konuşmak için gözlerimi yummamı beklemişti. Kirpiklerimi aralayıp unutulmaya mahkûm suratına baktım. Herkes hep bana bu soruyu sormuştu. Okulda Mac. Intosh, Girne’de Doktor, ayrılırken Ferda. Bu kovalamacanın, başıma kurşun sıkmanın, bu soruya doğru bir karşılık verme uğraşı olduğunu biliyor muydu? Kimdim ben? Bu soruya en az beş değişik yanıt bulabilirdim. Ancak gerçek ve doğru olan hangisiydi? Omuzlarımı silktim. Kim doğru yanıtı biliyordu? Sıkıntıyla gülümsedim. Kadın baştan savma bir yanıt vereceğimi anlamış gibi telaşla atıldı:</p>

  <p>“Ne olur at demeyin.”</p>

  <p>Gözlerine asılan soru işaretlerine aldırmadan sessizliğimi sürdürdüm. Oysa beynimde bir ses avaz avaz bağırıyordu: Katil! Ya da geç kalmış ölü. Kaderini bir ölününküyle birleştiren bir çılgın! Hangisiydim?</p>

  <p>“Hepsinden bir parça,” diye mırıldandım.</p>

  <p>“Lütfen, Türkçe konuşmayın. Soyadınızın...” hecelemek için durakladı. “İl-yas-oğ-lu olduğunu biliyorum. Ama adınızı yazmamışsınız. Yalnızca A. harfini seçebildim.”</p>

  <p>Demek resepsiyondaki o budaladan öğrenmişti. Aldırmadan gülümsedim. Yanılıyordu. Adım artık Ayhan değil, Zafer’di.</p>

  <p>“Adım Zafer,” dedim kadına.</p>

  <p>Sonunda sevinecek bir şey bulmuştu. Yeni adımı birkaç kez art arda tekrarladı. Hem Zafer’i, hem de İlyasoğlu’nu birlikte heceleyebildiğinde, yüzü bir başarı kazanmış gibi parıldıyordu.</p>

  <p>“Bu şehirdeki en garip kişi sizsiniz mutlaka.”</p>

  <p>Nedenini sormamı bekliyordu, ama sormadım. Garip değildim. O askeri doktorun dediği gibi, her çılgınlığımın ince, anlaşılması zor olsa da bir tutarlığı vardı. Bir an, insanım demeyi düşündüm. Yenik, inancını yitirmiş bir dönek... Hayır, dönek değildim. Yalnızca yıllarca inançla sürüp gidecek bir kavgayı göze alamayan bir korkaktım. Oysa Tanrı’yla yapılacak bir savaşı, onunla boy ölçüşmeyi göze almıştım.</p>

  <p>Kadının gözlerinin altındaki uykusuz morluklara bakarak, sonunda yanıt verdim:</p>

  <p>“Şehrin en garip kişisi olduğumu nasıl söyleyebilirsiniz? Geldiğinizden beri otelden dışarıya çıkmadığınıza eminim.”</p>

  <p>“Fark etmez,” diye atıldı kadın. Aceleciliğine yeniden kavuşmuştu. “Bu şehirde, bu havada siyah bir paltoyla dolaşan tek kişi siz olmalısınız. Sonra, çok zayıf ve sarışınsınız.”</p>

  <p>Durup kısık sesiyle noktaladığı cümlesini anlayıp anlamadığımı ölçtü. Parmaklarını bir yılan esnekliğiyle kahverengi süveterinin boynunda sallanan kolyenin zincirlerine dolamıştı. Aslında düşünmek için durakladığını biliyordum.</p>

  <p>“Nereden ve neden geldiniz bu şehre?”</p>

  <p>Nereden? Cehennemden gelmiştim. Neden? Bir başka cehenneme gitmek için. Düşünceler beynimde yırtılarak dudaklarıma düşüyordu, ama yine de sustum. Konuşmanın böyle sürüp gitmesini göze alamazdım. Soruları kendisine sorması gerektiğini söylemek istiyordum ona.</p>

  <p>“Belki hiçbir yerden,” diye savdım sorusunu.</p>

  <p>Kadın aldırmadan devam etti:</p>

  <p>“Siz,” dedi, “güneşli bir şehirden gelmiş olmalısınız. Buralı değilsiniz, çünkü otelde kalıyorsunuz.” Sonra sözlerinin saçmalığına, şarap şişesinin açıldığında ortaya gürültüye benzer bir sesle güldü. “Bu şehirden olamazsınız, çünkü esmer değilsiniz.” Bu, kabul edilebilir bir varsayımdı. “Sonra...” durup resepsiyondaki adama baka baka ekledi: “Bakışlarınız onlarınkine hiç benzemiyor. Gözlerinizdeki ilgisizlik karşınızdaki kadına çirkin olduğunu düşündürecek kadar belirgin.”</p>

  <p>Bu kez gülme sırası bendeydi. Çirkin olmadığını söylemekten kaçınarak, ama rüşvet verir gibi bir sırıtış da olduğunu bilerek, güldüm. Ona nereden geldiğimi söylemeliydim.</p>

  <p>“Berbat bir şehirden geldim,” dedim, gülmeye ara vermeden. “Tepesindeki gökyüzünde bir tek yıldızın bile parlamadığı, barınamadığı bir şehirden.”</p>

  <p>Yüzü kararmıştı. Saçları görünmese, artık hiç kimse ona sarışın diyemezdi. Yanıt hoşuna gitmemişti. Bir an karşı koymayı düşündüğünü hissettim, ama vazgeçmesi çok zaman almadı. Kadehleri yeniden doldururken yavaş sesle, neredeyse mırıldanarak, konuşmaya başlamıştı:</p>

  <p>“Çok karamsarsınız. İnsan sarışın olduğunuza bakıp aldanmamalı. İçiniz kapkara.”</p>

  <p>“Evet,” dedim, “biri yüzümün ne anlama geldiğini ancak karamsar olduğu zaman anlayabilir. Aynaya bakmış gibi irkilenleri hatırlarım.”</p>

  <p>Bir süre gergin, garip bir sessizliği soluduk. Sonunda dayanamadı:</p>

  <p>“Şimdiye kadar hep ben sordum. Şimdi sıra sizde.” Beni taklit ederek kadehi kaldırdı. Dikkatli olmalıydım. Katlanmak zorunda kalacağım bir yenilik atabilirdi ortaya. “Neyi öğrenmek istiyorsanız onu sorun.”</p>

  <p>Haklıydım. Bir oldu bitti karşısında bırakılmış, zorla katılmak zorunda bırakıldığım bir oyunun ortasına itilmiştim. Kadehi masaya bıraktım. Kadın öfkelendiğimi hissetmiş, zafer kazanmış gibi gülümsüyordu.</p>

  <p>“İsterseniz neden bu kadar çok içtiğimi sorarak başlayabilirsiniz.”</p>

  <p>Günah çıkartacaktı. Birden ürperdim. Yanlış adam seçmişti; onu dinlemeyecektim. Kulak memelerine batan parmaklarını izleyerek sustum. Buraya hiç oturmamalıydım. Ben Zafer’i arıyordum ve bu kadının Zafer’le ilişkisi yoktu. Bir süre kendimi uzun bir sessizliğin içine hapsettim. Ama kadın peşimi bırakmayacaktı.</p>

  <p>“Evet, sizi bekliyorum.”</p>

  <p>“Bugün tek başınaydınız herhalde? Yalnızdınız.”</p>

  <p>“İşte oldu.” Sonra sorunun sonunda gizlenen alayı fark etmiş gibi. “Tek başına olmakla yalnızlık aynı şey değildir,” dedi. “Hem tek başıma da değildim. Otele dün gelen delikanlının bir arkadaşı vardı; bir kız. Onlarla konuştum. Şimdi ikisi de yukarıda.”</p>

  <p>Şarabı, kalkmak üzere olduğumu hissettirecek kadar hızlı içtim. Yorulmuştum. Gözlerinde yine damlamaya hazır o ağlama vardı. Benim yerime Zafer olsaydı onu yukarı çıkarırdı. Ama ben... Hayır, o öfkeme dayanamayacak kadar ince bir kadındı. Ferda... Kasıklarımda büyüyen gerilme avucuma yükseldi. Onu tokatlamak istiyordum. Parmaklarımı sıkıp o krampı hapsettim.</p>

  <p>“Yarın sıçrayacaksınız.” Başımı salladım. “İyice dinlenmelisiniz,” diye ekledi. “Kötü atlar güçlenmeli son yarıştan önce.” Ayağa kalkmış paltomun önünü ilikliyordum. “Ben kalkıp o kızı bekleyeceğim.” Susup omzumu silktim. “Aşağıya indiğinde mutlu olduğunu görmek istiyorum.” Hesap pusulasına oda numaramı yazıp imzaladım. Kadın hâlâ devam ediyordu: “Son bir soru.” Hayır dememe kalmadan cümlesini tamamladı: “Neden her gece sanki biri sizi bekliyormuş gibi çıkıyorsunuz odanıza?” Kaskatı kesilmiştim. Nasıl olur da kâbuslarımdan, peşimdeki hayaletlerden haberdar olabilirdi? “Oysa benim hiç bekleyenim yok.”</p>

  <p>“Kendinize başka birini bulun,” dedim öfkeyle. “Şu resepsiyondaki pekâlâ işinizi görür.”</p>

  <p>“Kabalaşmayın,” dedi kadın. Ardından sözlerini unutmuş gibi sordu: “Otelde Demir-Çelik’te çalışan üç mühendis kalıyor. Onlara hiç rastladınız mı?” Omuzlarımı silktim. “Sizden önce buradaydılar. Resepsiyondaki adamla tartıştılar. O canavar onlardan ne istemiş olabilir?” Yüzüne bakakaldım. Her şeyle ilgilenmesi yalnızlığının sonucu muydu? “Sorar mısınız?”</p>

  <p>Resepsiyona gidip sordum. Adam kötü kötü bakarak açıkladı:</p>

  <p>“Üçü de solcu. Otelden çıkıp gitmeleri için bizi de tehdit ettiler. Eğer gitmezlerse ötekiler otele bomba koyacaklar.”</p>

  <p>Bunu kadına söylemem gerekmiyordu. Dönüp yanıt alamamış gibi elimi kaldırdım. Sonra merdivene yürüdüm.</p>

  <p>Odama girdiğimde içkiyle kısaltmaya çalıştığım uzun ve kapkara bir gece önümde duruyordu. Doktor, Zafer, belki de Ferda, biri beni bekliyordu. Ama yatar yatmaz kadının buğulu gözleri, damarlı boynu, beyaz kulakları kapladı gözlerimi. Elimi sallayıp o görüntüyü kovmaya çalıştım. Yeni bir hayalet istemiyordum.</p>

  <p>O gece ancak güneşin doğuşunu izledikten sonra daldım. Uyumadan az önce merdivende telaşlı ayak seslerini duydum. Kadının beklediği kız aşağıya iniyordu. Sonraları onun kim olduğunu anladığımda, çoktan katılmak istemediğim bir serüvenin içindeydim.</p>
</body>
</html>
