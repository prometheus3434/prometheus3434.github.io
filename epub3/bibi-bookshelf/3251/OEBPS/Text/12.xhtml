<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik">19 NİSAN CUMARTESİ</p>

  <div class="sekil"><img alt="" src="../Images/sekil.jpg" /></div>

  <p class="tarih">İskenderun. Saat: 01:45</p>

  <p>Gözlerimi açar açmaz Gül’ün önce kısa etekliğiyle, sonra elinde tuttuğu süt şişesine eğilmiş yüzüyle karşılaştım. Yataktaydım, beni yerden o kaldırmış olmalıydı. Tavandaki ışık söndürülmüş, yatağın sol tarafındaki abajur açık bırakılmıştı.</p>

  <p>“Geldiğimde yerde yatıyordun,” diye başladı söze. Sonra yanıt vermeme fırsat vermeden yanıma oturdu. “Şimdi iyi misin?” Belkemiğimi yoklayarak başımı salladım. “Yarım saattir başında bekliyorum.”</p>

  <p>Yarım saat! Güçlükle doğrulmaya çalıştım. Ama başaramadım, belim sanki gerçekten kırılmıştı. Bakışlarımı bileğime döndürdüm. Akrep biri, yelkovan ise dokuzu geçmişti. İkiye çeyrek vardı. Birden saat ikide Ayşa’nın düdüğünü çalacağını hatırladım.</p>

  <p>“Bileti gördüm.” Sesi titrekti. “Yarından sonrası için değil mi?” Beklemeden, telaşla biletin yapraklarını çevirdi. “II. sınıf, 25 no’lu kamara.” Elindeki bardağı bırakıp doğrulmam için yardım etti. “Bahar bu bileti görse hasetinden çatlar.” Neşeli, Bahar’dan öç alıyormuşçasına zevk duyduğu ölçülü bir kahkaha attı. “Aramızı bozmak için dünyanın yalanını yaydı. Ama...”</p>

  <p>Onu dinlemiyordum. Zafer sağdı, saat ikiye geliyordu ve Ayşa birazdan bana savrulan bir çağrı gibi düdüğünü öttürecekti. Şişeleri nereye koymuştu? Gül, arkama öteki yataktan aldığı yastığı yerleştirirken, komodinin üstündeki konyağa ulaşmayı başardım.</p>

  <p>“Oldu mu? Böyle rahat mısın?” Şişenin madeni kapağını bükerek açtım. İlk yudum, karın boşluğumdaki korkunun üzerine dökülürken, Gül, bütün gecedir ilk kez tedirgin olduğunu belirten bir hareketle ayağa kalkmaya çalışıyordu. “Neden hiç konuşmuyorsun?” Yanıt vermedim; Zafer’le, onun sağ olduğu düşüncesiyle yalnız kalmadan önce şişenin yarısını bitirmeliydim. “Bu bilet sahici, değil mi?” Bileti telaşla yeniden inceledi. “Tarih 20 Nisan diyor.” Artık elleri de sesi gibi titriyordu. Sanki garip bir önseziyle gerçeği ona söylemekten kaçındığımı anlamıştı. “Hadi, ne olur bana bir şey söyle.”</p>

  <p>Aptalca sırıtmakla yetindim. Sonra susuzluktan ölmek üzereymişim gibi telaşla konyağı boğazıma boşalttım. Gül yeniden yatağa oturdu. Bir an gözleri kısa süren bir umutla parladı.</p>

  <p>“Sigara ister misin?” Eğilip yerde duran çantasını aldı. “Biri Lale’yi iyice pataklamış. Karı iki gündür çalışmıyor. Said, Lale’yi o gece çıkaran herifi vuracakmış, diyorlar.” Sarhoş olmalıydım ve bu sarhoşluk saat beşe kadar sürmeliydi; yine de dudaklarımı şişeden ayırıp uzattığı sigarayı aldım. “Neden böyle içiyorsun?” Artık dayanamayacaktı, bir an yüzündeki morluğu yoklayıp, sonra dakikalardır ertelemeye çalıştığı o soruyu sordu: “Benimle gelmiyorsun, değil mi?” Beni zahmetten kurtarmıştı. Bundan sonrası başımı eğmeme kalıyordu. Gözlerimi kapayıp başımı sallayacak ve ondan kurtulacaktım. Ama kımıldamama fırsat vermedi. Sanki konuşmayı sürdürürse karşılık vermeyecek ve yanıtımı değiştirecektim. “Güya sana verdiğim vekâletnameyi yırtmışsın. Lale’yi çıkaran da senmişsin. Benimle kaçmayacağına Remzi’ye yemin vermişsin.” Sesi iyice kısılmıştı. “Doğru mu?”</p>

  <p>Bu kez devam etmesine izin vermedim:</p>

  <p>“Doğru.”</p>

  <p>Elindeki süt şişesi yere düştü. Bir an ağlayacağını düşündüm. Ama Safiye’nin dediği gibi umudunu hiçbir zaman yitirmeyecek orospulardandı o. Yüzü buruşmuş, dudakları ortadan ikiye ayrılan et parçaları gibi kanıyordu. Saniyeler o gergin sessizliğin içinde birer birer kopup kaybolurken, bakışlarımı çığlık üstüne çığlık savuran gözlerinden alamıyordum. Remzi’nin yanağına damgaladığı yumruk kara bir lekeye dönüşmüştü. Çatlayıp yıkılan umutların acısı beynimi dağlıyordu. Sonunda iyice ihtiyarlamış bir ses döküldü dudaklarından:</p>

  <p>“Kerhaneye düşmeyeceğim.” Korkuları, ucundan çekilen bir düğüm gibi çözülmüştü. Ellerini yüzüne kaldırmış, sanki tırnaklarıyla suratına bir maske gibi geçirilmiş orospuluğun kaderini yırtmaya niyetliydi. “Kerhanede ölmeyeceğim ben.” Oysa sonunun orada biteceğini ikimiz de biliyorduk. Bileti yırtıp yere, kırık şişenin yanına attı. “Senin gibi uyuz birine kalmadım. Kimi olsa bulurum.”</p>

  <p>Sonra Ayşa ilk düdüğünü örttürdü. Bu kez boğazına çığlık tıkanan bendim. Sanki iblis tarafından cehenneme çağrılıyordum.</p>

  <p>Düdük sesi yankılanıp uzarken birbirimizi çıldırmış iki çift gözle seyrediyorduk.</p>
</body>
</html>
