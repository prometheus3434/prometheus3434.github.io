<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik">4 NİSAN CUMA</p>

  <div class="sekil"><img alt="" src="../Images/sekil.jpg" /></div>

  <p class="tarih">Antakya - Harbiye. Saat: 12.30</p>

  <p>Oturduğumuz yüksek terastan üstüne düşen gölgeler yaşını kestirmeme engel oluyordu, ama kız genç olmalıydı. Kalçalarına kadar sıyırdığı eteklerini sanki ıslanmaktan korumak ister gibi sıkıca kavramış, sürekli akan suyun doldurduğu küçük gölcükte giderek şehvetli bir dansa dönüşen sıçrayışlarını sürdürüyordu. Bacakları, gökyüzüne ulaşmış kadar iri duran meşe ağaçlarından düşen gölgeler içinde inanılmayacak kadar beyazdı. Kızı kuşatan kalabalık, dakikalardır, ilkel bir yaratığın garip aşk çağrısını andıran bu salınışa kendinden geçercesine bir coşkuyla tempo tutuyordu.</p>

  <p>Gözlerimi bir süre haykırışları akan suda yankılanan kızın üstünde tuttum. Bacakları uzamış, sanki içinde tepindiği suyla birlikte ağaçların gölgesine saplanan beyaz bir çift hançer olmuştu. Harbiye’ydi burası: Tepeden bir tutam su ve ağaç görüntüsü, yakından çarpıcı, akıl almaz bir canlılık ve şehvet. Bakışlarımı kızdan ayırıp uzaklaştıkça alçalan ve alçaldıkça anlamını yitiren vadiye çevirdim. Tanrı, soluk almak için buraya uğramış olmalıydı. Rahatsız edici bir duyguydu bu; ama artık sıcak bir şehirdeydim.</p>

  <p>Oturuyorduk. Yükseklerde, meşe ağaçlarının dallarında esen rüzgâr zaman zaman masanın kareli örtüsüne ışık zerrecikleri serperek uzaklaşıyordu. Bir yanı üzerimize düşecekmiş gibi duran iri bir kayayla, öbür yanı kızın dans ettiği düzlüğe yuvarlanan yamaçla sınırlandırılmış terasa birkaç masa sıkıştırılmıştı ve çevrede bizden başka kimse yoktu. Gözlerden uzak olduğu için buraya gelmiş olmalıydık. Bakışlarımı masanın üstünden adama kadar uzattım. Adını bilmiyordum, sormamıştım. Ama bu adam, Ankara’dan Gaziantep’e, Gaziantep’ten Antakya’ya kadar süren bir izin noktalandığı son kişiydi. Sıradan birine benziyordu. Adam başını kaldırdığında, yüzünde düşüncelerimi okumuş gibi acı çeken bir ifade vardı.</p>

  <p>“Biraz daha bekleyeceğiz, ama göreceksiniz, değecek.” Sonra iki gündür benden kaçmaya çalışmasından utanmış gibi anlaşılması güç bir incelikle ekledi: “Paltonuzu çıkarsanıza, hava iyice ısındı.”</p>

  <p>Yanıt vermedim. Sessizlik uzayıp giderken, adamın renksiz gözleri üzerimdeydi. Aşağıdan yükselen çığlıklar yardımıma yetişti. Bakışlarımızı gölcüğe çevirdik. Hâlâ tedirgin olduğunu fark ediyordum. Bu nedenle susuyor olmalıydı. Antakya’da iki gün süren aramadan sonra çalıştığı bankaya girip Ahmet’in kardeşi olup olmadığını sorduğumda, dışarıda konuşmak istemişti.</p>

  <p>Adama fark ettirmemeye çalışarak yüzüne baktım. Anlamsız, saçmasapan bir yüzdü karşımdaki: Kısa kesilmiş saçlar, iri ve heybetli bir burun; sanki biri suratına zorla çakmıştı, ucu ezik, delikleri yassılmış o garip et parçasını.</p>

  <p>Birkaç dakika sonra, aşağıdaki sesler kesildiğinde artık konuşmak zorunda olduğunu anlamış gibi gözlerini bana doğru çevirerek, saatler önce sorduğum sorunun karşılığını vermeye hazırlandı.</p>

  <p>“Evet öyle biri geldi,” dedi. “Ama adı Zafer değil, Naci’ydi. Çok kalmadı, bir hafta ya da on gün. Sonra gitti.”</p>

  <p>İz yine sürüp gidiyordu. Şehirden şehire, bir adamdan bir başkasına uzanan bağlantıları sanki biri çözüyordu, ben peşinden koştukça. Bakışlarımı adamdan alıp tekrar aşağıya, o kıza çevirdim. Bacaklarını örtmüş, insanı deli eden beyazlık ortadan kaybolmuştu. Kalabalık da dağılıyordu. Dans bitmiş, az önceki coşku yerini yemek hazırlıklarına, çocuk çığlıklarını avutmaya çalışan annelerin ezik ninnilerine, birazdan tef ve zurnayla başlayacak yeni bir curcunanın telaşına bırakmıştı.</p>

  <p>“Bira içer miydiniz?”</p>

  <p>Sıçrayarak yana döndüm. Garsondu. Önüme koyduğu kızarmış pilice bakmadan savdım adamı. Öteki, yemeğe başlamıştı bile. Vereceği yanıtları yemeğinin sonuna kadar bekletecekti.</p>

  <p>Gölgeler daha da koyulaşırken tabaktaki pilicin çoğunu bırakmıştım. Geriye yaslanıp bir sigara yaktım. Artık bekleyemezdim.</p>

  <p>“Nereye gittiğini biliyor musunuz?”</p>

  <p>Adam yemekle boğuşuyordu. Elindeki pilici tabağa geri koyup yanıt verdi:</p>

  <p>“Bilmiyorum. ’71’deydi. Çok zaman geçti. Üç dört yıl oldu.” Başımı salladım. “Bir ara Kör Abdul diye bir adamdan söz ettiklerini hatırlıyorum. Ama onun kim olduğu hakkında hiçbir bilgim yok. Belki İskenderunlu.” Sonra devam etmekten vazgeçip yarım bıraktığı pilicine döndü. Dakikalar sonra, yeniden konuşmaya karar verdiğinde, sanki burnu daha da uzamıştı. “Kör Abdul adını hiç duymamıştım. Hepsi bu.”</p>

  <p>Yeniden yemeğine dönecekken atıldım:</p>

  <p>“Adının Naci olduğuna emin misiniz?”</p>

  <p>“Evet.” Yüzü sıkıntıyla buruşmuştu. Yarım kalan butu düşündüğüne bahse girebilirim. “Naci’ydi. Ya da ağabeyim onu o adla çağırıyordu.” Sonra yemeğine bir an önce kavuşabilmek için acele ederek cümlelerini sürdürdü: “İlk kez geldiğinde yorgun ve telaşlıydı. Tek başınaydı. Sanırım bir arkadaşıyla buluşacaktı, ama onu aradığı yerde bulamamıştı. Arkadaşının adını hatırlıyorum: Selim. Ama buluşamadılar. Ağabeyimin adresini nereden aldığını bilmiyorum. Belki de o aradığı arkadaşından. Ağabeyimin karıştığı olayları biz ailece onaylamazdık, ben de onun işlerine burnumu sokmazdım.” Anlatmaktan vazgeçecekti. Elimle devam etmesini işaret edince sesi sıkıntıyla yeniden yükseldi: “Bir hafta, belki on gün kaldı. İlk gelişinden söz ediyorum. Evden hiç çıkmadı. Annemle ben o zaman anladık bir gariplik olduğunu. Sonra bir gün ortadan kayboldu. Ama bir iki gün sonra yine geri geldi. Buluşacakları o arkadaşını aramaya gitti, diye düşündüm. Hep ağabeyimin odasındaydı. İkinci gelişinde de daha az kaldı. Üç dört gün. Nereye gittiğini bilmiyorum. Ağabeyim de bilmiyordu; çünkü daha sonra biri gelip Naci’yi sorduğunda, bilmiyorum, dedi.”</p>

  <p>“Naci’yi arayan o arkadaşı mıydı?” dedim sözlerini keserek.</p>

  <p>Yanıt vermeden önce, butun kalan parçasını dişlemişti. Lokmayı yutuncaya kadar onu bekleyecektim.</p>

  <p>“Bilmem.” Aklı karışmıştı, durakladı. “Ama galiba onu arayan, buluşacağı arkadaşı değildi. Çünkü Naci ikinci sefer o arkadaşını bulmak için Kör Abdul’un yanına gitmişti. Oysa sonra gelen, sarışın biriydi; kısa boylu. Evet sonra gelen, Naci’yi aylardır görmemiş biriydi. Üç ay sonra Naci yeniden bize geldi. Ama kalmadı. Ağabeyimle evin önünde, mavi, büyük bir Amerikan arabasının içinde konuştular. Ağabeyim ertesi gün ortadan kayboldu. İkisini de bir daha görmedik. İki gün sonra ağabeyimin cesedini getirdiler. Samandağ’da vurulmuş. Az daha bankadaki işimden olacaktım.”</p>

  <p>Onu dinlemekten vazgeçip düşünmeye koyuldum. Zafer de Samandağ’da vurulmuş olamazdı, .çünkü o olaydan çok sonraları bile o karanlık odada bana Zafer’i soruyorlardı. Tedbirli davranmıştı. Sürekli ad değiştiriyor, geride bıraktıklarına nereye gittiğini söylemiyordu. Gaziantep’te Çetin, burada ise Naci. Sonra geride yalnızca Kör Abdul adını bırakarak kaybolmuştu. Ahmet’in yanında Selim diye birini beklediği anlaşılıyordu. Gittikten bir süre sonra onu biri aramıştı. Polis? Belki. Ya Kör Abdul? Kullandığı ya da kullanacağı bir ad mıydı? Yoksa İriburun’un dediği gibi İskenderun’da Selim’le ilişkisi olan birisi miydi? Bir tahmin yürütemiyordum. Bildiğim, haftalar sonra elimde o addan başka bir şeyin kalmadığıydı.</p>

  <p>Aşağıdan yükselen sesler bir kez daha düşüncelerimi dağıttı. Becerikli bir çift dudak, zurnayı üflemeye koyulmuştu. Çevredeki öteki seslerin, ağaçların tepelerindeki rüzgârların dindiğini hissettim. Karşımdaki İriburun bile başını tabaktan, bir türlü bitiremediği o buttan kaldırmış, kulaklarını kabartmıştı. Az sonra ortalıkta o melodiden başka ses kalmamıştı. Sanki bütün evren o sesi dinliyordu.</p>

  <p>Çalıların arasından fırlayan kızı o anda gördüm. Sanki kıvrılan, bölünen ve parçalanarak uzayan sesi beklemişti. Hızlı, çılgınca dönüşlerle dolu bir oyun başlamıştı aşağıda. Kabuğu soyulmuş bir çift dal, diye düşünmekten kendimi alamadım, bakışlarım bacaklarına rastlayınca. O denli ince, o denli kıvraktı. Sanki melodinin her çatlayışında yere basmadan havada dönüyordu. Gözlerimi uzun süre kemiksiz bir şehvet yığınına benzeyen vücuttan ayıramadım. Ses, dakikalar sonra son kez olduğunu hatırlatmak istercesine iyice tiz bir perdeye tırmanıp sustuğunda, kız yere yığılmıştı.</p>

  <p>“Arap bunlar,” dedi İriburun, “bahar geldi mi kudururlar.”</p>

  <p>Sesi heyecandan boğuklaşmıştı. Yanıt vermedim. Oysa kudurmaya alışık bu Araplardan biri olmak için neler vermezdi? Beyinleri ve düşünceleri yerine duygularıyla, vücutlarıyla yaşamaya alışmış insanlar. Onlara gıpta ediyordum. İriburun, sessizliğin uzamasından sıkılmış gibi konuşmasını sürdürdü.</p>

  <p>“Şimdi ne yapacaksın?” Başımı kaldırıp gözlerini buldum. Nereden aklına gelmişti bu soru? “Yani işine yarayacak pek bir şey anlatamadım.”</p>

  <p>Gerisini dinlemedim. Hâlâ o kızı seyrediyordum. İriburun sıkıntıyla kımıldandığında düşünceleri bırakıp ona döndüm. Gözleri garip bir şekilde büzülmüştü. Onu rahatlatmalıydım.</p>

  <p>“Bilmiyorum,” dedim, “ama yarın gideceğim. Burada kalmam için bir neden yok.”</p>

  <p>Tekrar çalılıklara döndüm. Hafif, ürkek bir ürperti derimi yaladı. Tepelerdeki hışırtılar artık yavaş yavaş köklerdeki gölgelere doğru iniyordu. Daha da soğuyacak, diye düşündüm, esintiyle ürperen suya bakarak. Soğuyacak ve içimdeki buz tıpkı kınını parçalayan bir hançer gibi vücudumu delecek.</p>

  <p>“Kalkalım mı?” Başımı salladım. “Bir şey soracağım. Ağabeyimi nasıl buldun?”</p>

  <p>Hâlâ korkuyordu. Gülümsemekle yetindim. Ona Fettah’tan söz edemezdim.</p>

  <p>On dakika sonra araba, rengi maviye çalan asfalt yola çıkmıştı. İki yanda dizili çam ağaçları, pencereden bakıldığında bizimle hareket eden bir duvarı andırıyordu. İkimiz de susuyorduk. Neden sormuştu o soruyu? “Ne yapacaksın?” Karşımda çözüldükçe uzayan, uzadıkça dolaşan bir düğüm varken ne yapabilirdim?..</p>

  <p><br /></p>

  <p class="tarih">Antakya. Saat: 21:30</p>

  <p>Saatler sonra, gece koyulaşırken, otelin bulunduğu sokağa doğru ilerliyordum. Harbiye’den dönüşte köprüde indiğimden beri yürüyordum. Dar, ama aydınlık sokakları, geniş bir parkı, sömürge mimarisinin cephelerini biçimlendirdiği binaları geçmiştim. Açıklık duygusu, şimdi karanlıkla birlikte yüreğimde soğuk bir ürpertiyle eziliyordu. Adımlarımı açtım, az sonra otelin merdivenlerindeydim. Dar ve korkuluksuz merdivene inat, ayrıntıları anlaşılmaz bir abartmayla büyütülmüş salonda kimseler görünmüyordu. Otelcinin bankosunda yarılanmış bir rakı kadehi, birkaç zeytin ve peynirin bulunduğu tepsi ve bu görüntüye eşlik eden Arapça bir müzik beni bekliyordu. Otelci, geniş ve kavisli bir pencerenin altına yerleştirilen sandalyede uyuyakalmıştı.</p>

  <p>Sigaramı içinceye kadar salonun ortasına rastgele konulmuş duygusunu uyandıran koltuklardan birinde dinlendim. Başım tatlı tatlı dönüyor, gözlerim günlerdir özlemini çektiği uykuyla kapanıyordu. İzmariti kül tablasına bırakıp kalktım. Uykuyu odama kadar kirpiklerimin arasında tutmalıydım. Üçüncü kata tırmanan merdivene yürüdüm.</p>

  <p>Ama daha ilk basamakta zayıf bir el yolumu kesti.</p>

  <p>“Türk müsün?”</p>

  <p>Saçı, uzamış sakalları ve benzi bembeyaz bir ihtiyardı önümdeki. Parmakları hızlı bir müziğe tempo tutuyormuş gibi ayrı ayrı oynuyordu. Kısa bir süre birbirimizi süzdük. Sonra ihtiyar, savruk bir adım atarak yaklaştı. Tıpkı bir kuklaya benziyor, her adım atışında kolları, bacakları birbirinden habersiz kımıldıyordu.</p>

  <p>“Türk müsün?” dedi adam ikinci kez. Yüzündeki beyazlığa bakmamaya çalışarak başımı salladım. “Gel öyleyse.” Kemikli eliyle, gizlenir gibi durduğu köşeye doğru çekmeye çalışıyordu beni. “Ben de Türküm. Yavaş konuş, kimse duymasın.”</p>

  <p>Eli hâlâ kolumdaydı. Direnmekten vazgeçip peşinden yürüdüm. Ama hangimizin Türk olduğunun saklı kalması gerektiğini çıkaramamıştım. Adamla karşı karşıya gelince yoğun bir şarap kokusuyla irkildim. Sarhoşun biriydi. Midem sıkıntıyla kabardı. Onu başımdan savmalıydım.</p>

  <p>“İhsan Onbaşı. Mevlevî Gönüllü Taburu’ndan.” Şaşkınlığım gözlerindeki bakışa rastlayınca daha da arttı. İhtiyar, bir yandan künyesini tekrarlıyor, bir yandan da titreyen koluyla selam vermeye çalışıyordu. “Konya’dan geldik biz. Başımız Veled Çelebi Efendi Hazretleri’ydi. Çarşamba 1330 Kânunusani’de Şam’a vasıl olduk.”</p>

  <p>Sözlerine ara verip duvara yaslandı. Düşmemeye çalışıyordu. Birden yaşını merak ettim. Gerçekten de dediği kadar yaşlı mıydı?</p>

  <p>“Aşağıdaki deyyus, Arap’tır...” Cümlesinin gerisini getirecek gücü bulamamıştı. Bütün vücudu titriyordu. Sigara, parmaklarından kurtulup yere düştü. Midem bulanıyordu, öğürmekten korkarak yutkundum. “Azıcık para istedim vermedi. Ne olacak Arap. Ama kabahat onun değil, ben Cevdet Bey’e söylemiştim.” Cevdet Bey! O da kimdi? Osmanlı ordusundan fırlayıp gelmiş bu ihtiyar ne demek istiyordu? Bir iki basamak çıkıp adamdan uzaklaştım. Ama peşimi bırakmak niyetinde değildi. Düşeceğinden korkup durdum. Adımlarını zorlukla atmasına karşın yanıma gelmeyi başarmıştı. Yine o iğrenç kokuyla karşı karşıyaydım.</p>

  <p>“Cevdet Bey, Antakya İhtiyat Zabitleri Cemiyeti’nin reisiydi,” dedi ihtiyar, sorumu yanıtlamak ister gibi. “Birinci Kanal Seferi’nde yanındaydım. Suriye Cephesi yarılınca beni de alıp Antakya’ya geldi. Sonra?” Hikâyenin gerisini benim bildiğimi sanıyormuş gibi yüzüme bakıyordu. Bilmiyorum, diyecekken, devam etti: “Fransızlar buraya gelip hükümet binasına bayrak çekmeye kalkışınca bombayı patlattık.”</p>

  <p>Sesi artık iyice incelmişti. Cümleleri art arda sıralayabilmek için sık sık nefes alıyordu. Anlattıklarını birbirine bağlayamıyordum, ama gözlerindeki tutku, bombayı nasıl patlattıklarını anlatırken duyduğu heyecan, ilgimi çekmişti. Kolumu uzattım. Tutunca, duvara kadar birlikte yürüdük.</p>

  <p>“Cevdet Bey beni çok severdi, ama hiç sözümü dinlemedi. Ona kaç sefer hepsini keselim diye yalvardım...”</p>

  <p>Elini havada bir bıçak yapıp boğazına koymuştu. Artık damağından sonra dili de sözcükleri eziyordu. Hikayesi bir süre alt kattan duyulan müziğin içinde cılız, incelmiş bir sesle sürüp gitti. Sonunda yeniden heyecanlanarak bağırdı:</p>

  <p>“Evlâdım. Sen de Türksün, ben de. İhsan Onbaşı’ya yardım et. Araplar açlıktan geberip gitmemi bekliyorlar. Bak...” Sözlerine ara verip yüzünü yüzüme yaklaştırdı. Gözlerinin altındaki derin kırışıklıklar şakaklarına kadar uzamıştı. “Biz bu savaşı Araplar yüzünden kaybettik. Habire arkamızdan vurdular bizi. 1330’da çölde, 1333’te Antakya’da, 1340’ta dağlarda...” Kısa bir an için durup sonra, “Dağlarda,” diye tekrarladı, “kesecektik. Bak Cemal Paşa. O kesti. Ama geç kalmıştı.”</p>

  <p>Birkaç basamak yukarıdaki koridorda açılan bir kapı sesi cümlesini bitirmesine izin vermedi. Birlikte dönüp gürültünün geldiği yöne baktık. Bir kadın, aşırı boyanmıştı, arkasında yüzünü saklamaya çalışan bir adamla koridora çıkıyordu. İhtiyar onbaşı, beklenmedik bir hareketle kolumdan kurtulup hızlı adımlarla basamakları çıkarak kadınla adamın önüne dikildi. Hepimiz şaşırmıştık. İhtiyar, bir küfür savurarak adamla kadına doğru yürüyünce peşinden atılıp aralarına girdim. Kadın güzel değildi, ama gözleri düşündüğümden de korkusuzdu. Sonunda bakışlarını kaçıran ben oldum. Aynı anda arkamda kımıldamadan bekleyen Onbaşı birden ileriye çıkarak kadının kolunu yakaladı. Bir süre, dördümüz de, garip ve gergin bir sessizliğin içinde savruk hareketlerle öne doğru sürüklendik. Önce kadının yanındaki adam kımıldadı; kadın, ihtiyarın kolundan kurtulmak için silkinirken, hızlı adımlarla kaçmaya başlamıştı bile. Şaşkınlıktan kıpırdayamıyordum. Arapça savrulan kısa, ama öfkeli cümleden sonra kadın da ihtiyardan kurtulmayı başardı. Birkaç saniye sonra, merdivenleri inerken, sanki ihtiyarı kızdırmak için inadına neşeli bir şarkı mırıldanıyordu. Şaşkınlığım iyice artmıştı. Açıklama bekleyen bakışlarla yaşlı adama döndüğümde, onu az önce olup bitenleri unutmuş, devam etmeye hazır buldum.</p>

  <p>“Bu İhsan Onbaşı, Piskaya Muharebesi’nde Fransız Albayını öldüren Deliağa çetesindeydi.” Eli göğsünü yumruklarken iyice incelen sesle yalvarışını sürdürdü: “Fransız kollarını basan bu Onbaşı’ya para ver de yemek yesin. Eski bir Osmanlı askerine yardım et.”</p>

  <p>Buradan çıkar çıkmaz yemek yemeye değil, şarap içmeye gideceğini biliyordum. Cebimden çıkarttığım paralardan elli liralık bir banknotu istedi. Geri geri yürürken, gözlerini elinde tuttuğu paradan ayırmadan, art arda teşekkürler yağdırıyordu.</p>

  <p>Bir süre, bu garip olayı ve kahramanını düşünerek koridorun ortasında hareketsiz bekledim. Her şey çok garipti. Geri dönüp odama çıkmaya karar verdiğimde otelciyle karşılaştım. Soluk soluğaydı, sanki, bütün nefesini merdivenler alıp götürmüştü ciğerlerinden. Durmadan özür diliyordu. telaşlı konuşmasının arasında, adamın ‘Deli İhsan’ diye bilindiğini söyledi. İhtiyarın anlattıklarının çoğu doğruydu. Konyalı bir Mevlevîyken on yedi yaşında Gönüllü Tabur’la birlikte Şam’a gitmişti. Cevdet Bey de gerçek bir ihtiyat zabitiydi. Ama garip olan, otelcinin daha sonra anlattıklarıydı. Cevdet Bey savaş bittikten sonra İhsan’ı bir kadınla evlendirmişti. Hikâye buraya kadar yine de anlaşılır gibiydi. Anlaşılmaz olanı, İhsan’ın evlendiği kadının Arap oluşuydu. Kadın ölünce, “İhsan Onbaşı delirmiş,” diye devam etmişti otelci. Herkese Arapları kesmeyi öğütlemeye başlamıştı. Hikâyenin en garip kişisi de Onbaşı’nın kızıydı. Söylendiğine göre kızının orospuluk yapmasına izin veriyordu Onbaşı. Otelci, “Kızının parasıyla şarap içiyor,” diye açıklamıştı.</p>

  <p>Ama ben o gece yattığım geniş yatakta, o ihtiyar delinin öç aldığını biliyordum. Çünkü kızı da bir orospuydu. Onu kızı gibi değil, orospu bir Arap kadını olarak gördüğünü biliyordum. Geç vakit dalmama yakın hâlâ düşüncelerimden o ihtiyar deliyi ve o boyalı kadını çıkarıp atamamıştım. Nedense hep o kadının, Onbaşı’nın Arap kızı olduğunu düşünmekten kendimi alamıyordum. Sonunda sabahın ilk ışıklarıyla birlikte gözlerim kapanırken, ertesi gün İskenderun’da olacağımı tekrarlıyordum kendi kendime. O geceki olay, beni bekleyen sürprizlerden ilkiydi.</p>
</body>
</html>
