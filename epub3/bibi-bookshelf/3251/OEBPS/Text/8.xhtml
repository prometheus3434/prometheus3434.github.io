<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik">14 NİSAN PAZARTESİ</p>

  <div class="sekil"><img alt="" src="../Images/sekil.jpg" /></div>

  <p class="tarih">Pavyon. Saat: 00.15</p>

  <p>Gece yarısından önce otelden çıkmış, Hasan Bey’in yazıhanesinin bulunduğu yöne doğru yürüyordum. Zeynep’ten geri dönerken kâtibi bulmak amacıyla yine aynı sokağa gitmiş, ancak belki de pazar olduğundan, büroyu kapalı bulmuştum. Gülsüm’le konuşmak için şansımı deneyerek Hasan Bey’in evini telefonla aramam ise kalın sesli bir uşak tarafından geri çevrilmişti. Gece yarısından sonra kafamdaki o kuşkuyla yalnız kalamayacağımı anladığımda, üçüncü yolu denemeye, Zeynep’in sözünü ettiği pavyona gitmeye karar vermiştim.</p>

  <p>Saat on ikiyi çeyrek geçe manavın işaret ettiği köşeyi dönüyordum. Pavyon bu sokakta olmalıydı. Havada yine soğuk, sinsi bir nem vardı; her adım atışımda öğlenki nöbeti hatırlayarak üşüyordum. Neon ışıklarıyla aydınlanan gölgeye girince durdum. Bir pavyondan çok Fransız sömürge idaresi zamanından kalmış resmi bir binayı hatırlatan, çift merdivenli, yuvarlak verandalı bir yapının önündeydim. Merdivenlerin iki tarafı kadın fotoğraflarıyla süslenmişti. İlk basamakta, kızıl saçlarının arasına beyaz gül yerleştirilmiş, işaret parmağıyla etli dudaklarından kopardığı öpücüğü üfleyen son derece güzel bir kadın vardı. Afişi okudum: Lale Ozan. Bakışları poz vermekten sıkılmış gibi soğuktu. Merdivenlerden çıkmaya koyuldum. Yukarıdan boğuk bir davul gürültüsü dökülüyordu. İkinci afişteki kadın gülüyordu. Öteki kadar çarpıcı olmamasına karşılık genç ve neşeliydi: Bahar Sinem.</p>

  <p>“Buyrun beyim.” Ses yukarıdan gelmişti. Başımı kaldırıp baktım. Kırmızı üniformalı bir teşrifatçıydı. İki adımda yanına çıktım. “Bu taraftan paşam.” Merdivenleri birbirine bağlayan dar sahanlıkta durmuş, soldaki kapıyı işaret ediyordu. “Öteki taraf yazlıktır.” Sonra yılışık bir sırıtışla dişlerini göstererek, önüne gelene tekrarladığı esprisini yaptı: “Daha yaz gelmedi. Ama Bahar’ımız ve Lale’miz içeride.”</p>

  <p>Gösterdiği kapı mavi gölgelerle kaplıydı. Dar ve sonsuz bir dehlize girecekmişim gibi ürperdim... Kısa bir yürüyüş beni geniş ve aydınlık bir antreye çıkardı. Az önceki davul sesi susmuştu, şimdi acıyla yoğrulmuş bir kadın sesinin içindeydim. Kadını görmek için kapıya yürüdüm.</p>

  <p>İçeriye girer girmez çığlığa çarptım. Kesinlikle bir şarkıdan çok, bir çığlıktı o ses. Bir süre bekledim. Kadın içerideki karanlığı bir gökkuşağı gibi saran renkli ışıkların altındaydı. Yaşı geçkindi, terden ıslanmış elbisesi dolgun vücuduna tıpkı dar gelen bir kılıf gibi, sanki zorla geçirilmişti. Sesi gırtlağından kopup tizleşirken tüylerim bir bıçak olmuş, derime saplanıyordu.</p>

  <div class="bos05"></div>

  <p><i>“Kendim ettim, kendim buldum.</i></p>

  <p><i>Gül gibi sararıp soldum.</i></p>

  <p><i>Eyvah, eyvah, eyvah...”</i></p>

  <div class="bos05"></div>

  <p>İrkildim. Bir an için kadının pişmanlık ve kahırla dolu o çığlıklarla kendi hayatını dile getirdiğini düşündüm. Eyvahlar, bir şarapnel güllesi gibi karanlığın üstünde dağılıyordu.</p>

  <p>Loşluğun içinden bir adam çıkıp yanıma gelinceye kadar masaları fark etmedim. Kadının çığlıkları boğazından yırtılan hıçkırıklara dönüşürken, şarkı coşkulu bir alkış tufanıyla sona erdi. Garsonun peşine takılmadan kadına baktım. Yarı aydınlık sahnede terden sırılsıklam olmuş kocaman bir eyvahtı sanki.</p>

  <p>Sahneden iyice uzaktaki köşede unutulmuş gibi boş duran masaya oturur oturmaz, “Konyak,” deyip garsonu savdım.</p>

  <p>Pavyon büyük bir dikdörtgenin içine sığdırılmıştı. Girdiğim kapı boyunca uzayan sağır duvar, tam karşıda, içinde sahnenin yer aldığı ve dikdörtgenin dar kenarını oluşturan duvara saplanıyordu. Sahnenin önünde, yerden yirmi otuz santim yükseltilmiş, kenarlarında cırtlak renklerin yanıp söndüğü ve iki yanı masalarla kaplı bir pist vardı. Öteki duvar ise boydan boya perdelerle kaplıydı; oturduğum masanın yanında sona eriyordu. Arkamdaki ikinci kısa duvar localarla ayrılmıştı.</p>

  <p>Salonun ortası ise masalarla doldurulmuştu; kalın kadife perdelerden yansıyan garip bir ışık, kalabalığı kızıl bir nemin buğusuyla yakıyordu. Müziği dinleyen yoktu. Birkaç masa ötede, piste yakın bir yerde, beş ya da altı Fransız gemicisi oturmuş, yüksek sesle ayrı bir şarkıyı sürdürmeye çabalıyordu. Aralarındaki kadınlardan birinin enfes bir sırtı olduğunu görebiliyordum. Birden karşıki duvarın dibindeki masalara sıralanan kadınlardan biri sivri bir çığlık savurdu. O tarafa döndüm, en az beş çift avcı göz beni bekliyordu. Gözlerimi kaçırıp önüme döndüm.</p>

  <p>Beş dakika sonra garson geldi. Masaya ısmarladığım konyağı bırakırken, tepside yeni açılmış bir sigara paketini göstererek sırıttı.</p>

  <p>“Gül Abla gönderdi.” Garson kararsızlığımı sezmişti. “Abi, eğer paketten sigara alıp yakarsan davet etmiş olursun.”</p>

  <p>Beni bir orospu tuzağına çekmek için önüme atılmış oltaya benzeyen pakete baktım. Önce Gül’ün kim olduğunu öğrenmem gerekmez miydi? Pakete uzandım, nasılsa birine sormam gerekecekti.</p>

  <p>Sigarayı yakar yakmaz masadaki kadınlardan biri ayağa kalktı. O olmalıydı. Öteki kadınlara zafer kazanmış gibi baktıktan sonra yürümeye başladı. Eteği oldukça kısaydı. Masaların arasından zikzaklı yola dalıp, arada kalçasını okşayan ellere sahte bir kızgınlıkla vurarak yaklaştı.</p>

  <p>Birkaç saniye sonra önümdeydi. Yüzü uzun bir yolu yürümüşçesine yorgundu.</p>

  <p>“Merhaba.”</p>

  <p>Yolunup inceltilmiş kaşlar, koyu kahverengiye boyanmış kalın dudaklar, gözlerinin altındaki kırışıklıklar, daha da kısalsın diye beline doğru çekilmiş bir etek. Sıradan bir kadındı. Ayağa kalkıp oturun demem gerekiyordu, ama kadın doğrulmama kalmadan, sanki daha fazla ayakta duramayacakmış gibi karşımdaki sandalyeye oturdu.</p>

  <p>“Ben Gül.”</p>

  <p>Gülerek uzattığı elini sıktım. Gülümsedikçe yorgunluğu kayboluyordu.</p>

  <p>“Zafer.”</p>

  <p>Yüzünde birdenbire yeşeren gençliğe şaşırmıştım. Kadın gözlerini yanımızda beklemekte olan garsona çevirip çabucak, “Bol,” dedi.</p>

  <p>Sonra yüzüne tekrar o gülümsemeyi asarak yeni yüzüyle bana döndü. İşte karşı karşıyaydık. Önce beni tartacak, sonra da, bütün bir gece içkiyle sürüp gidecek ve belki de bir otel odasının pis, nemli çarşafları arasında sona erecek bir sürek avını başlatacaktı.</p>

  <p>“Nasılsınız?”</p>

  <p>Bir hanımefendi gibi kibar olmaya çalışıyordu. Gülümsemesine karşılık verdim. Nasıl olsa konuşmasının bir yerinde, istese de istemese de, orospulukla hanımefendiliği birbirinden ayıran o sınırı geçecekti.</p>

  <p>“İyiyim.”</p>

  <p>“Nerelisiniz?” Sarı bir ışık yanıyordu gözbebeklerinde. “Sizi daha önce hiç görmemiştim.”</p>

  <p>“Bu şehirden, yani buralı değilim,” diye karşılık verdim.</p>

  <p>Devam etmedik. Garson yeni gelmişti. Kadın içkinin önüne konmasını bekledikten sonra kadehini kaldırıp, “Şerefe,” dedi.</p>

  <p>Ona katıldım. Güldükçe balmumu renkli yüzünde yeşerip gençleşen yüzü ilgimi çekmişti. Kadehi masaya bırakırken sordu: “Gaziantep, Mersin, Adana, İstanbul?”</p>

  <p>“Adanalıyım,” dedim.</p>

  <p>“Yalancı.” Havaya fırlattığı tiz kahkaha bir süre üzerimize yağdı. Sonra, “Hiç senin gibi sarı ve kötü giyinen Adanalı görmedim,” diyerek gülmeye devam etti.</p>

  <p>Hanımefendilikten gerçeğe geri dönmüştü. Ama yüzü düşüncelerimi yalanlamak istercesine, küçük ve şakacı bir genç kız tebessümüyle maskelenmişti. Artık daha rahat konuşabilirdik.</p>

  <p>“Ben sarışın ve kötü giyinen bir Adanalıyım,” dedim.</p>

  <p>Yine güldü. Gülerken bol kadehini masanın kenarına doğru itiyordu. Bunun garsona verilen bir işaret olduğunu hissettim. Nitekim sorudan önce yanımızda garson belirdi. Bir bol, bir de konyak söyleyip kadına döndüm. Şimdi avını yakalamak üzere olduğunu hisseden bir hayvanın bakışları parlıyordu gözlerinde.</p>

  <p>“Öteki Adanalılar gibi pamuk tarlaların var mı?”</p>

  <p>Gülümseyerek başımı salladım. Garson yine vakit kaybetmeden içkileri getirdi. Gülümsedim. Kadın kadehini uzatıp benimkine değdirdi. Karar vermekte zorluk çektiğini hissediyordum. Gözlerini kısmış, peşime düşmeye değip değmeyeceğini tartıyordu. Ama avcılığını bir başkasında deneme fırsatını bulma umudu yoktu. Sonunda sandalyesini benimkine doğru yanaştırdı.</p>

  <p>“Sen çok yalancı bir Adanalısın, ama senden hoşlandım.”</p>

  <p>Öyleyse devam edecektik. İçine, ışığın, renklerin yüzlerce tonunun, terin, yarı çıplak kadın vücutlarının, ucuz şehvetin, ayağa dikilmiş arzuların hapsolduğu iri bir su damlasına benzeyen ve her şeyi gerçeklerden ayırıp sarı bir sisin göbeğine iten bu yerde, o bir orospunun, bense Zafer’in rolünü sürdürecektik. Konyağı bulup yudumladım. Bir ara elini uzatıp bileğimi kavradı. Ona, Zafer’in buradaki serüvenini –eğer Zeynep’in dedikleri doğruysa– öğreninceye kadar katlanmak zorundaydım. Ne zaman sormaya başlamalıydım? Hâlâ elimi çekiyordu. Karşı koymadan kolumu gevşettim. Acaba Zafer’i hatırlayacak mıydı? Gözlerinde o yaşlı yüze ait, aramızda, sarı, bulanık bir sessizlik geren bir bakış vardı. Her adımını, tasarladığı tuzağa hazırlamış olmalıydı. Artık saldıracaktı.</p>

  <p>“Arkadaş olmamızı ister misin?” Dizini, vereceğim yanıtı kolaylaştırmak ister gibi bacağıma yaslamıştı. Hafifçe başımı salladım. “Burada ne kadar kalacaksın?” Omuzlarımı silktim. O anda usta ve hızlı bir hareketle elimi apış arasına çekip sıkıştırdı. Avucumdaki yanığın acıdığını söylemeyi düşündüm. Ama gözleri beni vazgeçirdi. Elimi geri çekmeyeceğimi anladığında, kulağıma eğilip, “Geceleri de beraber olabiliriz,” diye fısıldadı.</p>

  <p>Yanıt vermeden sustum. Gül, dudaklarını kulağıma yaklaştırmış, bacaklarını aralamadan hafif hafif kımıldatıyordu. Parmaklarımın apış arasındaki tere battığını, uçlarında garip duyguların büyüdüğünü hissettim. İyice usta olduğu bir oyunu seçmişti. Şimdi elbisesinin öteki kadınların aksine neden bu denli kısa olduğunu biliyordum. Avını tuzağa bu numarayla düşürüyordu. Gözlerimi bakışlarından kaçırıp ortaya çevirdim. Fransızlar masadan kalkıyorlardı. İçlerinden biri o nefis sırtı öpmekle meşguldü. O anda sahnede Çingene suratlı biri avaz avaz bir gazele başladı. Gül, bakışlarımın başıboşluğuna izin vermeyeceğini hissettirmek istercesine boğuk, basmakalıp bir şehvetle süslediği fısıltıyı kulağıma üflüyordu:</p>

  <p>“Paltonu çıkarsana.” Yüzü küsmüş gibi büzülmüştü. “Hadi ne olur, lütfen.”</p>

  <p>Parmakları kasıklarıma giden yolu açmak için paltomun düğmelerindeydi. Birden acı ve ağır bir bulantı mideme çöktü.</p>

  <p>“Üşüyorum,” dedim.</p>

  <p>“Öyleyse locaya gidelim.” Küçük bir çocuğun sesiyle nazlanıp hâlâ paltomun düğmelerini açmaya çalışıyordu. “Hadi kalk.”</p>

  <p>Elini itip hayır dememi masaya düşen iri bir gölge önledi. İkimiz de doğrulduk. Bakışlarım, önce derisi patlayacakmış gibi gerilmiş şişman bir adama, sonra yanındaki o iri gorile rastladı.</p>

  <p>“Merhaba.”</p>

  <p>Said’di. Kör Abdul’un adamı. Elimi kadının bacaklarından çekip toparlandım. Ancak Said, yanında dudaklarında patlamaya hazır bir kahkahayla zorlukla kendini tutan adamın koluna girerek belirdiği gibi çabucak uzaklaştı.</p>

  <p>“Onları tanıyor musun?”</p>

  <p>Yanıt vermeden ikisini izledim. Karşıda bir masa seçmişlerdi. Said arkasını duvara dönerek oturdu. Garsonların telaşından, itibarlı ya da korkutucu bir müşteri olduğu belli oluyordu.</p>

  <p>“Onları tanıyor musun?”</p>

  <p>Ancak ikinci kez sorduğunda Gül’e bakmayı akıl ettim. Gözlerindeki o gülümseme azraille karşılaşmış gibi kasılıp kalmıştı. Artık genç değildi. Sanki biri, görünmeyen biri, onu arkasından bıçaklamıştı.</p>

  <p>“Demek Said’in adamısın?”</p>

  <p>Hâlâ kaybolmayan, etkisini yitirmemiş kramp vardı yüzünde. Neden bu kadar korkmuştu? Birden gülmeyi, onunkine benzer kahkahaları atarak bu saçmasapan oyuna son vermeyi düşündüm.</p>

  <p>“Neden söylemedin?”</p>

  <p>Yanıt vermeye kalmadan, o garson üçüncü içkiyi getirdi. Gül bu kez bol yerine konyağa uzandı. Bolü ben içecektim. İçkiyi dudaklarıma götürdüm. Kadehteki suydu. Aldırmadan yudumladım. Artık gözlerinde avını yakalayamayacağını hisseden yorgun bir avcının bakışı vardı. Vazgeçtiğini, birkaç dakika önce apış arasına sıkıştırdığını düşündüğü o Adanalının elinden kaçıp kurtulduğunu fark ettiğini biliyordum. Ama geri dönüp uzaklaşmasına, meydanı kendinden daha güçlü bir hayvana bırakıp kaçan sırtlana benzemesine izin vermeyecektim. Hiç olmazsa Zafer’le ilgili birkaç soru soruncaya kadar yanımda kalmalıydı.</p>

  <p>“Adanalı sayılmam, ama Said’in adamı da değilim.”</p>

  <p>Said’den neden bu kadar korkuyordu? Nedenini bulmaktan vazgeçip gülümsedim, Said’i birdenbire karşısında gören birisinin korkması çok olağandı.</p>

  <p>“Yemin et.”</p>

  <p>Ettim. Ama küskünlüğü geçmemiş gibi, elini kucağımdan geri çekti. Korkusunu hâlâ yenmiş sayılmazdı. Yüzünü en az on yıl gençleştiren o gülümsemeyi bulmayı bir türlü başaramadığını hissediyordum.</p>

  <p>“Vallahi de billahi de,” diye üsteledi.</p>

  <p>“Vallahi billahi.”</p>

  <p>“Vallahi billahi, ekmek Kuran çarpsın ki onlardan değilim, de.” Aynı cümleyi onun ardından heceleye heceleye, aynı vurgularla tekrarladım. Ama istekleri henüz bitmemişti. “Bu akşam beni çıkaracak mısın?” Durakladım. Hemen ilk gece mi? Fazla zamanım yoktu, neden olmasındı. Gül sessizliğimi beğenmemiş, yeniden sızlanmaya başlamıştı: “Gördün mü, yalan söyledin işte.”</p>

  <p>“Peki,” dedim sözünü keserek.</p>

  <p>Daha sözlerim bitmeden gözlerinden iri bir alev koptu. Her şeyi kaybettiğini düşündüğü bir anda yeniden umutlanarak, yorgunluğunu yüzünden söküp atacaktı.</p>

  <p>“Sana bu gece hiç yemediğin bir ziyafet çekeceğim.” Gülümsedim. “Bak göreceksin,” diye devam etti. “Gidip Remzi’yi bulayım.” Sonra kaşlarımın bir soru için kımıldadığını fark etmiş gibi açıkladı: “Çıkacak karıların pazarlığını o yapar. Sakın sekiz yüzden fazla verme.” Ardından önemli bir hata yapmış gibi telaşla atıldı: “Aslında binden aşağıya çıkmam, ama seni sevdim. Remzi sorunca razı olduğumu söyleyeceğim.”</p>

  <p>Elini kucağımdan çekip doğruldu. Birini arıyordu. Kalabalık, kırmızı donuk bir küreye sıkıştırılmış gibi pistin etrafındaki masalarda toplanmıştı. Sahnede hâlâ o Çingene vardı, yüzünü daha da karartan ışıkların altında avaz avaz bağırmaya devam ediyordu. Sabah garip ve tedirgin edici bir sessizliğin içindeydim, oysa geceyle birlikte gürültünün göbeğine düşmüştüm.</p>

  <p>Gül’ün kalkacağını haber veren sesi düşüncelerimi böldü:</p>

  <p>“Gidip Remzi’yi bulayım. Seni Safiye Abla’ya emanet edeceğim. İçki ısmarla, sevinir.”</p>

  <p>İşaret parmağının ucunda, şişman, omuzları çökük bir kadın masaya doğru ilerliyordu. Demek Remzi’yi değil, bu kadını arıyordu.</p>

  <p>“Gel Safiye Abla.” Ayağa kalkmış ve öpmesi için kadına yanağını uzatmıştı. Safiye onu öpüp oturduğunda beni işaret ederek, “Sana emanet,” dedi.</p>

  <p>Birkaç saniye içinde devir teslim bitirilmiş, Gül uzaklaşmış, kadınla yalnız kalmıştım.</p>

  <p>“Oturun,” dedim kadına. “Ne içersiniz?”</p>

  <p>“Viski.”</p>

  <p>Sesini duyunca onu tanıdım. İçeriye girdiğim sırada o tüylerimi ayaklandıran şarkıyı söyleyen kadındı. O soru dilimin ucunda bekliyordu. Ama sormadım. Çünkü o çığlığın içinde, kendisi için yaktığı ağıt, hayatını özetleyen kahpe sonuç, orospuluğun yeryüzündeki iki bin yıllık kaderine razı oluş vardı. Yanıtı her gece eyvah diyerek vermiyor muydu?</p>

  <p>Garson gecikmeden kadının arkasında belirdi. Elindeki tepside bir viski kadehi duruyordu. Demek hep viski içiyordu. Kadın zaman kaybetmeden önüne konan içkiyi çok susuzmuş gibi hırsla boğazına devirdi.</p>

  <p>“Seni başkasının araklamasından korktuğu için beni çağırdı,” diye başladı konuşmaya. “Buradaki karılardan hiçbiri benim masamda oturan herife asılamaz.” Arkadaki dişlerinin en az yarım düzinesi altındı. İçmek için ağzını araladıkça, boğazında sapsarı, gerçeküstü bir görüntü beliriyordu. “İşemeye gitti. Hasta. Kaç kere söyledim, böbrekleri boku yedi.” İçkiyi bitirmiş, kadehi masaya bırakıyordu. “Orospu takımının midesiyle böbreği erken su koyverir.” Sözlerine garsonun getirdiği ikinci kadehi alırken ara verdi, sonra beklemeden sordu: “Paran var mı?” Başımı salladım. “Nereden buldun?”</p>

  <p>Haftalar önce bir kadından aldım, dememek için kendimi zor tuttum.</p>

  <p>“Her zaman param vardır benim.”</p>

  <p>İnanmıyormuş gibi yüzüme baktı. Ama sormaya değmeyeceğini düşünmüş olacak ki sustu. Onun gibi yaşlı ve çirkin biri nasıl olur da burada, orospu rekabeti gibi bir acımasızlığın içinde, bir pavyonda barınabilirdi? O kafamdaki sorulardan habersiz, sahnede de üzerinde olan o terli elbiseyi çekiştirip çoktan bir monoloğa dönüşen konuşmasını sürdürdü:</p>

  <p>“Habire tuvalete gidiyor. Sonra süt içiyor ve tekrar tuvalete gidiyor. Gören onu dana sanır. Her gece iki güğüm sütü deviriyor garanti.”</p>

  <p>Sonra başladığı gibi birden sustu. İkinci kadehi bitirinceye kadar serbest kalan elini koltuk altındaki tuz lekesini silmek için elbisesinde gezdirdi. Kadehi boşalınca sordum:</p>

  <p>“Bir tane daha?”</p>

  <p>Bakışlarını yavaşça üzerime çevirdi. İlk kez göz göze geldik. Suratında dayak yemiş gibi yer yer mor karartılar vardı. Kızmış mıydı? Bir yılan ıslığını andıran fısıltıyı duyunca sinirlendiğini anladım.</p>

  <p>“Bana bak ulan, sıska. Safiye hiçbir masada iki kadehten fazla içmez. Ben o ciğeri beş para etmez orospulardan arta kalan leşlere tüneyecek kargaya benziyor muyum?”</p>

  <p>“Şarkını beğendim.” Yüzündeki öfkenin yerini şaşkınlık alırken devam ettim: “Her gece söylüyor musun?”</p>

  <p>Şarkıya dayanamayacağını biliyordum. Yanaklarını şişirip derisindeki kırışıkları düzeltmek istiyormuş gibi bir süre nefesini tuttu. Bir dost kazanmıştım. Az sonra boğazına saplanan sarı bir gülümseme belirdi dudaklarından.</p>

  <p>“On dört aydır her gece. Şarkının modası çoktan geçti, eğer sıkılırlarsa hiç durmazlar, siktir ederler beni.” O parıltılı gülümsemesinin bir özür dileme olduğunu biliyordum. Elini kaldırıp yeni bir içki için salladı. Önüne döndüğünde artık gözlerimin içine bakıyordu. “Bu karıya dikkat et. Şıllık, film artisti gibi önüne çıkana âşık olur. Ya da olmuş görünür, orasını bilmem.” Sesini alçaltıp devam etti: “Böbreklerinden hasta. Orospu kısmı eskiyip hastalanınca kendini kurtaracak adam aramaya başlar.” Artık onu zorlukla duyabiliyordum. “Sanki ben aramadım mı? Aradım.” Sözlerini bitirince aldırma derecesine elini bir taş gibi havaya fırlattı. “Beni buradan kaçır dedi mi sana? Demediyse yakında der. Buradaki karılar bana doğruyu söylediğim için bozulurlar.” Yeniden susup asıl konuya döndü: “Onu götürecek misin?”</p>

  <p>Hiç beklemeden, “Hayır,” dedim.</p>

  <p>Deminden beri havada tuttuğu elini yere bıraktı. Birden bütün gerçekçiliğine karşılık yine de Gül’ü götüreceğimi söylememi istediğini hissettim. Ona baktım: Gözleri bir çift kan çanağını andırıyordu.</p>

  <p>“Sen götürürüm de. Sözünü tutmasan da fark etmez. Bu cenabetler aldatılmaya alışıktır.” Birden tüyler ürperten bir kahkaha savurdu. Bakışlarımı gözlerine çevirdim. Neden böyle bir numaraya başvurmuştu? Belki de bir orospu refleksiydi o kahkaha. “Hepsi salaktır, en akıllısı enayinin ta kendisidir. Dünyanın herifini üstlerinde görürler, yine akılları başlarına gelmez.” Durup boğuk bir sesle güldü. “İlk herif hikâyesini bilir misin?” Sesi birazdan sönecekmiş gibi iyice alçalmıştı. Tekrar mırıldanmaya başladığında yine o konuya dönmüştü. “Bence bal gibi hasta. Yakında süt içmekten ya karnı yarılacak ya da içkiden kan işeyecek. Şimdi uyuz bir beygir gibi ayaklarını açmış, böbreklerini boşaltıyordur. Var mısın iddiaya?”</p>

  <p>“Bir kadeh daha içer misin?”</p>

  <p>Bu kez karşı koymayacaktı. Elini kaldırdı. Ama indiremedi, garson için salladığı kolunu, birdenbire arkasında beliren mavi elbiseli bir kadın yakalamıştı. İkimiz de şaşırmıştık. Mavili kadın, Safiye’nin dönmesine kalmadan masaya oturmuştu bile. Aynı hızla konuşmaya başladı:</p>

  <p>“Oh ablacığım, hâlâ gelmedi.” Bana doğru bakıp baştan savma bir selam savurdu. “Ne yapacağım? Şimdi İboş beni isterse? O hâlâ ortalıkta yok.” Küçük, şımartılmış bir çocuk gibi sesini hafifçe pelteleştirerek konuşuyordu: “İboş bu akşam garanti beni çıkarır. Can da gelir ve beni bulamaz...”</p>

  <p>Onu merdivenlerde, aydınlık bir tebessümle gülen o afişte gördüğümü hatırladım. Bahar Sinem’di. Biçimli vücuduna dalmışken Safiye’nin kısılmış sesi öfkeyle yükseldi:</p>

  <p>“Höst kız. Orospu, biraz yavaş olsana. Görmüyor musun, beyefendiyle oturuyorum.” Sesindeki öfkeye hiç uymayan bir yumuşaklıkla parmaklarını genç kadının yanağına uzattı. “Daha saat bir. Herif ta Urfa’dan geliyor. Cehennemin dibi sayılır.” Bahar, bakışlarımdaki şaşkınlık ve meraka aldırmadan başını eğmiş, yüzünü Safiye’nin kısa ve kalın parmaklarına bırakmıştı. Birden garip bir duyguyla ürperdim. Safiye, Bahar’a yanıt yetiştirirken kıskanç bir erkek gibi gözlerini yüzünden ayırmıyordu. “Hem İboş’un gözü bu akşam Lale’den başkasını görmez.”</p>

  <p>Bahar yanıttan memnun olmamıştı. Yüzüne yapmacık olduğunu belli eden bir öfke asarak geri çekildi.</p>

  <p>“Aşkolsun abla, benim Lale’den ne eksiğim var?” Pembe ve biçimli kolu hâlâ Safiye’nin parmakları arasındaydı. “İboş bensiz yapamaz. İstemiyorum, ama bak göreceksin, birazdan nasıl yanına çağıracak.”</p>

  <p>Garson yanımızdan hiç ayrılmamış gibi yine araya girerek konuşmayı bir kez daha kesti. Adam masaya eğilirken üçümüz de elindeki buzlu kovaya bakıyorduk. En çabuk tepki gösteren Bahar oldu.</p>

  <p>“Şampanya!”</p>

  <p>Garson onu doğruladı:</p>

  <p>“İbrahim Bey gönderdi.”</p>

  <p>Safiye sinirlenmiş, gözlerini kısmıştı. Kısa sessizliği Bahar dağıttı. Çığlığını yenilerken şişeye atılmıştı bile.</p>

  <p>“Demedim mi?” Safiye’ye çevirdiği bakışlarında saldırgan bir zafer sevinci yanıyordu. “İşte. Gördün mü?”</p>

  <p>Ama sürpriz bitmemişti. Garson genç kadının düzensiz bir rüzgârı andıran neşesini söndürmekten memnunmuş gibi gülümseyerek kovayı önüme doğru itti:</p>

  <p>“Zafer Bey’e.”</p>

  <p>Daha garsonun sözleri sona ermeden ikisinin de irkildiğini hissettim. Şaşırmıştım. Kovayı yana çekip sordum:</p>

  <p>“İbrahim Bey kim?”</p>

  <p>Garson soruya hazırlıklıydı. İşaret ettiği tarafa baktım. Az önce Said’in yanında gördüğüm o şişman adamı gösteriyordu. İboş ya da İbrahim Bey, Said’le, biraz önce şarkı söyleyen Fransız gemicilerinin masasında oturan o kadının arasındaydı. Üçü de ateşli bir konuşmanın içindeydiler; çevrelerinde olup bitenlerle ilgilerini kesmişlerdi. O sırtı çıplak kadını nereden tanıyordum? Sorunun yanıtını aramama kalmadan Bahar’ın elini hissettim. Sonunda masada oturduğumu hatırlamış, yüzüne iliştirdiği yapmacık bir tebessümle bu kez de bana doğru eğilmişti.</p>

  <p>“Hadi açsana.”</p>

  <p>Yanıtı benim yerime Safiye verdi:</p>

  <p>“Siktir git orospu!..” Tepkinin aşırılığı Bahar’ı da en az benim kadar şaşırtmıştı. Safiye ikinci kez bağırıncaya kadar yardım isteyen gözlerini benim üzerimden ayırmadı. “Sana defol dedim, kancık. Hem Urfa’dan herif ayartırsın, hem başkasına kuyruk sallarsın.”</p>

  <p>Bahar, direnmeyecekti. Safiye’nin öfkesinden yılmış gibi onu üçüncü kez bağırtmadan masadan kalktı. Kısa bir süre biçimli vücudunu, ince belini izledim. Safiye’nin hâlâ öfke kokan sesi beni geri çağırdı:</p>

  <p>“Güzel karıdır, ama Lale’yle bol ölçüşemez.” Sonra sormama kalmadan başını yana devirip garip bir işaret yaptı. “Said’le İboş’un masasındaki karı. İnsanın iliklerini yakar.” Sesinde hem Bahar’ın, hem de Lale’nin tadına bakmış bir erkek zevki sallanıyordu. “Bahar seni ikinci sınıf mal sandı. Salak karı.”</p>

  <p>“İkinci sınıf mal mı?”</p>

  <p>“Lale’yle, Bahar, İboş gibi birinci sınıfları yerler... Seni ikinci sınıf sanıp yüz vermedi. Ama şampanya...” Sesinin artık sahnedeki o tüyler üpreten çığlıkla bir benzerliği kalmamıştı. Dudaklarından art arda boğuk kahkahalar yükseliyordu. “Said’i tanıyorsun, değil mi? Suratında midesi bulunan birinin bakışı vardı. “O karı alıp satan godoşlarla ne işin var senin?”</p>

  <p>“Bir rastlantı,” dedim.</p>

  <p>“Sakın karı alıştıran pezevenklerden olmayasın?” Bu kez ben güldüm. “Gül, Said’i tanıdığını biliyor mu?”</p>

  <p>Gözlerinde de Gül’ün Said’i gördüğünde yüzünde beliren o korku vardı. Birden Said’in Gül’e ne yaptığını öğrenmek için dayanılmaz bir istek duydum. Ama Safiye, karşı masadan yükselen çığlıklarla meşguldü. Yana döndüm; gülen Lale Ozan’dı. Safiye, boğazına takılan bir balgamı tükürür gibi öfkeyle titreyen bir sesle atıldı:</p>

  <p>“Orospu! Aygır görmüş kısrak gibi kişnemeyi de ne iyi becerir. Seyret bak, kaltak İboş’u nasıl yolacak.”</p>

  <p>Gözlerimi kalabalığın üstüne kızıl bir şal gibi örtülen o buğuya daldırarak Lale’yi aradım. Hâlâ gülüyordu.</p>

  <p>“Eski numara.”</p>

  <p>En az yirmi çift göz Safiye’nin eski diye nitelendirdiği numarayı seyrediyordu. O şişman adam, önündeki şampanya kovasından aldığı buzu, büyük bir dikkatle kadının çıplak sırtında dolaştırıyor, sonra kadının birbiri ardından savurduğu kahkahaları duymuyormuş gibi, masanın üstüne yığdığı kâğıt paraları göğsüne sıkıştırırken, diliyle ıslattığı sırtı kuruluyordu.</p>

  <p>“Sürtük.” Ona döndüm. Gözleri küçülmüş, sanki iki küçük noktanın içine sığmıştı. Biraz sonra böbreklerine vurulmuş gibi sıçrayarak doğruldu. “Anam avradım olsun üçü de aynı yatağa giriyorlar. Sonunda Said’in...” Cümlesinin ardını getirmeden sustu. Uzattığım sigarayı yüzüme bakmadan aldı. “Öf, nerede kaldı bu Gül orospusu?”</p>

  <p>“Arkanda,” diye karşılık verdim. “Geliyor.”</p>

  <p>Bekçilik görevinin sona erdiğini hissedip rahatlamış gibi derin bir nefes alarak doğruldu. Gözleri toplandığı o küçük noktalardan dışarıya taşmıştı. Yeniden konuşmaya başlamadan önce sahnede oynayan dansöze küfredip kulağıma doğru eğildi.</p>

  <p>“Said’den bahsetme ona.” Ayağa kalktı. “Şampanyayı senin için getirttim de.” Gül yanımıza gelince geriye dönüp gülümsedi. “Al kız. Nah adamın, bıraktığın gibi sapasağlam. Hem bak, sana ne ısmarladı.”</p>

  <p>Gül önce durakladı, sonra –masanın üstünde duran kova, ısmarlanan şeyin ne olduğunu açıklıyordu– yalnızca tecrübeli bir orospunun atabileceği bir çığlıkla şişeye uzandı. Safiye’nin gözlerinde belli belirsiz bir sevinç parıltısı vardı. Şampanyayı ısmarladığımı söyleyeceğime inanmamış, haberi kendisi vermişti.</p>

  <p>“Abla, ne olur sen de bizle iç.”</p>

  <p>Safiye, gözlerini benimkilerden ayırmamıştı; sanki birden vazgeçeceğimi, oyunbozanlık edeceğimi düşünüyordu. Bakışlarımızı Gül’ün bir işaret fişeği gibi havaya savrulan eli kopardı birbirinden. Garsonu çağıracaktık.</p>

  <p>Az sonra her şey hazırdı; şişe törenle yere indirilmiş, mantarı tutan tel ise koparılmak üzereydi. Gül’ün işaretini boğuk bir patlama sesi izledi. Safiye’nin çığlığıyla birlikte mantar tavana, köpükler ise masaya sıçradı. Birden çevredeki bütün bakışların üzerimize çevrildiğini hissettim. Said karşıdaki masada kadehini kaldırmış, selam veriyordu. Gözlerimi yanındaki kadına, Lale Ozan’a çevirdim. Bakışlarında bütün bunlar Gül için değer mi diyen kocaman bir şaşkınlık vardı. Onun da kaçıncı sınıf bir mal olduğuma karar veremediğini fark edebiliyordum.</p>

  <p>“Sağ ol, sevgilim.”</p>

  <p>Elime tutuşturulan şampanyayı bir solukta içtim. Said bana, Gül gibi ikinci sınıf bir orospuya, birinci sınıf bir hanımefendi gibi davranma fırsatı vermişti. Ama bu davranışın bir dostluk belirtisinden çok, Kör Abdul’un yanında kızkardeşini geri çevirdiğim için etmekte geç kaldığı bir teşekkür olduğunu biliyordum.</p>

  <p>Elime dolu bir kadeh iliştirilince bekletmeden boşaltıp geri verdim. Üçüncü kadehi alırken artık aylar önce o kumsalda adam öldürdüğüm günün sabahındaki kadar sarhoştum.</p>

  <p><i>“For your health,”</i><a href="../Text/dipnot.xhtml#Footnote0003" id="Feedback0003"><sup>[3]</sup></a> deyip kadehi kaldırdım. Bakışlarım Gül’ün etli dudaklarına rastladı. Çağrıyı Türkçe olarak yeniledim: “Sağlığınıza.”</p>

  <p>İkisi de şaşırmıştı. Safiye kadehi masaya bırakıp kalkarken, “Demek Fransızca da biliyorsun,” diyerek gülümsedi. Hoş bir süprizle karşılaşmışçasına memnundu. “Bahar’a söylersem sevinir.”</p>

  <p>Sonra İngilizce diye düzeltmeme, Bahar’ın neden sevineceğini sormama kalmadan, tıknaz vücudundan umulmayacak kadar hızlı adımlarla uzaklaştı. Onu izlerken başımın döndüğünü hissettim. Sarhoş oluyordum.</p>

  <p>“Bahar masaya geldi mi?” Gül’e döndüm. Yüzünü boyamıştı; gülmediği anlarda yorgun bir kadından farkı yoktu. Bunu ona söylemeliydim. Öfkeliydi: “İçki ısmarladın mı o şıllığa?” Yanıt vermediğimi görünce küfrü bastı: “Pis karı, Safiye’nin kıçının dibinden ayrılmaz.” Ona ikinci sınıf bir mal olduğumu, Bahar’ın benimle ilgilenmeyeceğini haber vermeliydim. Ama beni dinlemeyecek kadar sinirliydi. Nitekim konuşmama izin vermeden, birden Bahar’ın canına okuyacak bir sırrı verecekmiş gibi bana doğru eğildi; kulağımı arıyordu. “Safiye var ya, o Bahar şıllığıyla...” Gözlerimi şaşırmış gibi açtım. “Vallahi. Otelden çekip evine aldı onu. Kime istersen sor. Zaten herkes, Safiye’nin Bahar gelmeden önce Lale’yle kaldığını biliyordu. Ben gözümle gördüm.” Bu kez anlattıklarını ilgiyle dinlemeye niyetliydim. “Ama Lale bir herif bulur bulmaz Safiye’ye yol verdi. Birkaç yıl önce. Safiye az kalsın bıçaklayacaktı onu. O olaydan hemen önce, her gece dışarıya çıkıyor diye Remzi’ye etmediğini bırakmadı. Zaten Lale de erkekleri sevmez, ama paralarını iç etmeyi iyi bilir.”</p>

  <p>Sonunda yüzüme çöken gölgeleri fark edip, heyecanla sürdürdüğü konuşmayı başlattığı gibi sinirli bir el hareketiyle bitirdi.</p>

  <p>Elindeki kadehi alıp boğazıma boşalttım.</p>

  <p>“Remzi nerede?”</p>

  <p>Daha sorum bitmeden yüzü aydınlanmış ve gençleşmişti. Birden böbreklerinin hasta olup olmadığını sormayı düşündüm. Gözbebeklerindeki gülümseme, yüzünden yılları sile sile büyüyordu.</p>

  <p>“Birazdan gelecek.” Ara vermeden Remzi’yi anlatmaya koyuldu: “Eskiden bu pavyonun sahibiymiş, Safiye’nin de dostu. Sonra kumarda hem Safiye’yi, hem de pavyonu, Abduş diye kör adamın birine kaptırmış.” Artık Said’in neden efendi olduğunu anlayabiliyordum. “Şimdi başgarson. Gece çıkacak kızların pazarlığını da o yapar.”</p>

  <p>Tombul bir zenciye benzeyen dansöz o berbat dansı ve patırtıyı bitirmişti. Işıklar yanınca bakışlarımı Said’in masasına çevirdim. İboş’un eli şimdi Lale Ozan’ın göğsündeydi. Gül, avucuma yeni bir kadeh tutuşturunca karşı koymadan içtim. Karşıda Lale Ozan, bayılmak üzereymiş gibi başını geriye atmıştı. O dev adamın parmakları, göremiyordum ama belki de göğüslerinin uçlarını eziyordu. Az ötede kalabalığın içinde Bahar’a rastladım. Terli ve sarı suratların arasında bir tutam gökyüzü gibi masmaviydi. Aynı anda ışıklar yavaşça karardı. Gözucuyla Said’in masasına baktım. Lale Ozan can çekişiyordu. Titredim. Kirpiklerim kapanıyordu, sanki Ferda’yla birlikteydim, çırılçıplaktı ve parmaklarım o nefis göğsünü parçalıyordu.</p>

  <p>“On iki yaşında bir kızı var. Remzi’den mi bilmem?”</p>

  <p>Artık onu dinlemiyordum. Yavaş yavaş sönen ışıkta Lale Ozan’ı seyrediyordum. Karanlık, çok geçmeden onu kirpiklerimin ucunda titreşen solgun zerreciklerden silip attı. Neden sonra sahnedeki ışık Said’in masasına döndüğünde, Lale Ozan’ın o adamın parmaklarından kurtularak pistte iri bir damla gibi kıpırdayan ışığa doğru yürüdüğünü fark ettim. Baterist mikrofona eğilmiş bağırıyordu:</p>

  <p>“Sayın seyirciler, şimdi güneyin ve programımızın büyük yıldızı, ses ve beyazperde sanatçısı, pavyonumuzun güneşi...” Sesini uzatıp son kez haykırdı: “Biricik Lale Ozan’ımız!”</p>

  <p>“Hıh,” dedi Gül, “perde sanatçısıymış. Bir tek filmdeki üç saniyelik rolle sanatçı olunur mu?”</p>

  <p>Lale Ozan’a döndüm. Onu ilk kez gördüğümde düşündüğüm her şeyin doğru olduğuna yemin edebilirdim. İçten pazarlıklı, kurnaz ve güzel bir kadın. Caz bu kez başladığı parçada son derece dikkatliydi. Saçlarının kızılına uyan, son derece dar, leylak rengindeki elbisesinin askısını düzeltip kalabalığı, alkışlara alışık bir tebessümle süzdükten sonra şarkıya başladı. Hayal kırıklığına uğramıştım. Sıradan, özelliği olmayan, hafif boğuk bir sesi vardı. Üstelik de kötü bir parça seçmişti. Az sonra müzik birdenbire hızlandığında yanıldığımı fark ettim. Sesi sıradan bir sesti, ama ya vücudu? Kıvrak hareketlerle bir yılan gibi bükülüp eğiliyordu. En küçük adımın bile hesaplandığını hissediyordum. Geriye doğru kaykılınca vücudunu saran ince kumaşın altında başka bir şey olmadığı anlaşılıyordu, yana dönüp ayaklarını birbirinden ayırdığında elbisesindeki uzun yırtmacın, bacağını beline kadar açığa çıkaracağını biliyordu. Boynundan başlayıp elbisesine sızan ince teri eliyle silmek istediğinde göğüslerinin diriliğini fark ediyorduk. Güzelliğini basitliğinin ardına gizlediği süprizlerle çarpıcı hale getirmeyi öğrenmişti.</p>

  <p>Çok geçmeden sahnenin iki yanından birini izleyen küçük patlamalar yükseldi. Şampanya. Bütün kadınların kahrolduğunu hissediyordum. Gül düşüncelerimi okumuş gibi kolunu çekti. Ona döndüm, küskün bir sesle:</p>

  <p>“Remzi geliyor,” diye mırıldandı.</p>

  <p>Lale Ozan’a dalıp ondan uzaklaşmama alınmış, sönmüş, solgun bakışlarla karşı karşıyaydım. Özür dilememe, masaya yaklaşan adam engel oldu. Remzi, kısa boylu, duglas bıyıklı, topal bir adamdı.</p>

  <p>Hepimizden önce Gül başladı söze:</p>

  <p>“Remzi Ağabey...” Gözlerimi Lale Ozan’a çevirmemek için zor tutuyordum kendimi. “Bu akşam...” Yavaş ve sakin bir sesle, elinden geldiğince kibar olmaya çalışarak konuşuyordu. Tekrar hanımefendi rolüne dönmüştü, “Bu bay, bu gece benimle olmak istiyor. Seni...”</p>

  <p>Remzi bu numarayı yutmadığını göstermek istercesine kaba ve sert bir biçimde Gül’ün sözünü kesip bana döndü:</p>

  <p>“Bin iki yüz; taksi ve otel sana ait.”</p>

  <p>“Kabul,” dedim. İkisi de şaşırmıştı. Gül sekiz yüz lirayı hatırlatmak için dizini bacağıma uzatmaya davrandı. Remzi’nin suskunluğunu fark etmemiş gibi Gül’e baktım. “Anlaştık, seni yarım saat sonra kapıdan alırım.” Ona aynı gecede ikinci kez birinci sınıf orospu gibi davranılması aklını başından almıştı. “Haydi git, üstünü değiştir.”</p>

  <p>Gülerek, on yaş gençleşmiş bir yüzle uzaklaştı. Sıra Remzi’deydi. Hesabı isteyip başımdan savdım onu. Uzaklaşırken budala diye düşündüğüne emindim.</p>

  <p>Şimdi Lale Ozan’la geçecek yarım saatim ve bitirilmeyi bekleyen yarım şişe şampanyam vardı.</p>

  <p>Remzi ikinci kadehin sonuna yetişti. Şaşkındı. Attığını sandığı, ama tadını çıkaramadığı o dört yüz liralık kazığı düşündüğünü biliyordum. Bu kez saygılıydı.</p>

  <p>“Hesabı Said Bey ödemiş paşam,” dedi.</p>

  <p>Budalalığına gülmemek için zor tuttum kendimi...</p>

  <p><br /></p>

  <p class="tarih">Saat: 02:20</p>

  <p>On beş dakika sonra şişenin dibindeki şampanyayı da bitirip kalktım. Gül’ü, başım iri daireler çizerek dönerken, aşağıdaki serinliğin içinde beklemeye karar vermiştim. Masaların arasına çizilmiş kesik bir çizgiyi andıran geçitten antreye, sonra da merdivenleri inerek sokağa çıktım. On dakikam daha vardı. Ve on dakika, bir sigara yakıp karanlık sokağı adımlamama yetecek kadar uzun bir süreydi. Sigarayı aleve uzatıp yürüdüm. Saatler sonra yeniden sessizlikle baş başaydım. Gül, Safiye, Bahar, Lale Ozan? Bu kadınlar Zafer’i bulmama yardım edebilecekler miydi? Yoksa her şey buradaki gibi sürecek ve yarına başımda bir şişe şampanya ağrısıyla mı girecektim? Kişileri çoğaldıkça bilinmeyeni artan ve çözülmez bir biçimde dolaşan bir oyunla karşı karşıya olduğumu hissediyordum. Birden okuldaki Başmuavin Mac. Intosh’u hatırladım, “Kaderini Zafer’inkinden ayır,” derken. Ayıracaktım, kaderim bu şehirdeki düğümün çözülmesiyle birlikte Zafer’den kurtulacaktı. Sonra...</p>

  <p>Yan sokaklardan birinden başıboş bir nara yükseldi. Saate baktım. İkiyi yirmi beş geçiyordu. Geri dönmeliydim. Bir labirente benzeyen dar sokağa saptım. Sabaha kadar Gül’e katlanmak...</p>

  <p>“Dur!”</p>

  <p>Durduğumda belimde bir basınç vardı ve duvara savrulmuştum. Bıçaktı. Biri belime bıçak dayamıştı. Sinsi bir panik hızla bacaklarıma indi. Bağırmamak için dudaklarımı ısırdım. Aynı ses ikinci kez emretti:</p>

  <p>“Dön!”</p>

  <p>Yavaşça, arkamdaki sinirli sesin sahibini telaşlandırmamaya çalışarak döndüm. Oyunun ve gecenin son kahramanı karşımdaydı. Caddeden kıvrılarak karşımdaki yüze kadar ulaşmayı başaran cılız ışıkta adama baktım. İnce, uzun, son derece yakışıklı bir surattı gördüğüm. Arap olduğuna yemin edebilirdim. Adam onu seyretmemi önlemek ister gibi bıçağı boğazıma kaldırdı.</p>

  <p>“Git buradan! Eğer gitmezsen seni öldüreceğim.” Dediğini yapmayacağımı söylemişim gibi, gözlerini ince bir öfke yakıyordu. İnanılmayacak kadar tutkulu gözleri vardı. Bozuk şivesiyle tekrar uyardı: “Git!” Araya birkaç Arapça kelime sıkıştı. “Git!”</p>

  <p>Ardından bıçağın ucu derime girdi. Bakışlarımı gözlerinden ayıramıyordum. Sanki bir çift kara mıknatıs beni gözbebeklerinin içine hapsetmişti. Boğazımdaki acı artınca kirpiklerimi kapadım. Ona korkmadığımı, ölüme aldırmadığımı söylemeliydim.</p>

  <p>“Zafer nerede?” diye fısıldadım.</p>

  <p>Yan taraftan bir ses yükseldi. Şaşırmıştı. Bir an bıçağı boğazımdan çekeceğini düşündüm. Az önceki sarhoşun narası bu kez daha yakından gelmişti.</p>

  <p>“Zafer sen değil misin?”</p>

  <p>Sonra tek söz etmeden geriye dönüp onu kovalamanın boşuna bir çaba olacağını göstermek istercesine hızlı adımlarla uzaklaştı.</p>

  <p>Ayak sesleri işitilmez olduğunda gecenin ortasındaydım ve sanki hâlâ o bıçak batıyordu boğazıma.</p>

  <p>Dar sokaktan çıkıp pavyonun önündeki aydınlığa vardığımda Gül’ü beni beklerken buldum. Yüzünde onu gençleştirmeye yarayan tebessümün yerini korku almıştı. Beni görmesine rağmen, karşısına geçip elimi uzatıncaya kadar gülümsemedi. Sanki bir an fikir değiştirdiğimi ve onunla bir geceyi bitirmeyi göze alamayacağımı sanmıştı.</p>

  <p>Koluna astığı bavula benzeyen çantasıyla arabaya binip otele doğru yola çıktık. Başım zonkluyor, şampanya ağrısı gözlerimi yokluyordu. Şehir, karanlığın her şeye gebe olduğu o esrarlı saatte, ince ve arada bir araba gürültüleri, şilep naraları Payas’tan yükselen ani düdük sesleriyle dalgalanan bir sessizliği örtmüştü üzerine. Otelin önünde durduğumuzda saat üçe çeyrek vardı. Kimseye rastlamadan odaya çıktık.</p>

  <p>Açılan kapının arkasında bir mezar karanlığı bekliyordu bizi. Beklemeden içeriye girdim. Gül sanki korkmuştu ve çiğ ışığı bir yağmur gibi üzerimize boşaltacak düğmeyi arıyordu. Yatağa uzanıp gözlerimi yumdum. Artık şakaklarımdaki o hafif vuruşların yanı sıra, büyüyen ve büyüdükçe dal budak salan bir sıkıntı vardı yüreğimde. Ferda’dan sonra bir kadına katlanacak olmam garip, garip olduğu kadar da ikircikli bir tedirginliğe itiyordu beni.</p>

  <p>Vakit çoktan gece yarısını geçmişti ve Gül yatağın ucunda beni seyrediyordu. Derin bir nefes alıp kirpiklerimi araladım. Işık sönmüş, perdeler aralanmıştı. Dışarıdaki sokak lambasından yansıyan cılız ışıkta birbirimizi seçebiliyor, ama gözlerimize kazınan umudu ya da hesaplılığı göremiyorduk. O soyunmuş ve çıplaktı, bense kımıldamadan yatıyordum. Her şeyi ona bıraktım. Beni soymasına, üzerimdekileri çıkarmasına izin verdim. Birkaç dakika sonra yanıma oturduğunda yatakta bir ceset gibi hareketsizdim.</p>

  <p>“Göreceksin,” dedi. “Sana şimdi öyle bir ziyafet çekeceğim ki.”</p>

  <p>Ziyafeti görmek istemiyordum. Ankara’dan ayrıldığımdan beri geçen onca geceden sonra, ilk kez Ferda’nın sıcaklığını arıyor, etlerimize damgaladığımız o acıları özlüyordum. Özlemi, uzaktan uzağa duyulan, kahredici bir sıla şarkısı gibi içime çöküyor ve ben kendime neden onunla kalmadığımı sormaktan korkuyordum.</p>

  <p>Gül, düşüncelerimden habersiz elini uzattı. Oysa ben gözkapaklarımın arasında titreşen karanlıkta hâlâ Ferda’yı görmek için yanıp tutuşuyordum. Ama ne içtiğim onca içkinin, ne de karanlığın yararı oldu. Yanımdaki kadın Gül’dü ve o anda bütün hayatı boyunca önünde hep gergin ve geçirimsiz bir duvar gibi uzanan çaresizliğinden kurtuluşunu, kasıklarımla apış arasına attığı düğümde aradığını biliyordum. Sanki hasta ve umutsuz bir orospu değil de, yalnızca o gece için bir bakireydi.</p>

  <p>Dakikalar sonra tiz bir çığlık kirpiklerimdeki bağı koparıp attı. Gözlerimi açtım. Gül’dü. Gövdesini dayadığı kolları şiddetli bir fırtınada kırılan iki uzun direk gibi dirseklerinden bükülmüş, göğsüme yığılmıştı. Gözbebeklerinde inanmadığını haykıran bir şaşkınlık vardı. İnanmasa da o andaki gerçek bakışlarında yansıyan o garip düşünceydi: Peşinden koştuğu zevke çabucak ulaşan müşteri o, orospuysa bendim. Birden utandım. Bakışlarımı omuzlarından, gölgelerle kaplı göğüslerine süzülen ter izlerine kaçırdım.</p>

  <p>Sonunda, “Beğendin mi?” diye umutsuz bir fısıltıyla konuşmayı denedi.</p>

  <p>Kirpiklerimi açıp kapadım. Ama onu aldattığımı, müşterisini memnun etmek isteyen bir orospu gibi yalan söylediğimi gizlemeyecek kadar yakınındaydım. Yine de inanmak zorundaydı. Safiye’nin ertesi gece yarısı söylediği gibi, o inanmaya mahkûm bir orospuydu. Üzerine ince bir gelinlik gibi geçirdiği kurtuluş umudunu parçalamıştım. Sigarayı uzattım. Gözlerinde küçük bir damla belirip kaybolurken dudaklarından çaresizliğini ele veren sessiz bir inilti döküldü. Bir an için onun da kurtulmayı bekleyen, herhangi bir kadından farksız olduğunu düşündüm. Çok yakınımdaydı. Gülmesini, gençleşmesini istiyordum. Elimi kaldırıp saçlarına dokundum. Orospu da olsa o da bir kadındı ve bu gece benim gibi onun da bir yalana ihtiyacı vardı. Hele gözleri; beni aldat, diye haykırıyordu.</p>

  <p>Yarım saat sonra gözlerimi açtığımda yatakta yalnızdım. Hâlâ başım dönüyor ve ağır bir pişmanlığın altında eziliyordum. Giyinip pencereye doğru yürüdüm. Gökyüzündeki yıldızlar insanı korkutacak kadar çoktu. Bir sigara buldum. Kibritin alevi camı delip –körfezin kıyısında demirleyen şileplerden dökülen ışıklarla sınırlanmış– denizin karanlığında ikinci kez yansıdı. Bakışlarımı dağa doğru çevirdim. Kör Abdul’un gökyüzüne asılmış gibi duran o ışıkların birinin içinde olduğunu biliyordum. Gece, o akşamüstünden beri hiçbir şeyin değişmediğini hatırlatıyordu. Zafer hâlâ kaybolmuş bir gölgeydi, bense, beni gerçeğe götürecek yalanlarla boğuşuyordum. Geriye döndüm. Gül elindeki bardakla banyodan çıkıyordu. Suçüstü yakalanmış gibi ürperdim. Giyinmişti, elindeki bardakta süt vardı. Safiye’nin sözlerini hatırladım.</p>

  <p>“Süt?”</p>

  <p>Yüzü sararmış, sanki daha da küçülmüştü.</p>

  <p>“Evet,” diye gülümsedi, “İster miydin?”</p>

  <p>Safiye’nin sesi, “Hasta, yakında kan işeyecek,” diye tekrarlıyordu kulağıma. Orospuluğuyla hastalığını uzlaştırmayı başarmıştı. Böbreklerindeki ağrı ona güldüğünde güzelliğini ortaya çıkaran bir yüz bağışlamıştı. Titrek adımlarla ona doğru yürüdüm.</p>

  <p>Ona sarılmama, şampanya ve birkaç kadeh konyakla büyüyüp beynimi uyuşturan o duygusallık mı neden olmuştu? Bilmiyordum? Ama aynı gecede, gerçekle iki kez karşılaşmış ve üst üste iki kez çarpılmıştım. Hem boğazıma bıçağı dayayan Arap, hem de Gül, ikisi de birer gerçekti.</p>

  <p>Küçük bir kıza sarılır gibi kucakladım onu. Omuzları çıplak ve terliydi. Şaşırmıştı. Ama birkaç saat önce avlamaya çalıştığı adamdan farklı birisiyle karşı karşıya olduğunu anlaması için çok kısa bir süreye ihtiyacı vardı. Nitekim daha dudaklarımı kımıldatmadan bardağı bırakıp kollarını belime kelepçeledi. Hastalağını, Said’in ona ne yaptığını sormamak için dilimi ısırdım. Bakışları gözlerimi bulunca belki de birkaç hafta sonra sunacağı daveti hiç beklemeden önüme sürdü:</p>

  <p>“Beni götür buradan.” Karşılık vermeden yatağa oturdum. Hastaydı, koyu ve acımasız gölgeler, gözlerinin altına derin çukurlar oymuştu. Yaşını bulmaya çalıştım. Yirmi beş? Hayır, en az otuzunda vardı. “Gidelim buradan, kocam ol benim. İkimize de yetecek kadar param var.” Yanıt beklemeden çantasına doğru koştu. Geri döndüğünde elinde kırmızı, küçük bir defter vardı. “Bak bankadaki paralarım. Manisa’da bir dairem, İstanbul’da bir dükkânım var.”</p>

  <p>Olur dememi beklediğini biliyor, soluk almadan yüzünde dalga dalga esen korku fırtınasını izliyordum. Sanki geleceği, o kırmızı defterle, dudaklarımdan dökülecek sözlere bağlıydı.</p>

  <p>Ellerine baktım. Göğsümdeki parmakları soğukta unutulmuş bir kedi gibi kesik kesik titriyor, yüreğimdeki acımaya açılan kapıyı arıyordu. Banka cüzdanını alıp, “Olur,” dedim.</p>

  <p>Vücudu şiddetli bir kasılmayla titredi. Gözlerinden fışkıran gülümseme, korkusunu, yaşının on yılını silerek genç bir kadın çehresi yaydı gözlerimin önüne.</p>

  <p>“Zamanı gelince sana haber veririm. Sen yalnızca sağlam bir taksi bul.”</p>

  <p>Kalın üst dudağı heyecanla gerilmiş, dar, terli burnunu yukarıya doğru itmişti. Yanakları sanki teninin içinden yayılan bir ışıkla aydınlanıyor, ince mavi damarları garip bir şeffaflığın içinde şakaklarına doğru uzanıyordu. Soluk almak için durakladıktan sonra yeniden söze başladığında önemli bir sırrı açıklıyormuş gibi Manisalı olduğunu söyledi.</p>

  <p>“Manisa’da iki ay kalırız, sonra ver elini İstanbul. Bizi Manisa’da aramak kimsenin aklına gelmez.”</p>

  <p>Hayat hikâyesini anlatmaya başladığında sütünü bitirmişti. Banka cüzdanının sayfaları arasına sıkıştırılmış reçetelere baktım. Gerçekten hastaydı. Yatağa oturduk, ikimiz de tükenmek üzere olan mumlar gibi yorgunluktan titriyorduk. Ama onu dinlemek zorundaydım.</p>

  <p>“Manisa’dan kaçırdılar beni. Amerika Başkanı Kenedi’yi öldürdükleri gün.” Ona inanmıyordum, gözlerindeki parıltı kendi isteğiyle kaçtığını ele veriyordu. “On altı yaşındaydım.” Yeniden süt içmek ister gibi biraz önce boşalttığı bardağı almıştı eline. “Gaziantep’te kart bir herif bozdu beni. İki yıl orada kaldım, arkasından Kuveyt’e gittim. Çok güzeldim. Araplar bana bayıldılar. 1968’de Beyrut’a, Lido Kulübe geçtim. İstanbul’daki dükkânla, Manisa’daki evi orada tanıdığım biri aldı. Ne günlerdi, o adamla İstanbul’a gitmeyi düşünmüştük.”</p>

  <p>Sonra sustu. Beyrut’tan İskenderun’daki bu batakhaneye nasıl düştüğünü anlatmak istemediğini hissettim. Ayağa kalktı. O anda sordum Said’in ona ne yaptığını. Titreyerek geri döndü. Yüzüme sanki olanları biliyormuşum gibi hınçla bakıyordu. Sonra saçlarını toplayıp kulağının arkasındaki derin ve çirkin bıçak yarasını gösterdi.</p>

  <p>“Kulağımı kesecekti, kaçmak istedim diye.”</p>

  <p>Zafer’le ilgili sorulara başlamak için sinir krizini anlatmasını beklemem gerekti. Onu tanımıyordu. Tanımı ayrıntılarla genişlettikçe başını sallıyor, “Böyle bir adam gelseydi mutlaka hatırlardım,” diye yanıt veriyordu.</p>

  <p>Adının Ayhan olduğunu, bana burada olduğunu yazdığını söyleyince bir an kuşkuyla durakladı. Sanki kendisinin dışındaki bir olayın içinde, önemsiz bir rolü oynadığını fark etmiş gibi telaşlanmıştı. Pavyondaki kadınlardan birinin üç, üç buçuk yıl önce bir ara, haziran ayında Soğukoluk’a gidip gitmediğini sordum. Gülerek yanıt verdi:</p>

  <p>“Gece çıkan kadınların yarısı Soğukoluk’a, öteki yarısı da Arsus’a gider.”</p>

  <p>Sabah, pelerine benzeyen uzun ve bol kumaşı omuzlarına yerleştirmesine yardım ederken çoktan pişman olmuştum. Başımın ağrısı geçmişti, ama omuzlarım anlamsız bir gecenin ağırlığını yüklenmişti. Merdivenlerden inerken neşeliydi, sık sık, anlamlı anlamsız gülüyordu.</p>

  <p>Onu kapıya kadar geçirdim. Caddeye çıkıp onu beklemekte olan arabaya bindi. Geri döndüm. Beatrice karşımdaydı.</p>

  <p><i>“Here it is, tired flying horse.”</i><a href="../Text/dipnot.xhtml#Footnote0004" id="Feedback0004"><sup>[4]</sup></a> Elini, bileğindeki bileziklerin şıngırtısıyla birlikte uzatmıştı. “Gelin; iki gündür neredeydiniz?”</p>

  <p>Onu unutmuştum. Elini sıktım. Saçları ensesinde toplanmıştı. Yine o ağlamaya hazır gözleri, zayıf ve köşeli yüzü, abartılarak boyanmış ince dudaklarıyla karşımdaydı.</p>

  <p>“O gece anlatacaklarımı bitirmemiştim.” Konuşurken gülümsüyordu , elimi bırakmadan masaya yürüdü. “Kahvaltıya davetlisiniz.”</p>

  <p>Karşı koymadan, her zamanki masada karşısına oturdum. Neden bu kadınla birlikteyken hep garip bir duyguyla ürperiyordum?</p>

  <p>“Sigara ister misiniz?” Aldım. “On dördüncü nasıldı?” Açıklamama kalmadan, kahkahasını başıboş bir nara gibi ortalığa salmıştı. “Listeye onu da eklemeniz gerekecek. Tabii beni on üçüncü saydıysanız.”</p>

  <p>“Bir konsomatristi o,” dedim.</p>

  <p>“Erkeğin arzularını yerine getiren her kadın bir konsomatristir.” Düşüncesinin doğruluğundan cesaret almış gibi sesini yükselterek ekledi: “Bütün kadınlar orospudur. Erkekle yatan her kadın gerçekte bir orospudur.”</p>

  <p>“Yalnızlık sizi yoruyor.”</p>

  <p>Sözlerime aldırmamıştı, gülümseyerek yanıt verdi:</p>

  <p>“Hayır, sizden birkaç saat önce Abraham geldi.”</p>

  <p>“Abraham,” dedim şaşkınlıkla.</p>

  <p>“Evet. Abraham. Benim iri, kara Zencim. Birazdan aşağıya inecek.”</p>

  <p>Sonra garson masaya kahvaltı servisini koymak için yaklaşınca, söylediklerinin doğruluğunu kanıtlamak ister gibi parmaklarını açıp adama üç kişilik servis istediğini işaret etti. Garson uzaklaşırken yine bana dönmüştü.</p>

  <p>“Neden getirdiniz onu?” Anlamamış gibi yüzüne bakınca, “O konsomatris dediğiniz kadını,” dedi. Omuzlarımı silktim. Ona Zafer’den söz edemezdim. “Yoksa yorgun at birden fikir değiştirip bir kadın mı istedi?” Yanıt vermeden önümde duran sigaraya uzandım. “Belki de istediniz. Tıpkı benim bir dil istediğim gibi.” Sigarayı yakıp dumanın arkasına sığındım. “Hangisini hatırlamak istediniz?” Üç gün önce, o gece sorduğu gibi, kararlı ve karşılık isteyen bir soruydu. “Bakın on iki numara olduğuna eminim.” Bakışlarım dumanı aralayıp onunkileri buldu. Öç alan biri kadar keyifliydi. “Şimdi nerede?” Başımı sallayıp yanıt vermeyeceğimi anlatmaya çalıştım. “Ona dönün. Geç olmadan dönün.”</p>

  <p>“Geç kaldım.”</p>

  <p>“İstiyorsanız sizi bekler.”</p>

  <p>İkimizi de korkutacak kadar gürültülü bir kahkaha fırladı dudaklarımdan. Kadın sıçrar gibi geri çekildi. Ona ölüme geç kaldığımı nasıl söyleyecektim. Ölüm. Kelime yankılanarak beynimi doldurdu. Bakışları yine yenikti. Gülerek kadına baktım. Gözleri Napolili o çocuğun, sekiz yaşındaki bir kızın, korkusuyla doluydu.</p>

  <p>“Bekleyecek,” dedim. “Bekleyeceğinden eminim.”</p>

  <p>“Öyleyse onu arayın.”</p>

  <p>“Bütün hayatım boyunca aradım.”</p>

  <p><i>“Again, you answered in Turkish.”</i><a href="../Text/dipnot.xhtml#Footnote0005" id="Feedback0005"><sup>[5]</sup></a></p>

  <p>Sigarayı söndürüp gülümsedim. Saate baktım: On biri geçmişti.</p>

  <p>“Abraham geç kaldı,” dedim. Sözü değiştirmemden hoşlanmamıştı. Yüzünü astı. “Gece uyumamış olmalı.”</p>

  <p>Gülümsedi... Garson üçüncü servisi ve çayı masaya koyarken pes etmiş gibi omuzlarını silkiyordu. Çaydan ilk yudumunu alırken yanıt verdi:</p>

  <p>“Aslında gece boyunca o kızla delikanlının hikâyesini anlattım ona. Siz geldiğinizde içmeye başlamıştım. Sonra sabaha kadar devam ettim.”</p>

  <p>“Ya o?”</p>

  <p>“Abraham boşalan kadeh ve şişelerle ilgilendi.”</p>

  <p>Çayı bitirmek üzereydi.</p>

  <p>“Onu beklemeyecek miyiz?” dedim, kahvaltıyı işaret ederek.</p>

  <p>“Gerek yok.”</p>

  <p>Bir süre konuşmadan kahvaltıyla oyalandık. Aralanan pencereden dışarıya baktım. Yandaki saksının yapraklarında soluk bir yeşille parlayan güneş, karşıda, apartmanın tepesinde masmavi bir gökyüzünü aydınlatıyordu. Rahatlamıştım, sıcak ve yağmursuz bir gün olacaktı. Üşümek ve ıslanmak korkusundan uzak bir gün büyüyordu çevremizde. Doğru olan daha fazla geç kalmadan bu kovalamacayı bırakıp uygun bir yere gitmek değil miydi? O anda Beatrice’in sözleri bir tabanca mermisi gibi şakağıma çarpıp düşüncelerimi parçaladı.</p>

  <p>“Aman Tanrım.” Elindeki çay fincanını bırakmıştı. “Neredeyse gerçekten hayaletlerle konuştuğunuza inanacağım.” Öfke, damarlarımı yırta yırta beynime yükseldi. “Şimdi de bir katil olduğunuza yemin edebilirim. Bakışlarınızı bir görseniz.”</p>

  <p>Kendi kendime konuşmuş olmalıydım. Gözlerimi yere indirdim. Kalkıp gitmeliydim. Nereye? Kovalanacak iz kalmadığı için gidecek bir yer yoktu artık.</p>

  <p>“Bana kızmayın. O kızın çaresizliğine üzüldüm.” Hangi kızın diye sormamama rağmen açıkladı: “Bizim otelde kalan delikanlıyla gelen kız. Bence o kız bizim delikanlıyı sevmiyor.” Sormamama rağmen nedenini açıklamaya koyuldu: “Nereden mi çıkardım? Onlarla konuştum dün akşam. Abraham gelmeden birkaç saat önce, ikisi de lobideydi. Kız beş ay önce buradaki akrabalarının yanına gelmiş. Oğlan da birkaç gün önce. Hatırlayın, o akşam birlikteydik, içki içiyorduk. O kızın bizim delikanlıyı sevmediğine eminim. Oğlan konuşurken, parmağındaki iri taşlı yüzüğe dalıp gidiyordu. İkisiyle de arkadaş oldum. Ama bana öyle geliyor ki, sanki bir şeyden korkuyorlar. Resepsiyondaki o budala dik dik bakınca heyecanlandılar ve aralarında Türkçe konuştular. Sanırım kız bir daha otele gelmeyecek.”</p>

  <p>Elimi kaldırdım, sustu. Sözlerinin kesilmiş olmasına kızmadan, aksine dakikalar sonra ilk kez tepki göstermememe neredeyse sevinmiş gibi, dudaklarına iliştirdiği gülümsemeyle söyleyeceklerimi bekliyordu.</p>

  <p>“Korkan ve korkak olan sizsiniz,” dedim. “O ikisinden fayda yok size. Yatakta erkek ya da kadınla tek başına kalmaya cesaret edemeyen korkaklardansınız. Orospu olmayı ya da kadınları bir orospu gibi kucaklamayı hiç beceremeyeceksiniz. Sizin sorununuz bu.”</p>

  <p>Susup sigarasını yaktım. Bakışlarında kocaman bir soru vardı. Bir süre sonra parmakları eski kıvraklığını kazanınca hafif bir sesle:</p>

  <p>“Teşekkür ederim,” dedi.</p>

  <p>Bir teşekkür! Kendi kendine itiraf etmekten kaçındığı o gerçeği hatırlattığım için mi, yoksa sigarasını yaktığım için miydi, çıkaramadım. Garson ikinci çayları getirmişti; kımıldamadan, ağır ve sinirli bir sessizliğin içinde oturduk. Kalkmayı ya da özür dilemeyi seçmem gerektiğini düşünürken, Beatrice alçak bir sesle Abraham’ın gelişini haber verdi:</p>

  <p><i>“Here is my man.”</i><a href="../Text/dipnot.xhtml#Footnote0006" id="Feedback0006"><sup>[6]</sup></a></p>

  <p>Gözlerini izleyerek merdivenlerden yana döndüm. Abraham, gövdesi bir dev kadar iri, ancak kafası komik denecek kadar küçük bir Zenci’ydi. Yere basarken, sanki bir sonraki adımıyla havaya sıçrayacakmış gibi yaylanıyordu. Bizi görür görmez, bütün dişlerini ortaya çıkaran bembeyaz bir gülümseme yayıldı yüzüne. Beatrice’in kolunu izleyerek ellerini kırmızı naylon rüzgârlığın cebinden çıkartıp hızlı adımlarla, dalgalara batıp çıkan bir gemi gibi masaya geldi.</p>

  <p>“Otur Abraham,” dedi Beatrice. Adam, kadının sözünü dinleyip önüne bakarak sandalyeye çöktü. Kadın, “İşte benim kara, sadık ve büyük köpeğim,” diye devam etti. Birden adamın öfkelenirse neler yapabileceğini düşündüm. Beatrice, “Bak Abraham,” dedi. “Kahvaltıya katılan misafirimize merhaba desene.” Adam ancak izin verildikten sonra bana döndü. Neredeyse avuç içi büyüklüğünde iki et parçası vardı dudaklarının yerinde. Özür dileyen bir bakışla gözlerini Beatrice’e döndürüp üzerindeki rüzgârlığı çıkardı. Çizgili mavi gömleğini yırtacakmış gibi duran geniş omuzları sanki kaçmak ister gibi birbirinden iyice uzaktaydı.</p>

  <p>“Abraham, merhaba demeyi unutmadın mı?” diye tekrarladı Beatrice.</p>

  <p>Adamın gözleri korkuyla açılıp kapandı. Ardından iriliğinin aksine son derece yumuşak bir ses, güneyli Zenci aksanıyla beni selamladı:</p>

  <p><i>“Hello Mister!”</i><a href="../Text/dipnot.xhtml#Footnote0007" id="Feedback0007"><sup>[7]</sup></a></p>

  <p>Konuşma bitince, uysal bir çocuğu ödüllendiriyormuş gibi omuzlarına aferin anlamında küçük darbeler indiren kadına döndü. Davranışları gerçekten iri ve sadık bir köpeği hatırlatıyordu.</p>

  <p>Beatrice, “Abraham şofördür,” diye açıklamalarını sürdürdü. “Büyük kamyonları sürer.” Sonra ellerini masaya bırakıp uçuk gözleriyle onu dinleyen deve dönerek sordu: “Abraham misafirimize kamyonunuzun markasını söylesen?”</p>

  <p>Adam siyah yüzünü aydınlatan bir sevinçle toparlandı. Sözlerine hayatının en önemli işini yapacakmış gibi son derece ciddi bir ifade yerleşmişti.</p>

  <p>“Missi Grimani,” Beatrice eliyle kendini işaret etti,” “her zaman şaşırır bayım. Ben bir kamyon sürücüsü değil, bir DJB-D550 binicisiyim. D550, 55 tonluk bir fil gibidir.” Hata yapmış gibi telaşlanıp, “55 Amerikan tonu 50 Avrupa tonu eder,” diye açıkladı. “Cat. 3408 turbo ateşli, 450 FWHP motoru vardı.”</p>

  <p>Beatrice her zamanki oyunu oynuyorlarmış gibi ona dönmüş, yeni bir soruyla, Abraham’a önemli konu D550 hakkında, bilgi vermeye devam etmesi için yardım ediyordu:</p>

  <p>“Abraham, sen boru taşımıyor musun?”</p>

  <p>Zenci, bir kez daha minnetle gülümsedi. Soruyu Beatrice’in sormasına karşılık, yanıtı bana bakarak veriyordu:</p>

  <p>“Evet, D550-DBJ’nin birkaç modeli vardır.” Gözlerini unutmaktan korkuyormuş gibi kapayarak saymaya koyuldu: “Standart damperli kamyon, alçak profilli damperli kamyon, bozuk arazi kamyonu, çift direksiyonlu damperli kamyon, boru taşıyıcısı, kütük taşıyıcısı,” sonra en önemli noktayı belirtiyormuş gibi sesini yükselterek ekledi: “Hepsi Cat. 3408 motorludur.”</p>

  <p>Gözlerini açınca DJB-D550 hakkında öğrendiklerime teşekkür etmek istediğimi belirterek dostça gülümsedim. Beatrice:</p>

  <p>“Abraham o fil kadar güçlü kamyonları,” uzanıp adamın genç bir ağaç gövdesini andıran pazısını okşadı, “bunlarla dize getirir.”</p>

  <p>Abraham kelimeleri uzata uzata, araya Zenci argosu sıkıştırarak, birkaç metre uzağındakinde bir ninni dinliyormuş duygusu uyandıran o yumuşak sesiyle, D550’nin öteki ve önemli ayrıntılarını anlatmaya devam etti. Beatrice yürümeyi yeni öğrenen ve ilk kez uzun cümlelerle konuşmaya çalışan bir çocuğun çabasını izler gibi, saklamaya gerek görmediği bir hoşgörüyle Abraham’ı seyrediyordu. Gözlerinde bu oyunu Abraham için oynadığını anlatmak isteyen bir bakış vardı.</p>

  <p>Abraham birkaç dakika sonra geçen hafta şantiyede çıkan bir olayı anlatarak bitirdi DBJ’lerin hikâyesini. Son sözlerinin ardından, gözlerini beklediği aferini almak istercesine Beatrice’e çevirmişti.</p>

  <p>“Oldu Abraham,” dedi kadın. “Öyle güzel anlatıyorsun ki sana kahvaltı söylemeyi bile unuttuk.” Elini kaldırıp garsonu çağırdı.</p>

  <p>“Ben Miss Grimani’yi 1963’te Senegal’de bir kafeteryada tanıdım, bayım,” dedi dev adam. Sesi sanki onu elinden alacakmışım gibi birdenbire beliren bir telaşla titriyordu. Kısa bir duraklamadan sonra tarihleri ancak kamyon tipleriyle bulabiliyormuş gibi devam etti: “Evet bayım, 1963’te bana D330 vermeleri gerekirken D275 vermişlerdi. Çok üzüldüm bayım, ben Porto Riko’lunun kullandığı 330’u istiyordum. İşi bırakıp kafeteryaya gittim. Niyetim birkaç bira içmekti.”</p>

  <p>Kadın, kendisi izin vermeden daha fazla konuşmayacağını hatırlatan bir tonla devin sözünü kesti:</p>

  <p>“Abraham!”</p>

  <p>“Bay Abraham, çok ilginç bir olayı anlatıyordu Miss Grimani,” dedim, kadına dönerek. “Dinlemek isterdim.”</p>

  <p>“Abraham kahvaltısını edip bir an önce şirketin irtibat bürosuna gitmeli.” Beatrice, adamın kolunu affetmiş gibi okşayıp sordu: “Öyle değil mi, Abraham? Götüreceğin boruların hazır olup olmadığını sormayacak mıydın?”</p>

  <p>Siyah dev, yenik bir gladyatör gibi toplarlandı.</p>

  <p>“Evet Miss Grimani,” derken bakışlarını parmaklarının arasına sıkıştırmıştı.</p>

  <p>Abraham kahvaltısını bitirip gidinceye kadar birkaç anlamsız sözün dışında sustuk. Adam kapıdan çıkıp gözden kaybolunca bakışlarımı kadına çevirdim.</p>

  <p>“Hayatının en değerli şeyi siz olmalısınız, Miss Grimani, tabîi bir de DJB-500 var.”</p>

  <p>“D550,” diye düzeltti Beatrice.</p>

  <p>“Anlattığı olayı hâlâ merak ediyorum,” derken sigarasını yaktım, “Senegal’deki o kafeteryayı.”</p>

  <p>Kirpikleri kuşkuyla açılıp kapandı. Kararsızdı. Sonunda bakışlarını Abraham gibi ellerine çevirip adamın kaldığı yerden anlatmaya koyuldu:</p>

  <p>“Dediği gibi 1963’teydi. O sırada Dakar’daki bir kafeteryada çalışıyordum. Sıcağı ve nemi hatırlıyorum. Haftalardır geciken yağmurları bekliyorduk. Terden sırılsıklamdım. Bira isteyen Porto-Riko’luyu gözlerimle izleyince gördüm onu. Kapıdan uzakta, hasır duvarlarla kapanan bir köşede tek başına oturuyordu. Terli siyah bir deve benziyordu. Önce onu gölgeden ayıramadım. Porto Riko’lu adam da onu fark edince masasına yürüdü, sonra yanında duran sandalyeyi kapıp ansızın Abraham’ın başına vurdu. Denizciler, yerliler, oradaki herkes, kavgaya alışkındı, ama yine de şaşırtıcı bir dövüştü. Abraham olduğu yerde kımıldamadan duruyor, öteki adam küfrederek, sandalyeleri tek tek Abraham’ın kafasında kırıyordu.” Sigarasından uzun bir duman çekip, o günkü nemi hatırlamış gibi şakaklarını sildi. “Sonunda Porto Riko’lu arka cebinden bir sustalı çıkardı. Herkesten önce ben bağırdım. Abraham başını kaldırdı. Suratına bakıp, ‘Kendini koru, vur ona!’ diye haykırdım.”</p>

  <p>“Vurdu mu?”</p>

  <p>“Hayır. Yalnızca itti. Ama öyle bir itişti ki, en az bir doksan boyundaki o Porto Riko’luyu dört, beş metre uzağa fırlattı.”</p>

  <p>“Sonra?”</p>

  <p>“Sonra her akşamüstü gelip tam karşımdaki masaya oturdu ve işim bitinceye kadar beni seyretti. Haftalarca sürdü bu. İlk zamanlar ondan Zenci olduğu için nefret ettiğimi düşündüm. Bir köpek gibi peşimden ayrılmıyordu. Öylesine garipti ki. Ama bana yararı da oldu bekçiliğinin. Sataşmayı adet haline getiren denizciler bile bana bulaşmaktan çekinir oldular. Günlerce bir tek söz bile etmedik. Sonra, yağmurların başladığı bir akşam...”</p>

  <p>Bu kez devam etmeyeceğini belli eden bir biçimde susup, konuşmanın nereye gideceğini sezdiğimi anlamış gibi telaşla gözlerini benimkilerden kaçırdı.</p>

  <p>“O akşam?” Gözleri, beni duymuyormuş gibi başımın üstünden sekip arkadaki devetabanının iri yapraklarına saplanmıştı. Sesimi incelterek bir bıçak gibi ona doğru ittim: “Onun yanına gittiniz ve o iri, kara dev, size birini buldu, değil mi?”</p>

  <p>“Çamurlu sokaklarda ağlayarak eve döndüm o gece. Ertesi gün...” Yanıt vermişti. Aslında yanıttan çok, yarım kalan bir itiraftı, “Kadın, zayıf bir Endonezya’lıydı. Abraham hiçbir şey anlamadı.” Gözlerini kapayıp o yağmurlu geceye döndü. “21 Şubat 1963. O gece 1944’tekinden tam on dokuz sene sonra yeniden bir yatakta mutlu olmuştum.”</p>

  <p>Sigaralarımızı bitirinceye kadar sustuk. Dışarıda çöle yakın doğu güneşi, sabahki o olağanüstü renklerini eritmiş, şimdi perdenin ardına saklanmıştı. Beatrice sigarasını söndürmek için kımıldandığında ona döndüm. Gözleri ıslaktı, ışıkta parlıyordu. Artık ancak karanlık ve yağışlı bir geceye yakışan itiraflarını sürdürecekti:</p>

  <p>“O geceden sonra iki yıl boyunca birlikte yaşadık. Ve bir gün yıllarca önce Napoli’deki komşumuzun kızı Stefana’nın, ‘Annen orospu olmuş,’ deyişi geldi aklıma. Gülmeye başladım. Akşam, Abraham gelinceye kadar hiç durmadan güldüm. Onun kapıdan içeriye girdiğini görünce de düştüm. Bayılmıştım; hastaneye kaldırdılar.” Susup sıkılmış gibi kımıldandı. “Konyak için erken mi dersiniz?”</p>

  <p>“Erken,” dedim.</p>

  <p>“Neyse, kaldığımız yer... Evet, doktorlar tüberkülozsun, dediler. Kuru ve yüksek bir yere gitmeliydim. Ama Afrika’da çölden başka kuru yer yoktu. Dakar’da hastanede kaldığım o üç hafta boyunca Abraham yatağımın başucundan ayrılmadı. Ona sadık, kara köpeğim demeye, hastalandığım zaman başladım.” Yine birden susup, “Emin misiniz?” diye üsteledi.</p>

  <p>“Şarap için bile erken bir saat,” diyerek teklifi ikinci kez geri çevirdim.</p>

  <p>“Pekâlâ. Afrika’ya ayak bastıktan on yıl sonra İtalya’ya geri döndüm. Kuzeydeki bir sanatoryuma...” Sesi susuzluktan kurumuş gibi garip çatırtılarla bölünmüştü. “Abraham birikmiş bütün dolarlarını bana verdi. Önce geri çevirdim, inanın.” İnanmamı isteyen gözlerle bakıyordu yüzüme. “Bir çocuk gibi ağladı, almam için. O parayla on dört aya yakın bir süre o dağın başında kaldım. Her hafta bana mektup yazdı. Hepsi Miss Grimani ile başlıyor ve DJB kamyon tipleriyle ilgili havsalanızın alamayacağı kadar çok bilgiyle sürüyordu. O yıl D330 verdiler ona. Mektubun sonunda hep aynı cümleler ve özür dileyen bir ürkeklikle beni sevdiğini, iyileşir iyileşmez beni almak için yanıma geleceğini yazardı. Postacılar grev yapınca tam üç hafta ondan mektup alamadım. O zaman benim için ne kadar önemli biri olduğunu anladım. Sanatoryumdan çıkınca birlikte Pakistan’a gittik. Sonra Tayland ve Türkiye. Afrika’ya dönmedim bir daha.”</p>

  <p>“Afrika,” diye sözünü kestim. Durdu. “Demek 1955’te Afrika’ya geçtiniz.”</p>

  <p>“Ya da elli altıda. Massimo’yla evlenir evlenmez.” Kaşlarımın soru sorar gibi kalktığını fark etmişti. “İlk ve tek kocam. Abraham’la evlenmedik. Yirmi bir yaşındaydım. Beni Cezayir’e götürecek ilk adamla evlendim. Sanırım yıllarca önce evden kaçan annemi aramaya gitmiştim oraya. Kocamla ancak beş yıl birbirimize katlanabildik. Kocam, soğukluğumdan çabuk bıktı. Ben de birliğinden kaçan bir Fransız askerinin peşinden Dakar’a gittim. Sonra ondan da ayrıldım. Bir kafeteryada iş buldum.” Aklına gelmiş gibi ekledi: “Saçımı ilk kez işe başlayacağım gün sarıya boyattım.”</p>

  <p>Cümlesi bittiğinde derin bir sessizlik kuşatmıştı çevremizi. Artık konyağı, vakti gelmemiş olsa da, içecektik.</p>

  <p>“İki konyak,” dedim bekleyen garsona.</p>

  <p>“Sizce ne yapmalıyım?”</p>

  <p>Gülümsedim. Ona yıllardır bu sorunun peşinden sürüklendiğimi nasıl anlatabilirdim?</p>

  <p>“Belki neyi istediğinize karar vermeniz gerekiyor,” dedim. “Sizinki karmaşık, çözülmesi gereken bir durum.”</p>

  <p>Bir süre sözlerimde gizlenen teklifi düşündü. Sonra konyağa uzandı.</p>

  <p>“Evet, karmaşık bir durum ve Abraham da böyle karmaşık bir durumda kullanılmayacak kadar basit bir alet.” Sinirli bir hareketle konyağı dudaklarına dikti. “Ama Abraham’ı bırakamam. Ona borcumu ödemiş olsam bile onu bırakamam.” Son sözcüğü art arda birkaç kez tekrarladı. “Bakın.” Dikkatimi topladığıma emin olunca, “Bana Abraham gittiğinde birini bulabilir misiniz?” dedi. Ardından kahkahalarla gülmeye başladı. Ben de içecektim. Sorusu kadehin sonunda yakaladı beni. “Ya bayan on iki numara, o nasıl bir aletti?”</p>

  <p>Karşılık vermeden ona baktım.</p>

  <p>Onunla aynı günün akşamı, Gül gelince odama çıkarken karşılaşacaktık. Ancak ne konyak içtiğimiz o sabah, ne de o akşam birisi, ertesi gece sabaha karşı odasını çalacağımı ve ona bir kadın getireceğimi söyleseydi, katılıncaya kadar gülerdim.</p>

  <p><br /></p>

  <p class="tarih">Saat 13:00</p>

  <p>Dakikalar sonra dışarıdaydım. Tepedeki güneş tırmanışını bitirmiş, artık akşama kadar sürecek uzun inişine hazırlanıyordu. Yolun deniz ve yüksek apartmanlarla kaplı iki yanındaki renkler silinmişti, ortalıkta yalnızca ışık ve gölgeler vardı. O sırada gördüm Fuad’ı.</p>

  <p>Birdenbire yanımda belirdi. Birkaç metre geride kapısı açık bırakılmış arabadan inmiş olmalıydı. Hemen konuşmadı. Sanki yüzünü belleğimin kıvrımlarından bulup çıkarmam için bana zaman tanıyordu. Uzattığı eli sıktım. Derisi soğuk ve nemliydi.</p>

  <p>“Gezinti için enfes bir gün.” Üzerinde krem rengi şık bir kostüm vardı. Sonra eski dostluklara yakışan bir içtenlikle karşı koymama fırsat vermeden devam etti: “Beraberce bitirmeye ne dersiniz?”</p>

  <p>“Postaneye gidecektim.”</p>

  <p>“Sadece kısa bir gezinti. Sonra sizi postaneye bırakırım.”</p>

  <p>Arabaya bindik. Önde daha önce görmediğim iki kişi vardı. Fuad işaret edince hareket ettik. Araba az sonra, ıssız sayılabilecek yolda gittikçe artan bir hızla yol alıyordu. Kısa bir gezinti, demişti. Gezinti kısa sürse bile konuşmanın uzayacağını hissediyordum.</p>

  <p>Yirmi dakika sonra şehrin güneydoğusuna uzanan asfalta çıkmıştık. Yol boyunca, sanki birazdan başlayacak savaşa kadar, kararlaştırılmamış, ama uygulanan bir ateşkesin içindeymişiz gibi konuşmadık. Dakikalar sonra dar bir yola saparak geniş bir bahçeye girdik. Lastiklerin çakıl taşlarında çıkardığı sesler dinince Fuad’ı izleyerek indim. Önümüzde griye boyanmış, geniş cepheli, iki kanatlı, ahşap bir bina vardı. Deniz görünmüyordu, ama dalgaların sesini duyabiliyordum.</p>

  <p>Binanın derinliği de en az cephesi kadar uzundu. Fuad garsonla konuşurken çevreyi incelemeye koyuldum. Ölçülerindeki oransızlığı doğrulamak isteyen garip bir yapıydı. Ayakta durduğumuz geniş salon, antre görevini görüyor, karşıdaki büyük ve camekanlı kapı, pencerelerinden denizin göründüğü lokantaya açılıyordu. Desenleri ortaya doğru toplanan mermer döşemenin üzerine halı ya da başka bir şey konmamıştı. Ama yine de ayakta duran biri, çıplak ve boş duygusunu uyandıran bir salonda bulunduğunu aklına getirmiyordu.</p>

  <p>On dakika sonra, üst katta denize karşı ve özel amaçlarla kullanıldığı anlaşılan bir odada karşı karşıya duruyorduk. Balkona açılan pencereler nisanda bile sıcaktan bunalanlar için rüzgâr umuduyla kapatılmamıştı. Fuad yüzündeki teri sildikten sonra, kendini açıklama yapmak zorunda hissettiğini ele veren bir sabırsızlıkla konuşmaya başladı:</p>

  <p>“Enteresan bir yer, değil mi? Sadece özel ve belli müşterilere açıktır.” Eline kendinin de seçkin biri olduğunu belirtme fırsatı geçtiğini hatırlamış gibiydi. “Sık sık gelirim.”</p>

  <p>Bizimki, birazdan başlayacak özel bir konuşmaydı. Beni, Zafer’le Selim’in gittiğine inandırmaya çalışacağını biliyordum.</p>

  <p>“Saat iki buçuk. Bir şeyler yemek ister misiniz?” Başımı sallayınca, “Öyleyse içki,” dedi. “Tam konyak saati.”</p>

  <p>Otelde Beatrice’le içtiğimi biliyordu.</p>

  <p>“Yalnız sizin için çalışmıyor,” dedim. “Kör Abdul’a da anlatıyor.”</p>

  <p>Resepsiyondaki adamı kastettiğimi anlamıştı.</p>

  <p>“Kızmayın canım. Sadece basit ve zararı olmayan bir tedbirdi. Bakın Abdul da aynı şekilde hareket etmiş.”</p>

  <p>“Konyak içerim,” dedim sözünü keserek.</p>

  <p>Ayağa kalkıp komodinin üstündeki zili çaldı. O sessizlik boyunca odayı gözden geçirdim.</p>

  <p>Yanda, kapısı duvar kâğıdıyla gizlenmiş başka bir oda daha vardı. Ortadaki yuvarlak ceviz masa gerektiğinde büyütülerek, daha çok kişinin oturmasını sağlayacak biçimde yapılmıştı. Duvarlar, canlı bir natürmortun dışında hep kâğıtla kaplanmıştı. Tavan burada da aşağıdaki kadar yüksekti. Yerdeki halı eski, ama eski olduğu kadar da değerli görünüyordu. Denize baktım. Cephe, buzlu camla öteki odalardan ayrılan bir balkonla sınırlanmıştı. Sağda düz bir çizgi üzerinde, kuş uçuşu, dört ya da beş mil ötedeki şehir ince ve beyaz bir siluet halinde görülebiliyordu.</p>

  <p>Fuad, birkaç dakika sonra garsonun getirdiği konyağı yudumlayıp dik güneş ışınlarıyla solan denizi seyrederken konuşmayı başlattı:</p>

  <p>“Evvelsi gün dayım size Selim ve Ayhan’ı anlatırken bazı şeylerin eksik kaldığını düşündüm. Üç dört sene geride kalan bir olayı aktarırken sözünü ettiğiniz kişileri tek başına ele alamazsınız. Onları anlatmak biraz bizleri anlatmak, onları aramak biraz da bizleri aramak değil midir?”</p>

  <p>Gözlerimi aşağıdaki kıpırtısız, soluk denizden kaldırıp ona çevirdim. Garip bir başlangıçtı. İçten miydi? Çıkaramadım.</p>

  <p>“Dedem, dayımın babası, asırlardır hep burada yaşadığımızı anlatırmış, ama tıpkı Sadat Dayım gibi, ailemizin en kısa ömürlü reisi oldu; 1930’da, otuz beş yaşındayken öldüğünde, büyük dayım, yani Selim’in babası, henüz on beş yaşındaymış. Hasan Dayım ise on üç. Yine dedem öldüğünde Fransızlar on iki senedir İskenderun’dalardı ve ailenin bütün mülkü bir anda büyük dayımın tecrübesiz ellerine kalmıştı. Servetimizi, gemilerimizi, dedemin eski bir dostu kurtardı: Kapıcıyan.” Gözlerimi yeniden ona çevirdim. Önündeki içki şişesi neredeyse yarılanmıştı. “Evet sonradan dayımın Beyrut’a gitmesine yardım ettiği ve mallarını satın aldığımız o Ermeni tüccar. Dayımı, o yıllarda Araplar, Türkler ve Fransızlar arasında sürüp giden Hatay mücadelesinin dışında tutan da Kapıcıyan’dı. Dayım, o sayede, Suriye’yle irtibatlı Arap milliyetçileriyle de, Tayfur Sökmen Bey’in kurduğu Erginlik Cemiyeti’ne aza olan Türklerle de, işgalci Fransızlarla da dost geçindi. Kapıcıyan bununla da kalmadı. Fransızlar sömürge idaresini sertleştirince bu denge politikasını daha da ileriye götürüp dayımı Fransız Komutanlığı’nda görevli bir yüzbaşının kızıyla evlenmesi için zorladı. Aslında Sadat Dayım, kızı, o da Kapıcıyan’ların evinde, ancak bir defa görmüştü. Kız güzel bile sayılmazdı, üstelik zayıf ve hastalıklıydı. Ama yine de 1934 senesinde, henüz on dokuz yaşındayken, o Fransız kızıyla alelacele evlendi. Hasan Dayım düğünün şimdi kendisinin oturduğu, eskiden Kapıcıyan’a ait olan evde yapıldığını anlatır. Muhteşem bir geceymiş. Düğün bir tarafa, Arap şeyhlerinden hiçbiri bu evliliği tasvip etmedi. Hem davasına, hem de dinine ihanet etti saydılar dayımı. Çünkü ailenin yeni gelini Fransızdı ve Müslüman olmayı reddetmişti. Nitekim ölümüne kadar da kiliseye gitti. Söylendiğine göre dayım bir süre sonra –öteki Arap aileleri tarafından aşağılanınca– içine düştüğü çıkmazı anlamış ve Kapıcıyan’ın suratına, kendisini o Fransız kızıyla evlenmeye zorladığı için onu öldüreceğini haykırmış. Şimdi dayımın o öfkesiyle Kapıcıyan’a haksızlık etiğini biliyoruz. Gerçekten Kapıcıyan, ailemize çok büyük bir yardımda bulunmuştu. Çünkü beş sene sonra Hatay’ın Türkiye’ye ilhak kararı alındığında, Türkler karşılarında diğer Araplar tarafından sevilmeyen, zengin bir Arap ailesi bulmuş ve bize yanaşmışlardı.” Başımı kaldırdım. Sözlerini bardağa dökülen bir sıvı sesi kesmişti. “Neyse, evlilik iyi yürümüyordu, ama Kapıcıyan Fransızlar’dan –hem kendisi hem de bizim için– oldukça çok şey koparmayı başarmıştı. Türkler İskenderun’a geldiklerinde Kapıcıyan çok zengindi; hem de kimsenin düşünemeyeceği kadar. Sadat dayım ise hâlâ o eski öfkeyle yanıp tutuşuyor ve fırsattan yararlanıp onu öldürmeyi düşünüyordu. Hasan Dayım kurtardı Kapıcıyan’ı. Mülkünü ucuza bırakmaya ikna ederek. 1938’den sonra ailemizin reisi Sadat Dayım olmasına rağmen, her şeyi Hasan Dayım idare etti. Bu arada Sadat Dayım karısından bıkmıştı. 1949 yılına, yani Selim doğuncaya kadar o hastalıklı kadınla pek ilgilenmedi.” Konyağı bırakıp doğruldum. Demek Selim’in annesi o Fransız kadındı. “Adı Nicole’du. İşte böyle, gerekince Fransızlara, gerekince Türklere dayanarak geldik bugüne. Türklerin buraya sahip olacağı, Hamidiye zırhlısı Payas’ı ziyaret ettiği zaman anlaşılmıştı. 1918’deki gibi Faysal’ın yeşil bayrağı ardından ayaklanarak Antakya Hükümet Konağı’nı işgal etme hayalleri kuranlar yanıldıklarını çabuk anladılar. Dayılarım daha ilhaktan önceki o bir senelik Cumhuriyet İdaresi zamanında Türk Konsolosluğu’yla dostluk kurmuşlardı bile. Recai Bey’i hatırlıyor musunuz?” Onu nasıl unutabilirdim. Başımı salladım. “Babası Türk bağımsızlık hareketinde önemli biriydi, dayılarım külliyetli miktarda borç vermişlerdi.” Gülerek ekledi: “Garip değil mi? Şimdi de Recai Bey’e veriyoruz. Ama ben size Kapıcıyan’ı anlatıyordum. Evet, Kapıcıyan olacakları çok önceden görmüştü. Hatay konusundaki referendum için yapılan oylama sırasında ayaklanan ve Türklere saldıran ötekilere katılmamıştı, ama yine de bir Ermeniydi ve korkuyordu...”</p>

  <p>Gözlerinde belirsiz bir ışık vardı. Birden Kapıcıyan’ın sonuna sevindiğini düşündüm.</p>

  <p>“Ya siz, Gülsüm’le ikiniz?”</p>

  <p>“Biz?” Başımı salladım. “Ne olmuş bize?”</p>

  <p>“O gece üçünüzün de kardeş çocuğu olduğunu söylemiştiniz.”</p>

  <p>“Evet, ailemizin kadınlarından da bahsetmeliyim. Arzu ederseniz önce annemden başlayayım. Annem, dedemin, doğduktan sonra ölmeyip hayatta kalan ilk çocuğuydu. Rivayete bakılırsa dedem on beşinden itibaren baba olmaya başlamış. Annem, Sadat Dayım’dan iki yaş büyüktür. Gülsüm’ün annesi ise en küçük çocuk; dedem öldükten kısa bir süre sonra doğmuş. Aslında dedem öldüğünde bütün mülk ailenin erkek çocuklarına kaldı. O bakımdan annem ve teyzem hiç zengin olamadılar.” Birden durakladı, gözlerinde yine o hınç vardı. “Gülsüm’ün annesi ise aile geleneğini bozan ilk kişidir. Sadat Dayım’ın ölümünden birkaç ay önce bir subayla kaçtı. Şimdi İstanbul’da.”</p>

  <p>“Peki, Selim’in annesine ne oldu?”</p>

  <p>“Sonunda öldü tabîi. Dayım onu Fransızlar İskenderun’dan çekildiği gece döverek işe başlamış, çok geçmeden de evden uzaklaştırmış. Senelerce birbirlerinden uzak yaşadılar. Hasan Dayım’ın söylediğine göre bazı geceler onu ziyaret edermiş. Selim 1949’da, evlendiklerinden tam on beş sene sonra doğdu. Benden iki sene sonra, Sadat Dayım’ın ölümünden ise yaklaşık bir sene evvel.” Sustuğunda bakışları elindeki içkiye damlayacak iki kan damlası gibi titriyordu. “Onu şimdi bile hatırlıyorum. Zayıf ve renksizdi. Hasan Dayım’ın oturduğu evde oturuyordu. Çevresinde hep Abdul vardı. Sadat Dayım doğar doğmaz Selim’i alıp Zeynep’in annesine verdi.” Aklına gelmiş gibi birden durakladı: “Selim’le Zeynep hem yaşıt, hem de süt kardeştirler. Önce Sadat Dayım, iki sene sonra da yengem öldü. Hasan Dayım, büyük dayım ölür ölmez yengeme aldırmadan Kör Abdul’u evden kovdu ve şimdiki eve kendisi yerleşti.” Sesi boğuklaşmıştı. Yengesi hakkındaki yargısını o kısık sesle verecekti: “Ailemize batan dikendi ve battığı yere hep cerahat bulaştırdı. Gülsüm’ün annesini iğfal edip ailemize kara leke sürdüren de oydu. Leyla Teyzem küçüklüğünden beri hep Selim’in annesinin yanında kalmış, Fransızca alafranga adetler... Ama hiçbir şey cezasız kalmaz.”</p>

  <p>Sonra, yan odalardan birinden yükselen neşeli kadın sesini daha iyi duymak istiyormuş gibi sustu. Bir an cezasız kalmaması gerekenin kim olduğunu düşündüm. Gözlerindeki hınç, hem yengesine, hem de teyzesine yetecek kadar yoğundu. Bakışlarımız karşılaşınca gözbebeklerini kaçırdı. Başımı dışarıya çevirdim. Güneş artık birkaç saat önceki kadar tepede ve sıcak değildi. Deniz ise eski rengini bulmuş, üzerindeki o soluk kılıfı çıkarmıştı. Şişeden ikinci kadehi doldurdum. Bu garip odada, gösterişli ve esrarlı bir dekorla süslenen bu konuşmayı elden geldiğince çabucak bitirmem gerekiyordu. Düşüncelerimi ezen durgunluğu silkeleyip beynimi karşımdaki kurnaz ve hesaplı adama ayırmalıydım.</p>

  <p>Fuad hâlâ ara vermeden içiyordu. Böylesine içmek? Ardından yanıtını istemediğim soruyu açıkladı:</p>

  <p>“Kusma noktasına kadar içmek. Araplar içilecek her şeyi çölde buldukları suymuş gibi içerler.” Konuşmasını birden keserek gülümsedi. “Benden iğreniyorsunuz. Bizi küçümsememelisiniz.” Sonra neden küçümsememem gerektiğini arka arkaya sıraladığı sözcüklerle anlattı: “Araplar cesur insanlardır. Çöle onlar gibi tahammül edebilmiş bir başka ırk gösterebilir misiniz? Hiç düşünmeyin, bulamazsınız. Oysa çöldeki insanlar yapayalnızdır; yeryüzündeki bütün insanlardan daha çok birine muhtaçtır. Arap ırkı binlerce sene böylesine bir yalnızlığa dayanmıştır.”</p>

  <p>Onu tanıdığımdan beri ilk kez, göründüğü kadar sıradan biri olmadığını düşündüm.</p>

  <p>“Bütün dinler Arap Yarımadası’ndan doğmuştur. Sebebini hiç düşündünüz mü?” Düşünüp düşünmediğime aldırmadan, sanki yıllardır süren bir çaba sonucunda keşfedilmiş bir sırrı açıklarmış gibi ekledi: “Çünkü insan hiçbir yerde çöldeki kadar kurtarılmaya muhtaç değildir. İşte gerçek. Araplar hiçbir zaman bir millet olamadılar, ama peygamberleriyle insanlığın ve birçok milletin geleceğini çizdiler. Babilliler, Mısırlılar, Grekler, Romalılar, Osmanlılar gibi büyük şehirler, büyük mabetler yapmadılar, ama konuşulan dillerin en mükemmelini yarattılar.” Aradığı sözcükleri bulmakta zorluk çeke çeke devam etti: “Dostum, Arap kültürü muşahhas olmaktan çok, mücerrettir.”</p>

  <p>Sözlerini tamamladıktan sonra kadehi kaldırıp içkisini tek yudumda bitirdi. Artık onu birkaç gün önce dayısının yanında gördüğüm andaki duygularla tartamayacağımı biliyordum.</p>

  <p>Pencerenin yanındaki koltuktan kalkarak masaya, karşısına oturdum.</p>

  <p>“Sıra Ayhan’a geldi. Anlatın, hem de ailenizin konusunda olduğu gibi bütün ayrıntılarıyla.”</p>

  <p>“Haziran sonu ya da temmuzdu,” diyerek söze başladı. Sanki söyleyeceği her sözcüğü önceden hazırlamış ve ezberlemişti. “Yaklaşık dört sene evvel; Selim’i bekliyorduk; Beyrut’tan gelecekti. Amerikan Üniversitesinde okuyordu o zamanlar. Akşam yemeğine yeni başlamıştık ki içeriye girdiler. Selim, Ayhan’ı bize tanıştırdı, Gülsüm’le Zeynep dışarıya çıkınca da ilk fırsatta arkadaşınızın kimliğini açıkladı. Ayhan’ın tehlikede olduğunu anlatırken gülümsüyordu.” Birden durdu, sanki yıllar sonra önemli bir gerçeği keşfetmişti. “Bence tehlikeyi bütün aileye bulaştırmak için getirdi Ayhan’ı. Evet, gülümsemesinde fitilini yakıp ortamıza attığı bir bombanın sevinci vardı. Bana inanın, Selim bizi korkutabileceği, varlığıyla bizi avucuna alabileceği bir silah gibi kullandı onu.”</p>

  <p>“Silah mı?” Susunca yeniden sordum: “Neden sizi korkutmak istesin?”</p>

  <p>“Selim’i tanımadan anlayamazsınız.”</p>

  <p>“Dayınızın sözlerini tekrarlıyorsunuz,” dedim. “Siz de Selim’den nefret ediyorsunuz.”</p>

  <p>Doğruyu söylediğimi biliyordum. Yüzündeki bakış, gözleri, tombul ve gergin cildini titreten tik, haklı olduğumu kanıtlıyordu.</p>

  <p>“Evet, ondan her zaman nefret ettim. Annesi gibi soğuk ve haindi. Çocukluğumda onu dövmem yasaklanmıştı. Hastalıklıydı: Hemofil. Kanı hiç durmazdı; o da, ona vuramayacağımı bilerek benim olan her şeye saldırır, her şeyi kırar, güzel olan her şeyi benden çalardı.” Sert bir hareketle başını kaldırınca bir an için bakışlarıyla karşı karşıya kaldım. Korkutucuydu. “Evet, onu öldürmek istediğim anların ne kadar çok olduğunu şimdi bile hatırlıyorum.”</p>

  <p>Bu hem çok açık bir itiraf, hem de Zeynep ve Gülsüm’ün söylediklerinden sonra göze alınamayacak kadar tehlikeli bir davranıştı. Şaşırmıştım.</p>

  <p>“Demek çocukluğunuzdan başlayan bir nefret.”</p>

  <p>“Nefretim hep büyüktü. Dayım onu Beyrut’a Amerikan Kolejine gönderince ondan kurtulduğumu sandım, ama Selim bizleri hiç unutmadı.” Sözleri anlamsız, ancak içinde yıllar öncesine ait sırları gizleyen garip bir cümleydi. “Aile geleneklerimizi bozdu: Ailenin en büyüğüne saygı geleneğini. Bozmakla da kalmadı, alay etti. Arkadaşını ele vermeyeceğimizi, misafirimize ihanet etmenin dayım için ölüm olduğunu bile bile, onu ateşlediği bir mermi gibi içimize saldı. Dayımın hiçbir teklifini kabul etmedi.”</p>

  <p>Etmedi dediği anda, Zafer ve Selim’in sonundan, o sonun ne olduğunu bilmeme rağmen, karşımdaki esmer ve şaşırtıcı adamın sorumlu olduğuna inandım. Yine de oyunu böylesine, bütün kuşkuları doğrulayacak kadar açık oynuyor olması, yüreğimde sinsi bir suçluluk, ancak haksızlık edenlerin hissedebileceği bir eziklik uyandırıyordu.</p>

  <p>“Selim’in ortadan kalkması en çok Hasan Bey’e yaramaz mı? Geleneklere ters düşse de, gerçek bu.”</p>

  <p>“Hayır.” İlk kez sinirlenmişti. “Selim’in ortadan kalkmasının benim de işime geleceğini unutmayın. Dayımın ve ailemin tek erkek mirasçısı benim şu anda.”</p>

  <p>Sonra birden sustu. Bir süre sessizliği dinledik. Az önceki kadın, uzakta şarkı söyler gibi gülüyordu. Ona döndüm.</p>

  <p>“Onları öldürdünüz mü?”</p>

  <p>Dudağının yanında seyiren tiki görür görmez hata ettiğimi anladım.</p>

  <p>“Hayır. Ne öldürdük, ne de öldürttük.”</p>

  <p>Beni, ustaca sergilediği, içtenlikle oynuyor göründüğü kısa, ama basit bir oyunla tuzağa düşürmüştü.</p>

  <p>Doğrulup balkona yürüdüm. Güneş karşıdaki ufka doğru alçalmış, denizi gölgeler, yer yer yosun yeşili bir renge terk etmişti. İnce ve yüklü bir şilep körfezin ağzına doğru ilerliyordu. Bir süre gözlerimi önümde bir tablo gibi uzanan görüntüde gezdirdim, sonra döndüm.</p>

  <p>“Peki, ya dün gece yarısı boğazıma bıçağı dayayan o adam? Onu gönderen siz değil miydiniz?”</p>

  <p>“Bıçak mı?” Yüzü genişlemiş, anlamını yitirmişti. “Hayır.” Birden şaşkınlığının gerçek olduğunu düşündüm. “Biri, dün gece!..” Sonra kendisini toparlayıp merakla sordu: “O adamı bana tarif edebilir misiniz?”</p>

  <p>Uzaktaki kadının kahkahası artık duyulmuyordu. İsteğine uyarak o ince ve yakışıklı yüzü, tutkulu gözlerini anlattım. Bitirince adamı tanıyıp tanımadığı, peşime takıp takmadığı konusunda tek söz bile etmeden, ama bir gün önce gece yarısı başıma gelen o garip olayla ilgisi olduğunu hissettirmek istercesine sordu:</p>

  <p>“Zeynep size neler anlattı?” Yerinden doğrulmuştu. Karşılık beklemeden, “Onlara aldırmamalısınız,” diye devam etti. Neden çoğul eki kullandığını da az sonra anlayacaktım. “Gülsüm’e de, biliyorsunuz Recai Bey’le evlenecek.” Yürüyüp eski yerime oturdum. Bu birbirinden kopuk cümlelerin aslında kendi kendine, sessiz düşüncelerle yürüttüğü bir konuşma olduğunu biliyordum. “Onlara pek ehemmiyet vermeyin,” diyerek sözlerini bitirdi.</p>

  <p>Saat dörtte odadan çıkarken deniz artık iyice maviydi. Merdivenlerde aşağıya inen bir çifte rastladık. Kadını çok kısa bir süre görebildim: Bahar’dı. Fuad, duraklamamdan onu tanıdığımı anlamıştı.</p>

  <p>“Güzel kadın,” dedi. “İnsan seçme durumunda kalırsa onu seçmeli bence.” Göz göze geldik. Biliyordu; Zeynep’e gittiğimi, geceyi, pavyonu, Gül’le otele döndüğümü. “Yarın sabah uğrayıp, o bıçaklı adam konusunda yanıldığınızı ispatlayacağım size. Haydi gelin, sizi postaneye bırakayım.” Şaşkınlıkla açılmış gözlerimi görünce merakla sordu: “Postaneye gitmeyecek miydiniz?”</p>

  <p>“Hayır.” Birden Ferda’yı özlediğimi, sesini duymak istediğimi de bildiğini düşündüm. Telaşımı bastırmaya çalışarak, “Artık gitmeyeceğim,” dedim.</p>

  <p>Araba bizi bekliyordu. Şehre kadar konuşmadan yol aldık. Saat dört buçukta, otelin toprak bahçesinde açılan kapının önünde arabadan inerken, son kez konuştu:</p>

  <p>“Unutmayın, yarın sizi arayacağım.”</p>

  <p>Oyalanmadan odama çıktım. Bir süre o genç bıçaklı adamı düşündüm. Yatağa uzandığımda onu peşime takanın Fuad olduğuna emindim.</p>

  <p>Oysa yanılmıştım. Yanıldığımı Velid’i o olayın üstünden daha yirmi dört saat bile geçmeden, değişik bir dekor ve inanılmaz ilişkiler içinde, onu geçmişe, canlı tuttuğu bir öce tutsak olmuşken gördüğümde anlayacaktım. Onu bıçağı boğazıma dayamaya iten duygu, sevdiği kadına sahip olmak için gösterdiği içtenlik ve tutku, suratıma çarpılan bir gerçekti. Evet Velid, nemli gecenin karanlığında öfkesi ve tutkularıyla alev alev yanan bir gerçekti. Bense gittikçe belirsizleşen, bilinci ve yaşama içgüdüleri kaybolmuş bir hayaldim. Eğer sarhoş naralarının birbiri ardına patladığı anda bıçağı boğazıma itseydi, bir hayali bıçaklamış olacaktı.</p>

  <p>Saat altıya kadar, düşüncelerimi Ferda’dan uzak tutmaya çalışarak, yatakta kımıldamadan yattım. Uçsuz bucaksız bir karanlığa devrilirken üst kattan kadın sesleri geliyordu.</p>
</body>
</html>
