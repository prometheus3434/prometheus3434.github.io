<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik">12 NİSAN CUMARTESİ</p>

  <div class="sekil"><img alt="" src="../Images/sekil.jpg" /></div>

  <p class="tarih">İskenderun. Saat: 17.45</p>

  <p>Ertesi gün odadaki telefonun zili çaldığında saat on ikiye gelmek üzereydi. Kulaklığı, o kadını duymak korkusuyla kaldırdım. Beatrice değildi. Tanımadığım bir ses beni soruyordu. Adını söylemedi, Zafer Bey’i bulduğu için saklayamadığı bir sevinçle konuşuyordu. Hızlı hızlı, Hasan Bey’in beni yemeğe çağırdığını, akşama, saat beş buçuğa doğru beni almaya bir adam göndereceklerini söyledi. Kimdi o sesin sahibi? Bilmiyordum. Hâlâ da bilmiyorum. Belki İbrahim Bey’di. Ama birkaç gün sonra onunla karşılaştığımda beni daha önceden tanıdığını ya da konuştuğunu ele veren hiçbir davranışta bulunmadı.</p>

  <p>Şimdi Fuad’ın yaptığı en önemli yanlışın, beni o gün yemeğe çağırmak olduğunu biliyordum. Oysa o sabah yapacağım bir şey kalmamıştı; Hasan Bey’i bir daha nasıl göreceğimi kestiremiyordum. O geceden sonra gelişen bütün olaylar Beatrice’den bağımsızdı. Ona, yalnızca zaman zaman oyuna katılmak kaldı. O cumartesi akşamından sonra olup bitenlerin sorumlusu, başoyuncusu Fuad’dı. O içinde binlerce hile saklı gülümsemesi hâlâ gözlerimin önünde. Garip, ama düşüncelerim yoğun bir sıvının altında ezilirken Fuad’la ilgili bütün ayrıntılar beynimde açık seçik; sanki hepsi az önce olmuşcasına belirgin. Eğer kendimi bir katil diye adlandırıyorsam, onun gibi birini öldürmüş olmam gerekirdi. Ama katilliği ben seçmedim. O bir maskeydi ve yüzüme zorla geçirilmişti.</p>

  <p>Fuad o anlaşılmaz ailenin en küçük erkeği olmasına rağmen, candamarı, iskeleti, düşünen beyniydi. Ben ne kadar soyut kavramların peşinden koşturuyorsam, o tersine, salt gerçeklerin içindeydi: Güç, zenginlik, sınıfın bilinci ve iktidar.</p>

  <p>Gerçek serüven, eğer geride kalan on günü serüven diye adlandırmak doğru olursa, Beatrice’in yanından ayrıldığım gecenin ertesinde, Hasan Bey’in evine çağrıldığım o akşamüstü başladı. On uzun gün... Aylar süren kovalamacanın içine yeni kişilerin, orospuların katıldığı o gergin gündüz ve geceler. Bu. serüvenin aldatıcı yanı, kahramanlarının hemen hemen hepsinin ilk göründüklerinden çok değişik bir kişilik taşımalarıydı. Hasan Bey, onca gücün temsilcisi olan o etkileyici ve yakışıklı adam, yeğeni Fuad’ın ustaca kullandığı bir kukladan başka bir şey değildi. Ya Gülsüm? Onu ilk gördüğümde, umursamaz, her şeyi alaya alan biri sanmıştım. Oysa içinde düğüm üstüne düğüm sarılıydı. Zeynep! O tutku ve kin yumağı kadın. O gece onun için her şeyi yapacağımdan emindim. Ama ne denli şaşırtıcı bir sürprizin beni beklediğini bilemezdim. Ve Beatrice. Beni korkuttuğu gecenin aksine son derece güçsüz ve kararsızdı. Yalnızca Fuad, evet yalnızca o, göründüğü, elini ilk kez sıktığımda tüylerimi ürperten duyguyu uyandırdığı andaki gibi; derin bir kuyu kadar korkutucu ve esrarengizdi.</p>

  <p>O gün, on iki nisan cumartesi, saat beşte aşağıya indim. Beatrice ortalıkta görünmüyordu. Bir şeyler yemeye çalıştım. Yemek boyunca resepsiyondaki adam sürekli beni gözledi. Benden, daha doğrusu Hasan Bey’in o iri adamından korkuyordu. Belki o yüzden Hasan Bey’le ilgili sorularıma fazla güçlük çıkarmadan karşılık verdi:</p>

  <p>“Çok zengindiler,” diye başladı, “herkes gemilerinden ötürü sanır, ama asıl zenginlikleri topraklarından gelirmiş. Fransız işgalinden önce Türklerin, Fransızlar giderken de Ermenilerin mallarını çok ucuza satın almışlar. Amik Ovası’nda pamuk tarlaları varmış, gezmekle bitmezmiş.” Gözlerini kaçırarak devam etti: “Payas’ta Demir Çelik Fabrikaları kurulduğundan beri gemileri Rusya’dan malzeme taşıyor, bazı müteahhitlik işleri de var.”</p>

  <p>Sonra sözü fazla uzatmasına izin vermeden Hasan Bey’in ağabeyini sordum. Önce karşılık vermek istemedi, ama zorlayınca:</p>

  <p>“Kimse Sadat Bey’in nasıl öldüğünü bilmiyor,” dedi. “Bir sürü söylenti var. Güya Hasan Bey ağabeyini öldürtüp mallara ve Arsuz Yolunda bir Ermeniden aldıkları eve tek başına sahip olmak istemiş.”</p>

  <p>Öldürmüş ya da öldürtmüş müydü? Hâlâ bilmiyorum, bildiğim, Sadat Bey’in ölümü hak ettiği. Zeynep, sonları öyle demişti: “Ölümü hak etmişti.”</p>

  <p>O konuşmanın ardından artık Zafer’in neden Selim’le birlikte İskenderun’a geldiğini çözmüştüm. Kimsenin onu Hasan Bey gibi birinin yanında aramak aklına gelmezdi. Sürekli saklanmadan, hem de rahatça hareket edebileceği bir sığınak bulmuştu. Ama sonra neler olmuştu? Bilmiyordum. Saat beş buçukta otelin önünde duran arabaya doğru yürürken bunları düşünüyordum.</p>

  <p>On beş dakika sonra, saat altıya çeyrek kala, şoförün ensesinde yorulan bakışlarımı dışarıda akıp giden görüntüye çevirdim. Araba oldukça yavaş yol alıyor, kilometreler uzadıkça şoför sanki düşünmem için gereken zamanı bana bıraktığını anlatmak istercesine yavaşlıyordu. Oysa artık düşünmeye ihtiyacım yoktu, Hasan Bey’le ilgili çok şey –en azından bana yetecek kadarını– öğrenmiştim. Adana-Antakya karayolundan ayrılmış, şehrin içinden denizi izleyerek ilerliyorduk. Araba, güneybatıya doğru yol alıyordu. Sağ tarafımızda o her zamanki güneş vardı ve çok geçmeden karşıda uzanan Yumurtalık düzlüklerinin içine batacaktı. Havadaki ince sis denizin ötesindeki görüntüleri belirsizleştirmişti. Bir kavşakta yavaşladık. Soğukoluk! Öteki yönü, tabelada “Arsuz, 17 km.” yazanı seçtik. Birkaç kilometre sonra, denizden başlayan düzlüğün sona erdiği bir yerde,demir korkulukları sarmaşıklarla kaplı bir bahçeye varıyorduk. Sonunda Hasan Bey’in evine gelmiştik.</p>

  <p>Arabanın tekerlekleri çakıl taşlarını ezerken düşüncelerimi düzeltiyordum. Hasan Bey’in köşkü, demeliydim. Hasan Bey’in sahip olmak için kardeşi Sadat Bey’i öldürtmeyi göze aldığı köşk demek buydu? Krem renkli bina iki katlıydı, uzun bir dikdörtgen kutuya benziyordu. Kim yaptıysa çarpıcılığı ortaya çıksın diye cepheyi hafifçe yükseltmişti. Teras yoktu, ama binanın bütün alt katı boyunca mermer bir korkuluk uzatılmıştı. Üst kattaki pencereler alt kattakilerin aksine küçüktüler. Aşağıdaki iri, kapıyı andıran pencerelerin ardında, geniş salonların olduğu fark ediliyordu.</p>

  <p>Araba durunca şoförün açtığı kapıdan indim. Bahçede, girişte rastladığımız sarmaşığı andıran bitkilerden basılacak yer kalmamıştı. Binanın açık rengiyle yerdeki bu yeşilin çatışması gergin bir sessizlik doğurmuştu.</p>

  <p>Kısa süre sonra içerideydim. Ancak ne kadar hazırlıklı olursam olayım yine de çevremdeki gösteriş ve zenginliğin altında ezilmiştim. Buradan çıktığımda beynimde büyüyen yumağa kaç düğüm daha atılmış olacaktı? Tavan çok yüksekti; dışarıdaki korkuluk içeride maun kaplamaya dönüşmüştü. Tam karşımda üst kata çıkan merdiven vardı. Sol tarafta ise, camlı bir dizi kapıyla ayrılmış en geniş salonlar yer alıyordu.</p>

  <p>Hasan Bey yukarıda, iki katı birleştiren büyük dairesel boşlukta, tırabzana dayanmış, şaşkınlığımı seyrediyordu. Paltomu arkamda bekleyen uşağa verip merdivene yürüdüm. Az sonra yanındaydım.</p>

  <p>“Buyrun.”</p>

  <p>Dudaklarındaki gülümseme kıvrılmamış, gözleri de henüz küçülmemişti. Üstelik neşeliydi ya da neşeli gibi görünmeyi iyi beceriyordu. Gerektiğinden daha anlamsız bir karşılamaydı. Elini sıktım. Birkaç saniye sonra deniz tarafına doğru yürüyorduk. Odaya varınca oturmam için yer gösterdi.</p>

  <p>“Buyrun.”</p>

  <p>Oturdum. Ancak hazırlıklıydım ve şaşırmayacaktım. Yine de odanın büyüklüğünü, yüzlerce kitabın sıralandığı ceviz kitaplığı, mermer şömineyi, üstündeki büyük arslan başını, iki yanını kuşatan silahları, yerdeki ayı postlarını, bir kuzey şehrinden çalınmış görüntüleri bir süre ürkek bir yabancılıkla izledim. Oysa bu şehir çöle yakındı ve günlerdir üstüme örtülen de çöl büyüsüydü. Karşımdaki adam da, beyaz süveteri, boynundaki o soluk fularıyla, uzun yıllarını sömürgelerde tüketmiş emekli bir İngiliz subayını andırıyordu.</p>

  <p>“Nasılsınız?”</p>

  <p>Ne kadar tetikte olursam olayım yine de sorunun basitliği ve rastgele soruluşu kulaklarıma bir şaşkınlık çiviledi. Onu duymamış gibi bir süre yüzüne bakakaldım.</p>

  <p>Sonunda heceleri kopuk sözcükler döküldü dudaklarımdan.</p>

  <p>“İyi-yim sanırım.”</p>

  <p>Yanıtımı duymamıştı. Yüzüklü parmakları pipoyla meşguldü, tepki göstermedi. Az sonra altın bir çakmaktan fırlayan alev, konuşmayı yeniden başlattı.</p>

  <p>“Havanın böyle olması bir mucize.” Nefis bir şarap kokusunu iri bir dumanla havaya üfledi. “Dün geceden sonra. Fark ettiniz mi, sabaha karşı neredeyse yağacaktı.”</p>

  <p>Biliyor, diye düşündüm: Gece kadının yanında olduğumu, ne zaman aşağıya indiğimi, ışığı saat kaçta kapattığımı. Hatta yağmurdan korktuğumu bile öğrenmiş olabilirdi.</p>

  <p>“Eviniz çok güzel.”</p>

  <p>En az onunki kadar aptalca bir başlangıçtı. Hasan Bey yapmacık bir alçakgönüllülüğe gizlemeye çalıştığı memnuniyetini belirtmeye hazırdı.</p>

  <p>“Evet, güzeldir. Hatta eşsizdir, diyebilirim. Biliyor musunuz, bu ev bir şakadır. Bağdat demiryolu yapılırken Almanlar İskenderun’a bir hat uzatmaya karar vermişler. İşte o sırada buraya gelen bir Alman mimar yapmış binayı. Ama asıl ilginç olan, evin İngiliz mimarisi...” Sesi hoşlandığı bir konuyu bulmuş olmaktan iyice keyifli, bir soruyla konuşmasını sürdürdü: “Sizce mimar ne anlatmak istemiş?”</p>

  <p>Olabildiğince masum bir soruydu. Ama nedense birden vakit geçirmeye çalıştığını hissettim. Sanki birini bekliyordu ve bu gösterişli karşılama, mimari ekol tartışması, hepsi önceden düşünülmüştü. Kolundaki saate baktığını görünce, yanılmadığımı anladım.</p>

  <p>“İngiliz ve Alman mimarisi arasındaki farkı pek bilmem. Siz bu soruyu çok önceden, evi elinden aldığınız o Ermeniye sormalıydınız.”</p>

  <p>Kızıl bir öfke dalgası, alnından fışkıran bir ter gibi hemen yüzüne yayıldı. Dudaklarının ucundaki o kıvrımı yine kontrol edemeyecekti. Kısık bir sesle itiraz etmeye çalıştı:</p>

  <p>“Ya-ya-yal-yalan.”</p>

  <p>Geriye yasladım. Artık biraz önceki o sömürge subayının sıradan bir Arap’a dönüşmesini izleyebilirdim. Bu tür suçlamalara alışık değildi. Konuşmayı aynı tonda sürdürdüm:</p>

  <p>“Demek yalan. Tıpkı Kör Abdul’un anlattıkları gibi. Garip değil mi! Hoşunuza gitmeyen her şeyi aynı kelimeyle yanıtlıyorsunuz“? Yalan. Kim ina...”</p>

  <p>Devam etmemi masanın altında yükselen bir hırıltı önledi. Ayaklarının dibinde iri bir kurt köpeği belirmişti. Dişlerini boğazıma saplamaya hazırlandığına yemin edebilirdim.</p>

  <p>“Ha-Habib.”</p>

  <p>Köpek gözlerini üzerimden ayırmadan kuyruğunu sallamaya başladı. Ama saldırmaktan vazgeçmediğini hissediyordum. Koltuğa büzülürken Hasan Bey telaşlı bir Arapçayla köpeği yatıştırmaya çalışıyordu.</p>

  <p>Az sonra köpek hiçbir şey olmamış gibi masanın arkasına, eski yerine dolandığında, Hasan Bey’in alnında ter damlacıkları vardı.</p>

  <p>“Habib bi-bir sinir-lendi-mi çok kötü o-lur.” Sonunda kekelemesini durdurdu. “Ama artık yerinden kalkmayacak.” Sıkıntıyla devam etti: “Bakın sizinle dost olmak istiyorum, anlamıyor musunuz?” Sonra bunun ne kadar önemli olduğunu anlamam için bir süre sustu. “Eğer faydası olacaksa işitin: Sık sık dost olmak istemem ben. Ekseriyetle karşımdakiler benimle dost olmak isterler. Çünkü her zaman bir şeylere ihtiyacı olanlar onlardır.”</p>

  <p>“Bu mantık doğruysa bu kez sizin bir şeylere ihtiyacınız var,” diye araya girdim. “Nedir?”</p>

  <p>Gözleri yine ufalmıştı, elinde tuttuğu pipoyu hırsla sıktığını fark ediyordum. Konuşmaya zorlukla katlandığını belli eden sıkıntılı bir öfke yüzünü yalayıp kayboldu. Peki, ama neden bu oyunu sürdürüyordu? Daha dün, yaklaşık yirmi dört saat önce, bürosundan ayrıldığımda, onunla bir daha konuşmayı başarıp başaramayacağımdan emin değildim. Gözlerim adamın bakışlarını izleyerek kapıya kadar uzandı. Kesinlikle birini bekliyordu ve o beklediği her kimse, birazdan kapıyı açıp içeri girecekti.</p>

  <p>Hasan Bey bir süre daha bekledi, ama kapı açılmayınca tekrar bana döndü. Soruma yanıt vermek zorundaydı.</p>

  <p>“Sizden istediğim, bana inanmanız.”</p>

  <p>Kötü bir yanıttı. Bunca aydan sonra beni yeniden batağa, labirentlere iten bir karşılığa inanmamı istiyordu.</p>

  <p>“İnansam ya da inanmasam,” durup adamın piposunu yakmasını bekledim, “siz bana inanın, hiçbir şey değişmeyecek. Bana Ayhan’a ne oldu, onu söyleyin, kaybolacağım.”</p>

  <p>“Kaybolmak mı?”</p>

  <p>“Gideceğim,” diye düzelttim.</p>

  <p>Ayağa kalktı. Belki sevinmişti, belki de konuşmayı uzatmak istiyordu. Pencereye doğru yürüdü. Bir an bahçeden duyulan araba gürültüsüne bakmaya gittiğini düşündüm. Belki de beklediği –her kimse– gelmişti. Bakışlarımı bahçeye doğru döndürdüm. Hayır, araba gidiyordu. Kırmızı ve spor bir modeldi; bahçe kapısından ardından kovalanıyormuşçasına hızla fırlayıp gözden kayboldu. Artık dışarısını seyretmek için bir nedeni kalmamıştı. Geriye dönüp masaya doğru ilerledi. Oturunca bir süre, kâğıt açmakta kullanılan ucu kıvrık hançeri, sonra tombul mürekkep hokkalarını okşadı. Ne yaparsa yapsın konuşmak zorundaydı ve konuşmayı başlatıp ona yardımcı olmayacaktım. Sonunda tekrar ayağa kalkarak pencereye yürüdü.</p>

  <p>“Her şeyi anlatacağım size.”</p>

  <p>“O cümleyle başlayan konuşmaların hiçbir şeyi açıklamayacağını bilirim.”</p>

  <p>Hasan Bey bu kez sözlerime aldırmadı. Kaşlarını kaldırıp konuşmasını sürdürdü:</p>

  <p>“Önce bir kere daha Kör Abdul’un anlattıklarının yalan olduğunu söyleyeceğim. Ne Selim’i, ne kardeşimi, ne de arkadaşınızı öldürdüm ya da öldürttüm. Anlamsız, saçmasapan bir iddia bu. Sonra, Ermenilerin mallarına el koyduğumuz rivayeti çok yaygın olmasına rağmen, katiyetle doğru değildir. Bütün toprakları ve bu evi Ermenilerden aldık, ama parasını vererek.”</p>

  <p>“Aldınız?” diye sordum, o çoğul takısının üstüne basa basa.</p>

  <p>“Ağabeyimle beraber. Hatay’ın müstakil bir devlet olması katileşince bu evin sahibi olan Kapıcıyan paniğe kapıldı ve Beyrut’a göçe karar verdi. Şerikimizdi, mallarını da bize devretti. Edindiğimiz mülkü değeri pahasına aldığımızı söyleyemem, ama para vererek aldık. Sonra da Kapıcıyan’ı, ailesi ve yanında götürmek istediği her şeyle beraber Beyrut’a naklettik. Arkadaşınız bahsine gelince. En sonunda nakledeceğimi şimdi söyleyeyim: Gitti. Evet, yeğenim Selim’le beraber gittiler. Nereye gittiklerini de bilmiyoruz. Kör Abdul mazide kalan bir hesaplaşmanın kinini kusmak için sizi tahrik etti. Şimdi o meselenin muhasebesini yapmayacağım; ama ağabeyim ölünce onu işten çıkardığım için bana muğberdir.”</p>

  <p>Artık onu dinlemek istemiyordum. Onca yolu, gitti demesi için mi bitirmiştim? Beynimde bir sancı buz kesiyordu. Ne yapacaktım? Zafer’i ya da cesedini bulmadan bağları koparıp atamazdım.</p>

  <p>Hasan Bey’in sesi düşüncelerimin arasına girdi.</p>

  <p>“Selim, Ayhan’ı bize getirdiğinde akşam yemeğindeydik. Arkadaşınızın daha önce mevcudiyetinden bile haberimiz olmamıştı. Geldiğinde hastaydı. Doktor ülser olduğunu söyledi. Burada kaldıkları müddet zarfında pek gördüğümü söyleyemem. O altı yedi ay çok meşguldüm; vaktimin azamisini Beyrut’ta geçiriyordum. Burada ve,” eliyle duvarın arkasındaki dağları işaret etti, “hemşiremin evinde kaldılar. Hep beraberdiler. Selim’in onu bize neden getirdiğini hâlâ anlamış değilim. Çünkü Selim, arkadaşınızın karıştığı cinsten işlere karışacak biri değildi.”</p>

  <p>Daha devam edecekti, ama elimle sözünü kestim. Başımdaki sancı mideme inmişti.</p>

  <p>“Peki, Selim tehlikeyi neden göze aldı?”</p>

  <p>Adam, yeğeninden daha fazla söz etmek istemiyormuş gibi sustu. Yüzünde belirgin bir iğrenme vardı.</p>

  <p>“Selim’i tanımadığınız için vereceğim yanıt sizi tatmin etmeyecektir. Rabıtalı biri değildi; çocukluğundan beri. Onun hangi sebeple hareket edeceğini tahmin etmek çok zordur. Hatta mümkün değildir. Ama arkadaşınızın bir sığınağa, Selim’in de himaye edilmeye ihtiyacı vardı.”</p>

  <p>“Himaye mi?”</p>

  <p>Sözünü kesmeme rağmen duraklamadan devam etti:</p>

  <p>“Selim’in bazı fikri sabitleri vardı.” Ben sormadan söyledi: “Her ne hikmetse hep öldürüleceğinden korkardı. Evham.” Neden diye sormadım. Bir aile trajedisinin içine gömüldüğümü hissediyordum. “Evet, hepsi vehimdi.”</p>

  <p>Vehim! Belki de. Ama bu yalnızca Selim’in davranışlarını açıklamaya yeterdi. Ya onlar?</p>

  <p>“Ya siz, böyle bir tehlikeyi neden göze aldınız?”</p>

  <p>Yanıt vermeden önce masaya geri döndü. Yüzündeki gülümseme hazırlıklı olduğunu haber veriyordu. Birden bu soruyu sormamam gerektiğini düşündüm. Ona hak etmediği bir şans vermiştim.</p>

  <p>“Evet, haklısınız.” Doğru tahmin etmiştim. Hep önceden hazırlanmış karşılıklardı bunlar. Hatta mimiklerinin bile prova edildiğini söyleyebilirdim. “Biz neden böyle bir tehlikeye hayır demedik? Birkaç sebebi vardı. Evvela, bu evin benim olduğu kadar Selim’in de evi olması. Selim, ağabeyimin tek vârisidir. İkincisi ve daha mühimi, bize sığınan kim olursa olsun, sığınana ihanet etmeyi düşünmeyiz. Ailem bu vasfını malik olduğu kıymetli bir miras olarak sürdürür.”</p>

  <p>Cümlesi bittiğinde boyun damarlarını kan basmıştı. En azından yanıtın son kısmının doğru olduğuna inanabilirdim. Gözleri artık iyice küçülmüştü ve sanki içinde kumlu fırtınalar esiyordu. Irkının tutkusal yanıyla karşı karşıyaydım. Gözlerini benimkilerden ayırmadan konuşmasını yeniden başlattı:</p>

  <p>“O anda ikisi de birbirine muhtaçtı. Beraberliklerinin en açıklanabilir tarafı bu.” Demek beraberliklerinin açıklanması zor olan tarafları da vardı. Bir an sormayı düşündüm, ama hemen vazgeçtim. Hasan Bey’e bir şans daha vermeyecektim. “Ayhan bizdeyken birkaç günlüğüne iki defa İskenderun’dan ayrılmış. Ancak ikisinde de hemen avdet etmiş. Neredeyse tam onlara alışacaktık ki, Ayhan bir sabah gelip gideceğini söyledi.” Piposunu, belki onuncu kez yeniden yakarak devam etti: “Ve gittiler. Nereye gittiklerini bilmediğimi söylemiştim.”</p>

  <p>Cümlesi kulaklarımdan kaybolmaya yüz tuttuğunda aklımı kurcalayan ayrıntıyı düşünüyordum. Zafer o sabah –hangi sabahsa– Hasan Bey’e gelip gideceğini söylemiş, fakat Selim’in de onunla birlikte gideceğinden bahsetmemişti. Ama birlikte gitmişlerdi. Üstelik Hasan Bey, “Tam onlara alışacaktık,” demişti. Anlattıklarının çelişkili olduğunu seziyor, ancak Zafer’in gidişinde ya da kayboluşundaki garipliği ele veren bir iz bulamıyordum.</p>

  <p>Hasan Bey susmuştu. Ne sessizliğin uzayıp gitmesi, ne de odaya garip bir suskunluğun çökmesi, onu bir daha konuşmaya zorlayabilecekti. Bir süre oturduğum yerde düşündüm. Yine boşluktaydım. Ayağa kalkıp pencereye doğru yürüdüm. Hem adamın, hem de köpeğin, hareketlerimi dikkatle izlediğini hissediyordum.</p>

  <p>Dışarıda bahçeye salınarak inen bir karanlık vardı. Aynı karanlık, yolun öteki yanında güneşi de denizin derinliklerine itmişti. Ama en ilginç görüntü ağaçlardı; dalları gövdelerini saran koyuluktan ürkmüş gibi, iç içe geçmiş, kurtuluşu birbirlerine sarılmakta bulmuşlardı. Düşüncelerimi toplamaya çalıştım. Ancak söylemek, sormak istediğim her şey birbirinden kopuktu. Bu şehirde kocaman bir tuzağa düşürülmüştüm. Çölden sonra anlamsız bir çöl büyüsüne kapılmak! Pencerenin önündeydim, dışarıda karanlık geziniyordu ve ben alnımı cama yaslamış, susuyordum.</p>

  <p>Beş, belki on dakika sonra arkamdan yükselen bir sesle kirpiklerimi araladım. Kapı açılmıştı. Köpek, uzun süren sessizlik asabını bozmuş gibi inlemeye benzer sesler çıkararak kapıya doğru atıldı. Geriye dönmedim, kendimi bahçedeki karanlığın içinde kaybolmuş hissediyordum. Gelen, Hasan Bey’in sabırsızlıkla beklediği kişi olmalıydı.</p>

  <p>“Oldu, dayı. Başardılar.”</p>

  <p>Demek gelen yeğeniydi. Geri döndüm.</p>

  <p>“Fuad.”</p>

  <p>Bir tanıştırmaydı bu. Orta boylu, tıknaz, sıradan biriydi karşımdaki. Onun basit biri olmadığını çok geçmeden öğreneceğimden habersiz, uzattığı elini sıktım. Derisi sıcak ve nemliydi, ama yine de üşümüşüm gibi ürperdim. Gençti, etindeki tombulluk esmer derisini germiş, sanki dışarıya fırlamıştı. Elini bırakırken, kıvırcık saçlarına, etli dudaklarına bakarak gözlerimi kaçırdım.</p>

  <p>On beş dakika sonra aşağıya iniyorduk. Hâlâ yukarıdaki ölçülü sözlerin arkasına ustalıkla gizlenen ipuçlarını bulmaya çalışıyordum. Ama içinde yürüdüğümüz dekorun göz alıcı gösterişi, düşüncelerimin sürekliliğinin arasına girerek olayları birbirine bağlamama engel oluyordu. Belki de beynimdeki o sisin nedeni, yukarıda üstüme çöken duyguydu: Çölü çölün içinde değil de, bu evde, bu insanların arasında hissetmek.</p>

  <p>Renkli vitrayların süslediği kapıdan, oyunun ikinci perdesinin oynanacağı büyük sahneye girdik. Gözlerim önce metrelerce uzayıp giden pencerelerde dolaştı, sonra dipteki köşeye yakın bir yerde kurulan masayı gördüm. Altı tabak? Üç yeni kişi demekti bu. O anda Fuad ve Hasan Bey, sanki düşünmeme fırsat vermek istemiyorlarmış gibi yürümeye başladılar. Salonun insanı şaşırtacak genişliği sanki garip bir şakaydı: Dipte, yemek masasının simetriğinde büyük bir ağaç masa, bahçeye bakan sayısız geniş pencere, çevreye dağılmış ve birbirinden değişik en az üç köşe, eşyaları ayıran geniş yapraklı iri saksı çiçekleri. Tavan? Çok yüksekti ve süslemelerin arasına asılan avizeler kristaldi. Bir süre Kapıcıyan’ın deli olduğunu düşündüm. Hasan Bey ve kardeşi, bu saray yavrusu köşkü alacak parayı nasıl ve nereden bulmuşlardı?</p>

  <p>Gözlerimi tavandan indirdiğimde Hasan Bey’i önümde beni beklerken buldum. Eliyle yan tarafı işaret ediyordu. Birden bir tehlike önsezisiyle durakladım. Fuad’ın yanında beyaz elbiseli, başı önünde, örgüyle meşgul bir genç kadın vardı. Bakışlarım bir an için saçlarındaki olağanüstü siyahlıkta dondu. Yürümeye başladığımızda kadın kalkmak üzereymiş gibi kımıldıyordu. Vücudu ince ve bir yay gibi gergindi. Ayağa kalksa boyunun uzun olduğunu görebilecektim. Fuad bizden tarafa dönerek:</p>

  <p>“Zeynep,” dedi.</p>

  <p>Gülümsüyordu; sesi bir sürprizi haber veren bir çocuk kadar keyifliydi. Önce kadının uzun kirpiklerini gördüm; siyah ve uçlara doğru kıvrıktı. Sonra içinde yeşilin binlerce tonunun kaynaştığı kuyuya düştüm. Gözleri inanılmayacak kadar yeşildi. Kadın etkilendiğimin farkındaydı, kirpiklerini kımıldatmadan beni süzüyordu. Bakışlarında sanki avcı bir hayvanın açlığı vardı. Fuad:</p>

  <p>“Zeynep,” diye tekrarladı.</p>

  <p>Elimi kadının avucuna bıraktım. Parmaklarımı yakan temas bir kadın tuzağını ele veriyordu. Uzun yüzünde olağanüstü bir beyazlık, saçlarında olağanüstü bir siyahlık, gözlerinde ise olağanüstü bir yeşillik, iç içeydi.</p>

  <p>“Oturalım.”</p>

  <p>Elimi geri çektim. Kadın belli belirsiz bir gülümsemeyle elimi bıraktı. Artık oturabilirdik.</p>

  <p>Birkaç dakika sonra, uşak içkileri getirdiğinde, Fuad’ın incelemesi sona ermişe benziyordu. Nitekim, daha içkileri içmeye hazırlanırken, birdenbire konuya girdi. Hasan Bey’in rolünü o devralmıştı.</p>

  <p>“Ayhan’ı daha önce aramak neden aklınıza gelmedi?”</p>

  <p>Yanıt vermeden başımı kaldırıp karşımdakileri süzdüm. Hasan Bey sorunun yanıtını merakla bekliyordu. Sanki bu soruyu, daha önce kendisinin sorması gerektiğini hatırlamış, unutkanlığına içerlemiş gibi yüzünü buruşturmuştu. Fuad, dayısının aksine gülümsüyordu. Zeynep ise ürkmüştü. Gözleri açılmış, yeşil bir renk yanaklarına süzülmüştü. Bir an sorunun benden çok ona yöneltildiğini düşündüm. Şaşkınlığı kısa sürdü, yeniden elindeki örgüye döndüğünde vereceğim yanıtı merak etmiyormuş gibi ilgisizdi.</p>

  <p>“Onu en son ne zaman görmüştünüz?”</p>

  <p>Sinirlenmeye başlamaktan korkuyordum. Sorularını hep böyle bağırarak mı soracaktı? Bakışlarını aradım. Hâlâ gülümsüyordu. Öfke, ince bir diken gibi acıyla damarlarıma battı. İçkiyi sehpaya bıraktım. Artık başrolde onun olduğunu unutmamalıydım. Sessizlik uzamıştı ve üçünün de yanıtı beklediğini hissediyordum. Ne zaman? Yılları geri çevirip saydım. 1971 Mart’ından hemen sonra, askere gitmeden tam iki buçuk yıl önce.</p>

  <p>“Dört yıl kadar önce,” dedim.</p>

  <p>Kimse tepki göstermedi. Sanki bu yanıt her şeyi açıklamaya yetmişti. Sehpadan kadehi alıp dudaklarıma götürdüm.</p>

  <p>“Peki, bu kadar yıl onu neden aramadınız?”</p>

  <p>Yine bağırarak sorulmuş bir soruydu. Artık sinirlerimi kontrol edemezdim. Ona gereken yanıtı, gerektiği biçimde verecektim. Gözlerimi Zeynep’e çevirip, “Vaktim yoktu,” dedim yavaşça.</p>

  <p>Zeynep bir an için gözlerini kaldırdı. Sanki o da Fuad gibi yanıtı pek baştan savma bulmuştu. Hasan Bey ise konuyla ilgisi kalmamış gibi gözlerinden kolayca okunan bir hayranlıkla Zeynep’i süzüyordu.</p>

  <p>“Meşguldünüz demek?”</p>

  <p>“Nasıl bir meşguliyetti bu?”</p>

  <p>“Adam öldürüyordum,” dedim, olabildiğince sakin bir sesle.</p>

  <p>Önce Fuad’ı seyrettim. Yüzü dağılmış, yanıtın taşıdığı tehdidi anlamıştı. Sonra Zeynep’e döndüm. Elindeki örgü yere düşmüş, gözlerindeki o yeşilin yerini kızıl bir ışık almıştı. Yanılmıştım. Demek bizi dinliyordu. Bakışları karşılaştığımızdan beri İlk kez çok şey vaat eden bir merakla üzerime çevrilmişti. Bundan böyle beni daha değişik bir ilgiyle değerlendireceğini hissediyordum. Yeniden Fuad’a döndüm, sözcükler dudaklarında donup kalmıştı. Böyle anlarda yüzümün nasıl göründüğünü bilerek, keyifle gülümsedim.</p>

  <p>“Çok şakacısınız.”</p>

  <p>Yardım ister gibi, Hasan Bey’e dönmüştü. Artık beni hafife alamazdı. Meydan okuduğu zaman nasıl tepki gösterdiğimi öğrenmişti.</p>

  <p>“Evet, şakaydı. Tıpkı eviniz gibi,” dedim, Hasan Bey doğrulmaya niyetlenirken.</p>

  <p>Sözlerim bittiğinde Hasan Bey yerine Zeynep kalkmıştı. Gözlerinde bana yönelttiği, yeşile sarılmış bir istek vardı. Yeniden o duyguyla ürperdim: O gözlerde bir kadın tuzağı beni bekliyordu.</p>

  <p>“Zeynep bize sigara getirecek.” Kadın, bakışlarını önüne çevirip yürüdü. Birden yaşını merak ettim. En çok Fuad’ın yaşındaydı. “Zeynep akrabamızdır.”</p>

  <p>Hasan Bey, Fuad için zaman kazanıyordu. Akraba? Oysa Hasan Bey’in az önceki bakışları bir akrabadan çok hayran olunan bir kadına sunulmuşa benziyordu.</p>

  <p>“Fuad’ın da, Selim’in de akrabasıdır.” Sonra konuşmayı biraz daha uzatmak için gülümseyerek öne eğildi, “Gülsüm’ün de tabîi.”</p>

  <p>“Ben, Gülsüm ve Selim, hepimiz kardeş çocuklarıyız.”</p>

  <p>Bu kez Fuad konuşmuştu. Gözlerinde hâlâ ölçülü bir şaşkınlık geziniyordu. Biraz önceki konuşmayı unutmuş gibi meraklı görünmeye çalışarak ona döndüm. Gülsüm! O da masaya açılan tabaklardan biri olmalıydı. Belki beşinci, belki de altıncı.</p>

  <p>“Dayımla, Selim’in babası olan büyük dayım, ailenin erkek kardeşleri, annemle, Gülsüm’ün annesi ise kızkardeşleri. Anlayacağınız, hepsi dört kardeş. İkisi erkek, ikisi kız. Soğukoluk’ta otururuz. Gülsüm’ün annesi ise İstanbul’dadır.”</p>

  <p>Eğer Zeynep kaybolduğu gibi birden aramızda belirmeseydi, Fuad’ın saçma ve birbirinden kopuk cümleleri sürüp gidecekti. Bakışlarımı esmer, tombul yüzünden kaçırıp Zeynep’e çevirdim. Bu kez yanılmıyordum, gözlerinin içindeki gülümseme apaçık bir davetti. Birden her şeyin karıştığını ve önemini yitirdiğini hissettim. Adam öldürdüğümü öğrendiği andan sonra benimle ilgilenmeye karar vermişti. Neden? Nedenini bilmiyordum. Daha fazla düşünmeden uzattığı kutuya eğildim.</p>

  <p>“Buyrun.”</p>

  <p>İkram Hasan Bey’den gelmişti. Bir an için Zeynep’in de Abdul gibi Türkçe bilmediğini düşündüm. Ama konuşmayı dinlemiş ve anlamıştı. Ancak hâlâ tek söz bile etmemişti. Gözlerimi kaldırdım. O yeşil bakışlar yine beni bekliyordu. Sigara alıp yaktım.</p>

  <p>“Recai Bey geldiler efendim.”</p>

  <p>Eve girdiğimde kapıda paltomu alan uşaktı. Hasan Bey özür dileyen bir tavırla gülümseyerek ayağa kalktı.</p>

  <p>Dumanın arkasına gizlenip gözlerimi kapadım. Zafer’in bu evde geçirdiği aylar içinde neler olmuştu? Hep Selim’le birlikteymiş! Hasan Bey’in dudaklarından dökülen o küçümseyici sözlerin ardında ne gizliydi? Ya Zeynep? Onunla Zafer’in arasında bazı şeyler mi olmuştu?</p>

  <p>“Bir içki daha alır mısınız?”</p>

  <p>Fuad’a bakmadan başımı salladım. Bir süre konuşmadan bekledik. Birkaç dakika sonra Hasan Bey, yanında kısa boylu, şişman bir adamla yaklaşıyordu. Fuad’ı izleyerek ayağa kalktım. Recai Bey, bu beyaz, yüzü terden sırılsıklam olmuş adamdı demek. Göğsü, bütün yolu koşarak gelmiş gibi inip kalkıyordu.</p>

  <p>“Geldiğinizi fark etmedik Recai Bey.”</p>

  <p>Adam, Fuad’ın elini sıkarken gülümsemeye çalıştı, ama nefesi yetmeyecekti. Ancak bir süre dinlendikten sonra yanıt verdi.</p>

  <p>“Arka kapıdan girdim bahçeye.”</p>

  <p>Alnında çok güç harcamışçasına terler birikmişti. Otururken telaşlı parmaklarıyla damlaları ezmeye çalışıyordu. Oysa ben ayaktaydım ve onu bekliyordum. Hasan Bey durumu fark edip atıldı:</p>

  <p>“Zafer Bey.” Sonra, “Bir ahbap,” diyerek Recai Bey’i uyardı.</p>

  <p>Adam adeta inler gibi bir ses çıkararak doğruldu ve elimi sıktıktan sonra yeniden, bu kez düşer gibi kendini koltuğa bıraktı. Şimdi elinde bir mendil vardı. Yüzünü silip mendili cebine koyar koymaz biraz önceki yorgunluğundan umulmayacak kadar canlı ve yüksek bir sesle konuşmaya başladı:</p>

  <p>“Gözünüz aydın, beyefendi. Mesainiz boşa gitmedi.” Hasan Bey, onu uyarmak ister gibi ölçülü bir hareket yaptı. Ama adam, başarının –neyse– çekiciliğine kapılmıştı. “Ama yine de müsaadenizle bir hususta size sitem edeceğim. Eğer o beceriksizin yerine ben seçilmiş olsaydım bu kadar korkmamız için hiçbir sebep kalmayacaktı. Son ana kadar nasıl rey vereceğini bilemedik.”</p>

  <p>“Olsun, istediğimiz gibi davrandı ya, siz ona bakın.”</p>

  <p>Araya giren Fuad’dı. Bir süre üçünü de ayrı ayrı süzdüm. Hepsi sevinçliydi. Zeynep ise yine önündeki örgüye dalmış görünüyordu. Neden söz ettiklerini anlamamıştım. Belki de Fuad’ın yukarıda odaya girdiğinde, başardılar, diyerek haber verdiği olayla ilgiliydi. Recai Bey susmaya niyeti yokmuş gibi Fuad’a yanıt veriyordu:</p>

  <p>“Doğrusu sizin nikbinliğinizi paylaşmıyordum, beyefendi. Çok önemli bir hadiseydi ve hiçbir rey tesadüfe ve ihtimale bağlı kalmamalıydı.”</p>

  <p>“Haydi Recai Bey, kimse sizin başarınızı küçümsemiyor, ama benim gibi düşünenler de dediklerinin çıkacağından emindiler.”</p>

  <p>Yalan söylüyordu. Yüzündeki. gülümsemeden Recai Bey’i küçümsediği açıkça belli oluyordu. O anda Hasan Bey söze karıştı:</p>

  <p>“Kaç kişi güvenoyu vermiş?”</p>

  <p>Güvenoyu! Çevremdeki telaş ve sevinci, Fuad’ın yukarıda dayısına ilettiği müjdeyi, hepsini anlıyordum şimdi. Birkaç gün önce gazete manşetlerinde rastladığım haber! Milliyetçi Cephe Hükümeti. Demek güvenoyu almıştı. Aynı anda her şeyden ne kadar koptuğumu fark ettim. Oysa birçok kişi için sonu belirsiz serüvenin başladığını hissediyordum. Arkaya çekilip akıp giden zamanı hissettim. Olaylar ne denli çabuk ve kendi yasalarına uygun olarak değişiyordu. Kendimi zamanın her şeyi unutturan kollarına bıraksam beynimdeki sorulardan kurtulabilir miydim?</p>

  <p>“Yemeğe buyrun.”</p>

  <p>Dördü de ayağa kalkmış beni bekliyordu. Doğruldum. Artık çevremi saran dekorun içinde yabancı olduğumu hissediyordum. Ne işim vardı burada benim? Yenildiğimi kabullenmek mi, sonu geciktirmek mi, yoksa Zafer’in geride bıraktığı ayları bir daha yaşamak tutkusu mu beni buraya sürüklemişti? Gözlerim Zeynep’e rastladı. Avını gözden kaçırmayan bir pars gibi tetikteydi. Masaya otururken Recai Bey ötekilere Gülsüm’ü soruyordu.</p>

  <p>Yemek, Recai Bey’in gevezeliğiyle sürdü. Hasan Bey’in arada adamı uyarmak için sözünü kesmesi, benim varlığımı hatırlatarak konuyu değiştirmeye çalışması faydasızdı. Recai Bey’in kimseye aldıracak sabrı yoktu. Sanki güvenoyunun alınması onun başarısıydı ve bu başarıyla başı dönmüştü.</p>

  <p>“Bakın efendim,” diye başlıyordu her seferinde, “Hükümetin ilk icraatı kararnameler konusu olmalı. Bunu,” Fuad’a dönerek gülümsüyordu, “sizin o reyini lütfeden sevgili arkadaşınıza da hatırlatmalıyız. Pamuk ihracatı ve demir ithalatı için mutlaka kararname lüzumlu.” Yemeğin tadını alamıyordum. Zeynep de yine beni unutmuştu. Recai Bey bu kez de konuşmayı Demir Çelik Fabrikasıyla ilgili konulara sıçrattı. Sesi, dikkati çekecek kadar tizleşmiş, şişman yüzüne yakışmayacak bir biçimde öfkeyle titriyordu. “Hemen o herifleri temizlemeli. Hatırlayın beyefendi, Allah’ın köylülerini siz işçisiniz diye iğfal edip ayaklandıran onlardı. Şimdi hepsinin canına okumalıyız. Dünyanın neresinde görülmüş, sen hem devletin memuru ol, hem de benim işçilerimi bana karşı teşkilatlandıran adamlara akıl öğret.” Aklına gelmiş gibi birden cümlesini yarıda kesip önemli saydığı haberi verdi: “Birini buldum bile. Daha önce saha amirliği yapmış. İşçilerin lisanından anlıyor. Yanına güvendiği birkaç kişiyi almasına izin verdik mi, başımızın ağrımayacağından emin olabiliriz. Bence çok münasip, isterseniz bu işte, isterseniz öteki işte kullanalım. Eskiden komiser yardımcısıymış, ayrılmış. Nedenini sormadım, bizi ilgilendirmez.” Sonra iyice keyiflenmiş gibi bir kahkaha atıp sözlerini tamamladı: “Bundan sonra işler iyiye gidecek. Ama Fuad Beyefendi...” Dudaklarını kıskançlıkla kıvırdı. “O arkadaşlarınıza kararnameleri hatırlatmalısınız. Hem o kararnameleri sadece biz beklemiyoruz ki. Geçen gün Adana’da oda toplantısında vergi kaçakçılığı meselesi konuşuldu.” Kahkahayla güldü. “Bizim gibiler neden vergi kaçırsın? Bizim istediğimiz kararname. Devlet bizim yerimize...”</p>

  <p>“Tamam Recai Bey.” Fuad, sonunda adamın sözünü kesmişti. “Bunlar misafirimizi ilgilendiren konular değil. Hem bakın, galiba Gülsüm geliyor.”</p>

  <p>Hep birlikte işaret ettiği tarafa baktık; bahçede bir çift far karanlığı deşiyordu. O zaman masada hâlâ boş bir tabağın olduğunu hatırladım. Hasan Bey’in işaretiyle ayağa kalktık. Yemek ve Recai Bey’in gevezeliği bitmişti; artık yeniden o koltuklara dönebilirdik.</p>

  <p>Uşağın getirdiği kahveyi aldım. Küçük fincanlara konmuştu. İçer içmez dilime binlerce bıçak saplandı.</p>

  <p>“Evet. Beyefendi, hükümet bizi vergi hususunda zorlamamalı. Kararnameyi çıkardı mı yasaları çiğnenmekten kurtarır, o fonlar da yeniden yatırıma...”</p>

  <p>Fuad bir kez daha adamın sözünü kesti:</p>

  <p>“Gözünüz aydın, nihayet Gülsüm’ünüz geldi.”</p>

  <p>Recai Bey ayağa kalktı. Alnında iri terler belirmişti. Yine soluğu kesilmiş gibi derin derin nefes alıyor, başı buruşturulmuş bir süngeri andırıyordu. Ağzında gevelediği boğuk seslerle birkaç adım öne fırladı. Gözlerimi yaklaşan siluete çevirdim. Demek Gülsüm bu kadındı. Blucinli, üzerine bol gelen süveterini beline sokmuş, uzun boylu, kumral bir kadın! Birden ailenin olağandışı özelliği olmayan bir üyesiyle karşılaştığımı düşündüm. Ötekilerin –Hasan Bey, Fuad ve Zeynep’in– aksine, her yerde rastlanabilecek birine benziyordu. Ama o sanki beni yalanlamak istercesine, hızını hiç kesmeden, yüzündeki hayranlık ve terle, onu bekleyen Recai Bey’in yanından geçip kendini koltuğa fırlattı. Hepimiz ayakta kalmıştık. Kadın bizimle eğlenme fırsatını kaçırmamak istiyormuş gibi alaylı bir sesle koltukları işaret etti:</p>

  <p>“Rica ederim, lütfen oturun.”</p>

  <p>Recai Bey’in dışında hepimiz oturduk. Fuad’ın yüzü asılmıştı. Gülsüm bize aldırmadan sanki çevreyi görmekte zorluk çekiyormuş gibi hızlı hareketlerle, kemerine iliştirdiği muhafazadan gözlüğünü çıkarıp taktı. Artık daha da sıradan bir kadındı. Yalnızca etli dudakları dikkat çekiciydi. Sigarasını yakmaya hazırlanırken, gözlerim Zeynep’e takıldı; bakışları öfkeyle Gülsüm’e çevrilmişti.</p>

  <p>“Nasılsınız damat bey? Hükümeti kurdunuz mu?” Recai Bey kıpkırmızıydı. Zorlukla eğilip kadının eline gürültülü bir öpücük kondurdu. “Yapmayın, yine elimi yaladınız.”</p>

  <p>Demek Recai Bey’le evleneceklerdi. Aralarında en az on beş yıl vardı. Gülsüm! Sahnede yeniydi, ama şimdilik oyuncuların en iyisiydi. Yüzüne dikkatle baktım. Kumraldı, üstelik ötekilerle hiçbir benzerlik taşımıyordu. Sağa doğru dönünce birden garip bir duyguyla ürperdim. Sanki onu tanıyordum. Bir kez daha merakla yüzünü inceledim. Evet, bu açıdan onun eski bir tanıdık olduğuna yemin edebilirdim. Kime benziyordu? Kadın daha fazla düşünmeme izin vermedi.</p>

  <p>“Artık tamam, Recai Bey. Yerinize oturabilirsiniz. İsterseniz son bir haftadır Ankara’da ne yaptığınızı anlatın.” Sigarasını sinirli bir hareketle yanındaki kül tablasında söndürdü. “Herhalde telefonda anlattığınız gibi uslu davranmadınız. O sanayi odasındakileri iyi tanıyorum.”</p>

  <p>“Yemin ederim, hanımefendi,” Recai Bey, gülünecek kadar telaşlanmıştı, “bütün zamanımız milletvekili kovalamakla geçti.”</p>

  <p>“Yemeğe geç kaldın.”</p>

  <p>Hepimiz Fuad’a baktık. Recai Bey fırsattan yararlanarak koltuğa çöktü. Gülsüm de gözlüğünü çıkartmış, Fuad’a dönmüştü. Ne kadar gülerek söylenirse söylensin, Fuad’ın cümlesinin kendisine yöneltilen bir uyarı, belki de bir tehdit olduğunu anlamıştı. Yeniden gözlüğünü taktı. Sinirlenmişti, ama Fuad’la çatışmayı göze alamadığını hissediyordum.</p>

  <p>“Evet,” dedi sıkıntılı, ama ciddi bir sesle, “ne yapalım, beni kaçırmaya kalktılar.”</p>

  <p>Yerinden ilk fırlayan Recai Bey’di. Dudaklarında ıslak çığlıklar uçuşuyordu. Hasan Bey heyecanlanmış gibi doğrulmuştu. Tepki göstermeyen, hâlâ gülümseyen tek kişi ise Fuad’dı.</p>

  <p>“Korkmayın Recai Bey, Gülsüm yine şaka yapıyor.” Sonra gözlerini Recai Bey’den ayırmadan sordu: “Öyle değil mi? Yine eskisi gibi bizleri kandırmaya çalışıyorsun.”</p>

  <p>Gülsüm, bir süre Fuad’ın meydan okuyan bakışlarına karşı koymaya çalıştı, ama yeni sigarasını yakarken Fuad’ın istediği yanıtı verdi:</p>

  <p>“Evet, şaka yaptım.” Sonra durup kahkahalarla gülmeye koyuldu. “Tabii şakaydı. Hasan Bey’in kırmızı arabalı yeğenini kaçırmaya kim cesaret edebilir?”</p>

  <p>“Hiç kimse.” Konuşan Fuad’dı. Gülsüm’ün sözleri bir soru olmamasına rağmen araya girmişti. “Bunu göze alanın başına çok şey gelir.”</p>

  <p>Gülsüm’e bakmıyordu, ama bu konuşmanın, ikisinin arasındaki bir çekişmeyle ilgili olduğu açıktı.</p>

  <p>“Misafirlerimiz var.”</p>

  <p>Fuad, sahneye beni sürmeye karar vermişti. Bakışlarımı kadına çevirdim. Recai Bey aramızdan çekilmişti. Artık kahverengi gözleriyle karşı karşıyaydım. Kime benziyordu?</p>

  <p>“Makine mühendisi misiniz?”</p>

  <p>Birden sarsıldım. Yoksa o da beni mi tanıyordu? Makine mühendisi olduğumu ben unutmuşken, o nasıl bilebilirdi? Sesimi kontrol etmeye çalışarak yanıt verdim:</p>

  <p>“Evet.”</p>

  <p>Yanıt, Gülsüm’ü değil, Fuad’ı şaşırtmıştı. Dudakları şaşkınlıkla kımıldadı. Ama Gülsüm daha önce davrandı:</p>

  <p>“Gemilerden birinde çarkçı aranıyordu, değil mi?”</p>

  <p>Kimse ona yanıt vermeyi düşünmüyordu. Hasan Bey’le Fuad birbirlerini süzdüler. Zeynep ise yine tepki göstermemişti. Gülsüm yeniden konuşmaya hazırlanırken, Fuad bu saçma rastlantının konuşmayı daha da uzatmasını önlemek istiyormuş gibi araya girdi:</p>

  <p>“Demek makine mühendisiydiniz?” Başımı salladım. “Neden daha önce söylemediniz?”</p>

  <p>“Sormadınız ki,” dedim. “Hem mühendis olarak hiç çalışmadım.”</p>

  <p>Fuad’ın gözleri Hasan Bey’deydi, karşılık vermedi. Sanki aklına bir şey gelmişti ve dayısından izin istiyordu. Koltuğa iyice gömüldüm. İçimdeki o yabancılık duygusu giderek büyüyordu.</p>

  <p>“Yoksa fabrikadaki montaj işlerinde mi çalışacaksınız?”</p>

  <p>Gülsüm’dü. Yüzünde Fuad’ın biraz önceki küçümsemesinin bir eşi vardı. Giyinişimi ve halimi garipsemişti. Yanıtı benim yerime Fuad verdi:</p>

  <p>“Hayır, Zafer Bey bir arkadaşını arıyor.” Sonra bir süre bekleyip Gülsüm’ü süzdü. “Ayhan’ı.”</p>

  <p>Sıra şimdi Gülsüm’deydi. Ona döndüm. Yüzü küçülmüş, dişlerinin arasında fırlamaya hazır bekleyen çığlığı tutmaya çalışıyordu. O da aynı tepkiyi göstermişti: Şaşkınlık ve inanmayan bakışlar.</p>

  <p>“Recai Bey.”</p>

  <p>Ayağa kalkmış, kendini kontrol etmek için büyük çaba harcıyordu.</p>

  <p>“Buyrun hanımefendi.”</p>

  <p>“Kalkın, biraz bahçede gezinelim. Belki aya rastlarız.” Recai Bey mutluluktan kızararak elindeki mendili telaşla cebine sokup doğruldu. “Dün Zeynep anlatırken duydum; aileden kalma değerli mücevherleriniz varmış, birkaçını isterim, haberiniz olsun.” Sözlerine ara vermeden Recai Bey’e yaklaşıp adamın koluna girdi. “Ne yapalım, bir Arap ailesinden kız alıyorsunuz. İsteklere hazırlamalısınız kendinizi.” Recai Bey izin isteyen bakışlarla Hasan Bey’e dönmüştü. “Gelin canım, dayım size istediğiniz izni verdi. Beni öpmeye kalkışmayacağınızdan emin olabilir.” Birkaç adım attıktan sonra yeniden sesini duyduk: “Bana kalırsa siz gerçek bir Arap kızı bulmalıydınız. Zeynep gibi. Ben melez sayılırım.”</p>

  <p>Kapıya doğru yürüyerek uzaklaştılar. Zeynep öfkeyle titriyordu. Gözleri, kınından çekip Gülsüm’ü sırtından bıçaklayacağı bir çift yeşil hançere benziyordu. Şaşırtıcı olan Hasan Bey’in tepkisiydi. Kıpkırmızı kesilmiş, sık sık, kızgın olduğunu belli eden bir nöbetle nefes alıyordu. Birden ailedeki herkesin Gülsüm’den nefret ettiğini düşündüm. Herkes? Fuad da mı?</p>

  <p>Fuad hâlâ gülümsüyordu.</p>

  <p>“Deli kız,” dedi arkalarından bakarak. Sonra dayısına dönüp onu yatıştırmak istiyormuş gibi, “Deli kız,” diye aynı sözleri tekrarladı.</p>

  <p>Zafer’in bu evde tükettiği o ayların bu tür olaylarla iç içe olduğundan eminim. Onun arkadaşı olmama değişik de olsa, hepsi tepki göstermişlerdi. Belki Zafer’in sonu da buradaki insanlarca kararlaştırılmıştı. Fuad o zaman da başrolde miydi? Ona döndüm, esmer dudakları aralanmış bekliyordu.</p>

  <p>“Kör Abdul’la konuştuğunuzda gözlüğü var mıydı?”</p>

  <p>Sorusunu tamamladığında bütün akşam boyu süren şaşkınlığıma bir yenisi eklenmişti. Sorusunun arkasına neyin gizlendiğini çıkarmaya çalıştım, ama neşeyle bakan gözleri kendini ele vermiyordu. Yalnızca Zeynep’in karşısındaki koltukta rahatsız bir şekilde kımıldadığını fark etmiştim.</p>

  <p>“Hayır,” diyerek bekledim. Sorunun devamı da olmalıydı.</p>

  <p>Evet, vardı. Fuad gözlerini yere eğip –sanki bakışlarını Zeynep’in yakalayamayacağı kadar uzağa kaçırmak istiyordu– aynı neşeli sesle devam etti:</p>

  <p>“Demek yoktu? Tahmin etmiştim. Abdul, karşısındakini etkilemek istediğinde hep o gözlüğü çıkarır.” Çok kısa bir an için gözlerini Zeynep’e döndürüp baktı. “O gözün hikâyesini biliyor musunuz?” Tabii ki bilmiyordum. O da beklemeden anlatmaya koyuldu. Yine bağıra bağıra konuşuyordu: “Vaktiyle Kör Abdul, Fransız işgali döneminde, Antakya’dan Dörtyol’daki karargâha haber götüren Türk milliyetçilerini pusuya düşürüp öldürürmüş. Belki Fransızlar,” durup düşünür gibi bekledi, “belki de Araplar hesabına. Katiyetle bilinmiyor, çünkü Abdul para için her şeyi yapar. O sıralarda, anlattığım olaylar 1930’1arda olmuş, Hatay’ın istiklâli için, Dörtyol’da Tayfur Sökmen Bey’in kurduğu Hatay Erginlik Cemiyeti varmış.” Cümlesini kesip aklına gelen önemli bir haberi verdi: “Biliyor musunuz, Recai Bey’in babası o cemiyetin önde gelenlerinden biriydi. Neyse, size Kör Abdul’un gözünü anlatıyordum. Evet, sonunda cemiyet, atlılarını Payas yakınlarında pusuya düşürüp öldüren bu katilden öç almaya karar vermiş. Günün birinde onu dağlarda sıkıştırmışlar. Ertesi sabah bulduklarında gözü yerinde yokmuş. Kimi, kargalar oydu diyor, kimi ise Türk çetecileri ibreti âlem için süngüyle çıkardı, der. Kendisi ise hiç bahsetmez. Anlayacağınız; bir muamma o göz. Ama Abdul onu da kullanmayı öğrendi.”</p>

  <p>Sözlerini, Hasan Bey’in kısa, ama kızgın bir cümlesi kesti. Arapçaydı, anlamamı istemiyordu, yine de Hasan Bey’in öfkeden delirmiş gibi Fuad’a bakan Zeynep’i korumak istediğini anlamıştım. Az sonra Zeynep oturduğu yerden kalkarak Hasan Bey’den aldığı izinle salondan çıktı. Neden kızmıştı? Bu da öteki bütün sorular gibi yanıtsızdı kafamda. Fuad dayısına yanıt verirken yine Arapça konuşuyordu, ama Hasan Bey’in aksine son derece sakindi.</p>

  <p>Bir süre sonra Recai Bey koşarak içeriye girdi. Gidecekti, ama sanki Gülsüm’ü kaybetmiş gibi telaşlıydı. Hasan Bey’in doğrulmasını fırsat bilip izin istedim. Fuad da ayağa kalkmıştı, beni o götürecekti. Ama onu beklemem gerekecekti.</p>

  <p>Salondakilerden kurtulup kapıdan bahçedeki karanlığa çıktım. Fuad’ı orada bekleyecektim. Araba mermer merdivenlerin önünde hazırdı.</p>

  <p>Az sonra karanlığa karışmıştım. Geceyle aramda sanki ince bir zar vardı ve ben o şeffaf örtüyü yırta yırta yürüyordum. Köşkten bahçeye düşen ışıklardan uzaklaşarak çakıllı yolda ilerledim. Akşamın anlamsızlığı gözlerime geçirilen bir maske gibiydi, beynimdeki sorular önümde yatan gecenin içindeki nesneler gibi belirsizleşiyordu. Gökyüzünü binlerce yıldız sarmıştı. Sanki tepede sayısız mumlu kandil asılıydı. Gerçekten de Hasan Bey’in dediği gibi olağanüstü bir geceye dönüşmüştü. Ama yolculuğun birdenbire gelip böylesine garip insanların arasına sıkışması, anlaşılmaz olaylarla uzayıp gitmesi aklımı karıştırıyordu. Olup bitenler bir raslantı mıydı? Zafer biraz önceki kadınlarla ilişki kurmuş muydu? Çaresizlik, bir çığlık gibi neredeyse dudaklarımdan taşacaktı. Bu serüvende yer alan kişilerin arasında gizlenen sırları çözmeden Zafer’i bulamayacağımı hissediyordum. Gördüklerim, olaylar, beni içinde yer almak istemediğim bir serüvenin içine itiyordu. Bir serüveni iki kere yaşamak? Kaderimse yaşayacaktım. Ama yine de bu oyunun sonunu hiç unutmamalıydım. Geçen kez aptalca bir korkaklık engellemişti parmağımı. Ama bu kez bu kovalamacanın sonu nasıl biterse bitsin, yine de o son bekliyor olacaktı beni. Düşüncelerimi mırıldanarak tekrarladım: Nasıl biterse bitsin? Öyleyse neden uzatıyordum? Zafer’i ya da geçmişi bulmak neyi değiştirecekti? Belki de yaşama refleksim, bilinçaltım daha güçlüydü. Durdum. Yanıt vermekten korkuyordum. Cebimde sigarayı aradım. Bu soruyu bir daha sormamalıydım.</p>

  <p>Geriden, kapının önündeki arabadan yükselen korna sesine kadar, hasretini çektiğim yalnızlığın içinde yürüdüm. Sonunda durdum. Dönmeye hazırlandım, ancak önce ışıkları bulmalıydım. Geri döndüm. Karşımda bir karartı vardı.</p>

  <p>“Korkmayın.” Gülsüm’dü. “Çok dalgınsınız, dakikalardır peşinizden yürüyorum, beni fark etmediniz. Şarkı mı söylüyordunuz?” Sayıklar gibi kendi kendime konuştuğumu duymuştu. Sonra sözlerinin anlamsızlığını fark etmiş gibi sustu. Yeniden hazırlanırken geceye rağmen gözlüklerini takmış olduğunu gördüm. “Ayhan nerede?”</p>

  <p>Dudaklarımın ucuna kadar gelen itirazı, sorunun içtenliği, sesinin titremesi susturdu. Arabanın kornası yeniden çaldı. Ardından güçlü bir çift far ışık bombası gibi ortalığı aydınlattı.</p>

  <p>“Aylardır o sorunun peşindeyim,” dedim, “hep soruyorum. Hem de önüme çıkan herkese.”</p>

  <p>Sigarayı yere attım. Az önce benim savurmadığım küfür şimdi onun dudaklarındaydı ve neredeyse çıngıraklı bir ses olup fırlayacaktı. Ellerini kaldırıp yakamı tutmak istiyormuş gibi anlaşılmaz bir hareket yaptı.</p>

  <p>“Nerede olduğunu bilmem gerekiyor, anladınız mı?”</p>

  <p>Binanın önünden yeni bir gürültü yükseldi. Fuad arabayı çalıştırmıştı. Bu kadın, bu karşılaşma, hepsi onun oyunu diye düşündüm birden. Sıkıntılı bir öfke boğazıma yükseldi. Bunu da o planlamıştı.</p>

  <p>“Ne yaparsanız yapın,” dedim Gülsüm’e. Sesim öfkeyle titriyordu. “Onu arayacağım ve bulacağım.”</p>

  <p>Köpeği o anda gördüm. Çoktandır arkamda olmalıydı, ama yine bağırmamı beklemişti. Üzerime atılacakken Gülsüm bağırdı:</p>

  <p>“La Habib!” Yere eğilmişti. Köpek birden durdu. Gülsüm hâlâ hayvanı teskin ediyordu. “La Habib! La Habib!”</p>

  <p>Artık beklemem için bir neden yoktu. Geri dönüp Fuad’a doğru yürüdüm. Az ötede arabanın farları geceyi delmiş, beni bekliyordu. Işığın aydınlattığı bölgeye gelmeden önce arkamdan Gülsüm’ün telaşlı sesi yükseldi:</p>

  <p>“Durun!” Çakılları sıçratarak durdum. Gölgenin sınırındaydı. Işığın içine girmeye cesareti yoktu. “Nerede olduklarını bilmiyorum,” diyerek aynı telaşla devam etti: “Nerede olduklarını inanın bilmiyorum. Gittiklerinde ben İstanbul’daydım.”</p>

  <p>Sesi özür diler gibi incelmişti. Köpeğin yanında olup olmadığına aldırmadan, “Ya da öldüklerinde,” dedim.</p>

  <p>“Evet ya da öldüklerinde.” Sesi bu kez ensemin dibinden geliyordu. Bir adım atıp ışığın içine girdim. Korna üçüncü kez çaldı. Şimdi ben aydınlıkta o ise gecenin içindeydi. “Sakın onlara inanmayın, hiçbirine. Ne olur, inanmayın.”</p>

  <p>Birkaç adım geriye çekildi, sonra koşarak karanlıkta kayboldu. Bahçenin bir başka yerinden köpek havlamaları yükseldiğinde arabaya doğru yürüdüm. Acaba Fuad, Gülsüm’ü fark etmiş miydi? Kapıyı açıp arabaya bindim. Fuad henüz görünürlerde yoktu. Birkaç dakika sonra kapıda göründü. Yanıma oturduğunda gülümsüyordu. Sanki korna çalan, arabanın farlarını üzerimize salan o değildi. Konuşmadan otele vardık. İnerken ona döndüm; hayır, söyleyeceği bir şey yoktu.</p>

  <p>Yarım saat sonra buldum o notu. Paltomun cebine, dikkat çeksin diye sigara paketiyle jelatinin arasına konulmuştu; bahçede hava karanlık olduğu için görmemiş olmalıydım. Bir çocuğun el yazısını andıran harflerle yazılmıştı. Taç Meydanı’nda yarın seni bekleyecekler.” Ne bir imza, ne de kimin yazdığını belli eden bir işaret vardı kâğıtta. Kim koymuş olabilirdi? Gülsüm? Yazan o olsaydı bahçede beni gördüğünde söyleyebilirdi. Belki de bahçeye çıkacağımı bilmediği için daha önceden yazıp bırakmıştı. Ama yine de öyle bir niyeti olanın ilk yapacağı şey o pusuladan bahsetmek olmaz mıydı? Başka kimin koymuş olabileceğini düşündükçe aklıma hep Zeynep geliyordu. Çözümü gittikçe zorlaşan bir bilmecenin ortasında olduğum açıktı.</p>
</body>
</html>
