<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik">9 NİSAN ÇARŞAMBA</p>

  <div class="sekil"><img alt="" src="../Images/sekil.jpg" /></div>

  <p class="tarih">İskenderun. Saat: 13.30</p>

  <p>İhtiyar Onbaşı’yı düşünerek uyuyakaldığım o sabahtan dört gün sonra İskenderun’da bir otel odasında dışarıya bakıyordum. Cumartesi otele vardığımda geceydi ve resepsiyondaki esmer adam bana kötü bir oyun oynamıştı: Onca bela ve korkuyla geçen aylardan sonra, sabahları denize bakan bir odada uyanmak zorundaydım.</p>

  <p>Otelin hemen önünden geçen, iki yanına palmiyeler dikilmiş yol, bir uçta limana, öteki uçta da şehrin göbeğine kadar uzanıyordu. Yolla denizin sınırladığı dar şeridin otelin önüne rastlayan kısmında, eski ve yıkık kabinleriyle belediye plajı yer alıyordu. Pencereden bakıldığında sol tarafın pek iyi görünmemesine karşılık sağ taraftaki her şey pencereye asılmış bir tablo gibiydi: Liman, depolar, yol ve sonra pencerenin köşesine batmış uzun çivileri andıran bacalarıyla, fabrika. Görüntünün geriye kalan kısmını, günün her saatinde bir başka renge bürünen, uysal, ama dayanılmaz bir deniz dolduruyordu.</p>

  <p>İlk dört gün aynı biçimde geçti. Sabahları kalkıyor ve denizle karşılaşıyordum. Sokağa çıktığım anlarda ise sürekli Kör Abdul’u arıyordum. Ama kime sorsam aynı karşılığı alıyordum. Hafif bir baş sallaması, damaktan kurtulan tükrüklü bir “Çıh!” Bazıları daha anlayışlı davranıyor, hayır demeden önce bir süre düşünüyormuş gibi bekleyip sonra yanıt veriyordu. Kör Abdul’u tanıdığını ya da hatırladığını söyleyen tek kişiye rastlamadım o dört gün boyunca. İsmini bile duyan yoktu. Neredeyse öyle birinin yaşamadığına inanacaktım.</p>

  <p>Kör Abdul’u ararken önemli bir şey olmadı. Beatrice? Onu bile tanımıyordum o sırada. Oysa Beatrice’in varlığından İskenderun’a geldiğimin ikinci günü haberdar olmuştum. Resepsiyondaki adam akşam geç vakit otele döndüğümde anlatmaya koyulmuştu: “Şuradaki sarışın kadın var ya? İtalyan. Zencinin tekiyle geldi.” Konuşurken gözleri kadının üzerindeydi. “Herif boru hattında çalışıyor. Şu Irak’tan Dörtyol’a döşedikleri hatta. Buraya arada uğrar.” Sonra suratını daha da yaygınlaştıran bir sırıtışla eklemişti: “Bence kadın yalnızlık çekiyor.” Gerçekten yalnız mıydı? Birkaç gece sonra sorduğumda, “Tek başına olmakla yalnızlık ayrı şeylerdir,” demişti. Belki gerçeği söylemiyordu. Yalnızlık çekmek! Hâlâ o Lâtin şivesini kattığı garip İngilizcesiyle sözcüklerden iğrendiğini belli ederek mırıldanışını hatırlıyorum. Sanki o basmakalıp iki sözcüğün, hayatına yığılan pislikleri anlatmak için yetersiz kaldığını hissetmişti. Çok geçmeden onu unuttum. Oysa sonraki günler ve geceler içinde oldukça önemli roller oynayacaktı. Varlığı, giderek her cümlede rastlanan, önemsiz, ama düşünceleri birbirine bağlamakta kullanılan vazgeçilmez sözcüklere dönüştü.</p>

  <p>Dördüncü gün, saat bir buçukta aşağıya indim. Vakit öğlendi; belki o nedenle lobi boştu. Örtüsüz ve boyasız masaların, kırık sandalyelerin yığıldığı bahçeyi geçerek asfalt yola çıktım. Gökyüzünde bulut yoktu, ama günü sevimsizleştiren o dayanılmaz ışık her şeye egemendi. Zafer’in izini kovalayacağım bir gün daha vardı önümde. Sabah saatlerce doğudaki dağların tepesinde oyalanan güneş, birdenbire yuvarlanarak şehrin üstüne asılmış, kıpırtısız duruyordu. Paltomun yakasını kaldırıp hızlanmaya niyetlendim. Tam o anda, görünüşü, savurduğu gürültüyle çelişen küçücük bir araba yanımda durdu. İnen, uzun boylu, kırmızı montgomery giymiş genç bir adamdı.</p>

  <p>Onu sonraları hep o haliyle hatırladım. Yüzünü hiç görmedim. Darmadağın olduğu gece bakmayı akıl ettim, ama suratı kanla kaplanmıştı. Yüzünün hiçbir ayrıntısı belleğimde kalmadı.</p>

  <p>Araba uzaklaşırken genç adam otele girmek üzereydi. Geri dönüp yürümeye koyuldum. Körfezin girintisini izleyen yol o saatte şaşılacak kadar ıssızdı. Palmiye ağaçlarının diplerindeki gölgeler, arada bir esen rüzgârla toplandıkları çukurlarda garip biçimli tırtıllar gibi kıpırdıyorlardı. Yol, başı şehrin göbeğinde ezilmiş rengarenk bir yılanı andırıyordu. Hareketsiz duran her metresi sanki ayrı bir renge boyanmıştı. Durağın yanında sorulara başlamadan önce birkaç dakika dinlenip büfeye doğru ilerledim.</p>

  <p>“Kör Abdul’dan haber var mı?”</p>

  <p>Büfeci, kısık gözlerini sıkıntıyla benimkilerden kaçırarak çolak elini havaya doğru kaldırdı.</p>

  <p>“Tanımıyoruz dedik ya beyim.”</p>

  <p>Geriye döndüm. Belki taksilerinin yanlarında bekleyen şoförler... Hayır, onlar da bilmiyorlardı. Hangi yüze dönsem gözlerimden kaçan bakışlarla karşılaşıyordum. Yapacak bir şey kalmamıştı. Lokantaya doğru yürüdüm. Yemekten sonra soruları tekrarlayabilirdim.</p>

  <p>“Böyle buyrun efendim,” dedi garson. “Denizi seyredersiniz.” Sonra masayla deniz arasına giren kalabalık bir topluluk görünce açıkladı: “Ruslar. Demir Çelik’te çalışıyorlarmış.”</p>

  <p>Pencerenin yanındaki masada oturan adamların yüzü, geniş ve enliydi. Gözleri büzülüp burunlarına doğru eğilmişti. Asyalı bir ırk, diye düşündüm. Caddedeki küçük alanın ortasındaki heykelin etrafında deniz piyadeleri vardı. Birden iskeletimi, kaslarımı yakan o eski yangını hatırladım. Sanki on sekiz ay sırtımda taşıdığım o eski üniformayı tekrar giyip o kumsala yanaşan çıkartma gemilerinden denize, ölüme doğru atlayacaktım. Geçmiş, orası burası tutuşmuş film gibi geçti kirpiklerimin arasından.</p>

  <p>Garson, damağımı yakacak yemeği önüme koyarken bir şilep kendini hatırlatmak istercesine düdüğünü öttürüyordu. Yemekten ilk lokmayı aldım. Dayanılamayacak kadar acıydı.</p>

  <p>Yarım saat sonra yine toprak bahçeden geçerek otele giriyordum. Rüzgârlığın içindeki ikinci kapıyı, çıkarken otele gelen o genç adamı görmek umuduyla açtım. Kalın ve katı bir karanlık vardı içeride. Gözlerimi, karanlığa alışıncaya kadar kısıp lobinin loşluğunda gezdirdim. O genç adam görünürlerde yoktu. Resepsiyondaki esmer adama bakmadan merdivene yürüdüm.</p>

  <p>Ama çıkamadım. O kadın daha ilk adımında onu görebileceğim bir yere oturmuştu. Sanki içerisinin loşluğundan yararlanarak merdivenin dibinde pusuya yatmışa benziyordu. Dudaklarında zoraki bir gülümseme vardı. Eli havaya kalkmıştı ve o hareket hiç kuşkusuz bir içki davetiydi. Damağım günlerdir unuttuğu konyak tadıyla ürperdi. Oturduğu koltuğa yürürken başım dönmeye başlamıştı bile. Yanılmıştım, zoraki değil, canı yanmış bir tebessümdü dudaklarındaki. Genç görünmeye niyetlenmemiş, düz sarı saçlarını ensesinde toplamıştı. İnceltilmiş kaşlarındaki kumrallık sarışınlığının aldatıcı olduğunu haber veriyordu. Uzattığı kadehi alıp yudumladım. Az sonra konyak günün sıkıntılarını eriterek mideme yuvarlanıyordu. Güzel miydi? Hayır, değildi. Ama vücudunun her çizgisinin ilginç ve çekici olduğunun farkındaydım. Damarlı boynunun üstündeki başı düşecekmiş gibi sallanıyor, yüzünün düzgün, ama insanı şaşırtacak kadar ince hatları, keskin bir kavisle çenesinin sivriliğine karışıyordu. Burnu? Uzun ve kemikliydi. Gözlerinin altındaysa iyice derinleşmiş mor halkalar vardı. Gözlerimi dizlerinin üstüne kıvrılmış etekten aşağıya doğru indirdim. Bilekleri de ince ve kemikliydi. Kadın, vücudunda başıboş dolaşan bakışlarımı yakalayınca gülümseyip birden:</p>

  <p>“Çin çin!” dedi.</p>

  <p>Sesini ilk kez duyuyordum. Beklemeden karşılık verdim:</p>

  <p>“Çin çin!”</p>

  <p>Gözleri biraz sonra ağlamaya başlayacakmış gibi nemliydi. Nemli gözler! Benzetmenin bayağılığı hoşuma gitti, çabucak neşelendim. Ne tanışmanın garipliğine, ne de konuşmanın böyle birdenbire ve anlamsız bir yerden başlamasına aldırıyordum. Sanki günlerdir birbirimizi tanıyorduk. Kadehi bırakan ellerini izledim. Parmakları kulağındaki küpeyle oynuyordu. Acaba gülümsemesinin nedeni canını yakan o sivri küpelerin batışı mıydı? İkinci kez göz göze gelince söze o başladı.</p>

  <p><i>“Did you pay attention to the man at the reception desk?”</i><a href="../Text/dipnot.xhtml#Footnote0001" id="Feedback0001"><sup>[1]</sup></a> İngilizce sürdürülecek bir konuşmayı izleyebileceğime nasıl karar vermişti? Geriye dönüp adama bakmayı düşündüm, ama kadının Latin şivesiyle boğuklaşan sesi izin vermedi. “Sizce, onunla yukarı çıkmak nasıl olur?” Şaşırmama aldırmadan cümlesini sürdürdü: “Sabırsız biri olmalı. Sabırsız erkeklerden iğrenirim.”</p>

  <p>Sonra susup konuşmasına ara verdi. Gözbebeklerindeki renkler içkinin buğusunda can çekişiyordu. Sarhoş olmalıydı. Konyağı ondan önce bitirdim.</p>

  <p>“Eğer saçlarımı düşünüyorsanız sizi meraktan kurtarayım.” Sol eli ensesindeki topuzdaydı, yine İngilizce konuşuyordu. “Asıl rengi kumraldır.” Yanıt vermeden, yüzümdeki aptalca sırıtışla beklemeye koyuldum. “Ne yaparsınız, Zenciler sarışınlardan hoşlanıyor.” Hüzünlenmişti. Gözleri o çocukça neşeyle vedalaşırken özür dilemek istiyormuş gibi omuzlarını kaldırdı. “Zenciyle muz fıkrasını bilir misiniz? Boş verin, zaten pek komik de sayılmaz. Yalnızca Zencilerin pek ağır olduklarını bilin, yeter. Hatırlayın.”</p>

  <p>Hatırlıyordum. Ama hafif, kuğu gibi Zenciler de görmüştüm ben; Zenci kadınlar. Konyak düşüncelerimi örtmeden kendimi toplamalıydım. Bakışlarımı yüzüne kaldırdım. Gözlerinde iki küçük saydam damla yanıp sönüyordu.</p>

  <p>“Hâlâ konuşmadınız.” Kirpikleri biraz önceki parlak damlaları ezmişti. “Beni anlayıp anlamadığınızı bile bilmiyorum. Yalnızca çin çin dediniz.” Yarılanan kadehimi kaldırıp yeniden, “Çin, çin,” dedim.</p>

  <p>“Güzel, demek beni anlıyorsunuz.” Bir an durakladı. Yüzümdeki o aptalca gülümseme onu kuşkuya düşürmüştü. “Yoksa yanılıyor muyum?” Yanıt vermediğimi görünce kararsız devam etti: “Biraz da siz konuşun.”</p>

  <p>Başımı salladım iki yana. Oysa dilimde sessiz cümleler kımıldıyordu. Dinleyecektim. Bu onun oyunuydu. Sahneyi, rolü, diyalogları o seçmişti. Ben yalnızca seyirciydim.</p>

  <p>“Öyleyse sizin yerinize ben konuşurum.” O da ikinci kadehi yarılamıştı. “Sakın buraya sırf içki içmek için gelmiş olmayasınız? Ama hayır, sizin gibi değişik biri. Neyse. Gençlik resmimi görmek ister miydiniz?”</p>

  <p>Şaşırmamı ya da gülmemi bekliyordu, ama bir yumruk gibi boğazıma yükselen sıkıntı, kımıldamamı önledi. Kötü bir melodram izleyecektim. Çantasını açıp resmi buluncaya kadar ikinci kadehi de bitirdim. Resmi önüme bırakan parmakları bir yılan kadar kıvraktı. Gözucuyla baktım. Fotoğraftaki genç kız da aynı uzun çizgilere, kemikli yüz yapısına sahipti.</p>

  <p>“Evet!”</p>

  <p>Sabırsızlanmıştı. Karşılık vermeden önce onu nasıl bir yanıtın memnun edeceğini düşündüm.</p>

  <p>“Size pek benzemiyor,” dedim sonunda.</p>

  <p>“Ve konuştunuz.” Kuşkuları dağılmış gibi gülümsedi. Ama yanıtı beğendiği için sevindiğini hissediyordum. “Teşekkür ederim. Resimdeki o kız tertemizdir.”</p>

  <p>Acaba kendisinin temiz olmadığını mı söylemek istemişti? Ne istemiş olursa olsun iyi oynayamamıştı. Bir çadır tiyatrosunun oyuncusu bile daha iyi söylerdi o cümleyi. Sıra artık üçüncü kadehe gelmişti. Şişeye uzanıp bardakları doldurdum. Kadın, sanki biraz önceki cümle dudaklarını yakmış gibi, dilini solup giden rujunda gezdiriyordu. Geriye yaslandım. Günlerdir ilk kez bir yarım saati Kör Abdul’u düşünmeden geçirmiştim. Alkol beynimdeki her şeyi eritiyor, sessizleştiriyordu.</p>

  <p>Ama o sessizlik; o baş dönmesi uzun sürmedi. Daha kadehten ikinci yudumu almadan tiz bir kahkaha, binlerce küçük çan sesini aramıza saçarak her şeyi parçaladı. Sanki resepsiyondaki adamın aklını başından almak istiyordu. Arkaya baktım, adam koku alan bir köpek gibi irkilmişti. Kahkaha onu da hazırlıksız yakalamış olmalıydı.</p>

  <p>“Bu şehri seviyor musunuz?” Birden onu hafife aldığımı hissettim. Melodram, çadır tiyatrosu, hepsi parlak bir ışığın arkasında kayboldu. Belki de göründüğü kadar sarhoş değildi. Sorusunu tekrarladı: “Seviyor musunuz?”</p>

  <p>Sevmek mi? Aylarca süren bir kovalamacanın sonucunda savrulduğum bu şehri sevmek mi?</p>

  <p>“Hayır,” dedim. “Sevdiğimi de nereden çıkardınız?”</p>

  <p>“Ama her gün saatlerce dolaşıyorsunuz?”</p>

  <p>Kadehi dudaklarımdan ayırıp doğruldum. Sorularından bıkmıştım. Bir an konuşmayı kaldığı yerde bırakıp yukarı, odama çıkmayı düşündüm.</p>

  <p>“Dolaşıyorum,” dedim, kadını bekletmeden. “Siz de her gece uyuyorsunuz. Belki uyumayı sevmiyorsunuz.” Kadın, omuzlarını kaldırıp indirdi. “Ama yine de uyuyorsunuz. Anlayacağınız, benimki de sizinki gibi bir zorunluluk.”</p>

  <p>“Sizi içine kapanık ve sessiz biri sanmıştım. Yanılmışım. Hiç de öyle değilsiniz.”</p>

  <p>Gerçekten de yanıldığını seziyordum. Ama üzülmüş müydü, yoksa memnun mu olmuştu, bilmiyordum. Rahatsız bir hareketle kımıldanıp oturuşunu değiştirdi. Havanın karardığını, arkamdaki lamba yanınca fark ettim. Gölgem artık kucağımda olacaktı. Başımı çevirdim. Yan sokağa açılan pencereler kalın bir perdeyle örtülmüştü. Konuşmadan, sanki sessiz bir anlaşmaya uyarak dördüncü kadehleri doldurup yudumladık. Dakikalar sonra birden doğrulup sordu.</p>

  <p>“Kimsiniz siz?”</p>

  <p>“Ya siz,” diye karşılık verdim.</p>

  <p>“Nadia.”</p>

  <p>Nadia! İtalyan’dan çok bir Rus adını andırıyordu. Yine gözlerinin derinliklerinde sonbahar sislerini andıran o garip buğuya takıldım. Loşluğun içinde solup gitmiş yüzü gerçeküstü bir tabloyu andırıyordu. Kadehi eline alıp hüzünlü bir melodiye başlasa daha gerçek olacaktı karşımda. Dudakları kımıldadı, ama bu kez ben ondan önce davranacaktım.</p>

  <p>“Koşmaktan yorulmuş biri,” dedim yavaşça. “Hasta bir at.”</p>

  <p>“At mı?”</p>

  <p>“Evet, at,” dedim.</p>

  <p>Kahkaha atmadı. Gülmedi de. Aksine, yüzü tokat yemiş bir çocuk suçluluğuyla büzülmüştü. Göründüğünden de garip bir kadındı.</p>

  <p>“Atlar yarışırlar.”</p>

  <p>“Yarışıyorum,” diye yanıt verdim.</p>

  <p>“Ama...” duraksadı, sanki cümlesinin sonunu unutmuştu, “siz kötü bir at olmalısınız. Sizin gibi atlar yarış kazanamazlar. Tökezlerler. Tökezleyince de...”</p>

  <p>Yarım kalan soruyu hemen sormadı. Alacağı karşılıktan kuşkuluydu. Sanki korkutucu bir yanıttan çekiniyor, parmaklarıyla dudaklarında başlayan seyirmeyi bastırmaya çalışıyordu. Birden beşinci kadehin özlemini duydum.</p>

  <p>“Başınıza kurşun sıktılar sizin.”</p>

  <p>Bir soru değildi o kısa cümle. Kafama kurşun sıkıldığını gördüğü anda savurduğu bir haykırıştı sanki. Nasıl bilebilirdi! Gözlerimi kapayıp o sıcak yaz gününü buldum. Ayıldığımda üniformalı biri vardı başımda. Onun doktor olduğunu anlamam için yüzbaşının, “Binbaşım,” demesi gerekmişti. Askeri doktor. Üniformam, şakağımdan sızan kanla kirlenmişti.</p>

  <p>Düşüncelerimi kadının sesi kesti. Kirpiklerimi araladım.</p>

  <p><i>“Se non è verco, ben trovato.”</i> Anlamamıştım, çevirmesini bekliyordum. “Doğru değilse bile iyi uydurulmuş,” dedi kadın, bekledikten sonra. “Ama doğru değil mi?” Sakin olmaya çalışarak bekledim. “Öyleyse hâlâ neden koşuyorsunuz?”</p>

  <p>Sessizce düşündüm. Nedenim neydi? Neden hâlâ bulmamın mucize olacağı bir izin peşinde koşuyordum. “Son yarış bu,” dedim sessiz bir mırıltıyla, “Kazansam da kaybetsem de sonu belli olan bir yarış.” Konyak istiyordum, o beşinci kadehi içecektim. O anda keskin bir ışık demeti kadının yüzünü aydınlattı. Kapı açılmıştı. Artık güzel değildi. Işık, yüzündeki gerçeküstü maskeyi düşürmüştü. Onu karanlıktan seyretmeliydim.</p>

  <p>“Bu akşam otelimizde yeni bir misafir var.”</p>

  <p>İşaret etmesine kalmadan yana döndüm. Öğlen taksiden inerken gördüğüm gençti. Konuşmayı ona devredebilirdim. Ama delikanlı bize aldırmadan merdivenlere yürüyordu. Ne çabuk yerleşip sokağa çıkmıştı? Konyak kadehine eğildim.</p>

  <p>“Sizinkiler gelecekler mi?”</p>

  <p>Sizinkiler! Kadehi sehpaya bıraktım. Beynimde o mucizenin gerçekleşeceğini haber veren bir zil çalmaya başlamıştı.</p>

  <p>“Kimler? Bizimkiler mi?”</p>

  <p>Yanıtını, beynimde birbirinin üstüne yığılan düşünceler içinde bekledim. Ses, bana kadının beklediğim haberi vereceğini fısıldıyordu.</p>

  <p>“Misafirlerinizi... Öğlen gelmediler mi? Merdivenlerde, odanızdan çıkarken rastladım onlara. Sizin geride kaldığınızı sanmıştım.”</p>

  <p>Yanıt vermeden yerimden fırladım. Sonunda gelmişlerdi. Merdivenleri tırmanırken “Kör Abdul” diye fısıldıyordum önümdeki karanlığa. Kapıyı hızla itip içeriye girdim. Oda boştu. Yutkundum. Dudaklarıma dikenli bir çığlık yapışmıştı. Yine bir boşluktaydım, soğuk bir ürperti daha şimdiden derime yayılmıştı. Gitmişlerdi. Düşünceler hızla akıp gidiyordu beynimde. Resepsiyondaki o lanet herif. Onları tanıyor... Bacaklarıma gövdemi kıvıran bir burgu tırmanıyordu. Yatağa oturup gözlerimi kapadım.</p>

  <p>Kapar kapamaz telefon siyah ve tiz sesler tükürerek çalmaya başladı. Kulaklığını kaldırdım. Boğuk, korkutucu bir ses:</p>

  <p>“Yarın beşte hazır ol. Seni gelip alacağız,” diyordu.</p>
</body>
</html>
