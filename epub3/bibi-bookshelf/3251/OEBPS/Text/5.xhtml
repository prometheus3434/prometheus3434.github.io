<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik">11 NİSAN CUMA</p>

  <div class="sekil"><img alt="" src="../Images/sekil.jpg" /></div>

  <p class="tarih">İskenderun. Saat: 18.30</p>

  <p>Kör Abdul’un aksine Hasan Bey’i kolayca bulmuştum. Abdul’u ele vermemeye çalışan büfeci, daha ilk soruşumda onun kim olduğunu ve nerede bulabileceğimi söylemişti. Hasan Bey’in bürosuna gittiğimde saat bire gelmek üzereydi. Kapıyı açan kâtibe Hasan Bey’i görmem gerektiğini söyledim. Ama Hasan Bey yerinde yoktu ya da kâtip beni atlatmak için o yolu seçmişti. Akşamüstü tekrar geleceğimi, önemli ve özel bir konuyu onunla görüşmek zorunda olduğumu söyledim. Kâtip, saat altı buçuktan önce Hasan Bey’in yazıhaneye uğramayacağını, görüşme konusunda da söz veremeyeceğini tekrarladı. Yanıt vermeden sokağa çıktım. Kâtibin özel konuyu merak ettiğini biliyordum.</p>

  <p>Saat altı buçukta aynı yolu geriye doğru yürüyerek Hasan Bey’e gidiyordum. Yine yoldaydım. Soruların, isteklerin, korkuların düğümlenip bir girdabın içindeymişçesine kaybolduğu yollardan birinde. Az sonra Abdul’un anlattıklarının gerçek olup olmadığını öğrenecektim. Adımlarımı hızlandırdım. Havada birazdan bastıracağını haber veren bir yağmur rüzgârı vardı, dakikalardır yırta yırta yürüyordum. Acele etmeliydim, ıslanmak ve üşümek korkusu midemi yakıyordu. Şafakta, ufku çatlatıp alevden bir top gibi şehrin üstüne yuvarlanan güneş, şimdi karşıda, denizin ötesindeki ovaların tepesinde ince ve sarı bir tüle sarınmış, havada asılı duruyordu.</p>

  <p>Henüz ortalıkta kimseler yoktu. Ama kalabalığın, deniz piyadelerinin, ayakkabı boyacılarının, küçük gövdelerinin neresine sıkıştırdıklarını bir türlü çözemediğim gürültücü küçük arabaların, şilep düdüklerinin, bisikletli çocukların birdenbire ortaya çıkacağını biliyordum.</p>

  <p>Arada yemek yediğim lokantanın geniş camlı cephesini geçtim. Orduevi’nden sonra sahile dik inen ilk sokağa saptım. Bu kez şaşırmayacaktım. Sokaktan çok dar bir koridora benzeyen aralıkta iri akşam gölgeleri vardı. Büronun kapısına, köklü bir ağaç kadar kalınlaşmış sarmaşığın önüne kadar ilerledim. Karşıdaki balıkçı tezgahını topluyordu. Ağır tahta kapıyı itip içeriye girdim. Zil ikinci kapıdaydı. İçeride biri bağırıyordu. Zili çaldım. Paslı demirimsi bir ses içerdekini susturdu.</p>

  <p>Az sonra kapı açılmış, kâtip karşımda duruyordu.</p>

  <p>“Siz miydiniz?” Yana çekildi. “Buyrun.”</p>

  <p>İçeri girdim. Kâtibin işaret ettiği koltuğa yürürken az önceki sesin sahibiyle karşılaştım. İhtiyar bir adamdı, gözlerinde hiç korkutucu olmayan bir öfkeyle –sözünü kesmiş olmamdan dolayı– bana bakıyordu. Beni ilgilendirmeyen bir tartışmanın içine düştüğümü fark ettim. Koltuğa oturduğumda yaşlı adamın gözleri hâlâ üzerimdeydi. Giydiği lacivert üniformaya bakılırsa kaptan olmalıydı. Kâtip yerine dolaşıp tahta sandalyeye oturur oturmaz, konuşmasını zil çaldığında dudaklarının arasında kalan kelimelerden boğulmak üzereymiş gibi aynı tonda –yanılmamıştım, şikâyet ediyordu– sürdürdü.</p>

  <p>“Bak aslanım, Tevfik Bey, İshak Kaptan pek ses etmez diye habire bana yükleniyor. Ona daha buradan demir almadan söyledim, vaktinde varamayacağız diye. Dediğim çıkmadı mı? Ben onun yerinde olsam gemi geri geldi der, Allah’a şükrederdim. Sen buradan kalk, ta Baltık’a kadar git, sonra da dön. Bu iş Sadat gibi saatte zorla altı mil vuran bir salapuryanın yapacağı iş değildi. Ama evvelallah, Allah’ın izniyle götürüp getirdik işte.”</p>

  <p>Kâtip yaşlı adamın sözünü kesmeseydi daha devam edecekti.</p>

  <p>“İshak Kaptan,” sıkılmış gibi davranmasına karşılık sesinden eğlendiği hissediliyordu, “ne diye bana anlatıyorsun. Git, Tevfik Bey’e anlat.”</p>

  <p>Kâtip onu biraz daha öfkelendirmeyi başarmıştı. Yaşlı kaptan elini kızgınlıkla –ama ne kadar kızgın olmaya çalışırsa çalışsın daha da komik oluyordu– kâtibe doğru sallayıp konuşmasına devam etti:</p>

  <p>“Geçen sefer anlattım da ne oldu? Hasan Bey’le görüşeyim dedim, ama Tevfik Bey bırakmadı. Hadi, Ayşa gemilerin kraliçesi, Hasan Bey onu böyle boktan seferlere göndermez. Ama bırakın tayfalarımı ben seçeyim. Geçen ay kaç kişiyle çıktık?” Susup gözlerini kâtipten bana çevirdi. Sanki yanıtı ben biliyordum. Bir süre birbirimizi süzdük. Dumanı, sigarası ikide bir sönüyormuş gibi aceleci soluklarla ciğerlerine çekiyordu. Sonunda benim tayfalardan habersiz olduğuma karar verip yeniden kâtibe döndü: “On. Biri Marsilya’da, öteki ikisi de, şu kardeş olanlar, onlar da Hamburg’da tüydüler. Kaldı mı yedi. Bu memlekette şu gemiyi,” eliyle duvara asılı bir gemi fotoğrafını işaret ediyordu. “Yedi kişiyle getirebilecek başka babayiğit var mı?” Bu kez yanıtı biliyordu, kendisi verdi: “Yoktur. Evet, geri getirebilecek benden başka kaptan yoktur, ama benden daha enayisi de yoktur. Anladık, Hasan Bey de, Tevfik Bey de Arap. Ama tayfaların da daha ilk denizi yediklerinde kusan, curcunaya düştüklerinde ödü patlayan Araplar mı olması lazım? Tüyenler kim? Yine onlar.” Ardından, duyulmasından çekiniyormuş gibi sesini alçalttı: “Hasan Bey Arapmış, Ermenilerin mallarını almış, Araplarla Ermenilere iş verirmiş, bu laflar beni alakadar etmez. Ben parama bakarım. Ama haber vermedi demeyin, bu tayfalar yüzünden başımız belaya girecek. Hamburg’a gelmeden önce ambarda manifestoda yazılı olmayan çuvallar buldum. İyi ki açmışım. O çuvalları denize atmasaydım, Hamburg’daki gümrükçüler anamı bellerdi benim.” Durup hepimizi yoran konuşmasına ara verdi. Sigarası bu kez gerçekten sönmüştü. Yakmaya çalışırken pantolonunun dizlerindeki geniş tuz lekelerini silkmeye çalışıyordu. “O malları kim koydu, diye sormuyorum, çünkü gemi limandan ayrılmadan önce binip çıkanların haddi hesabı yok. Şimdi gitsen, yine o yüzü yaralı adamın, adı neydi o cenabetin?” Hatırlamak için durakladığı birkaç kısa saniye boyunca gözlerimin önüne Kör Abdul geldi. “Neyse, işte o herifin ayı gibi bir adamı var ya, işte o serseri yine ambardadır. Hasan Bey’in bundan haberi var mı? Gemilerinde ondan habersiz bal gibi kaçakçılık yapılıyor.” Sigarasını öfkeyle yere atıp söylenmeye devam etti. “Allah bilir haberi vardır.”</p>

  <p>O anda yandaki kapılardan biri açıldı. Eşikteki karanlıkta bir adam belirmişti. Yüzü seçilmiyordu.</p>

  <p>“Vay, İshak Kaptan gelmiş! Gel Kaptan, seni özledik.”</p>

  <p>İshak Kaptan, çağrıyı tekrarlatmadan koşar adım, adamın aralık bıraktığı kapıya doğru ilerledi. Kapı kapanırken dipten gelen sandalye gıcırtısına döndüm. İri bir adam tam köşede iki büklüm oturuyordu. Yüzü neredeyse dizlerine değecekti. Hasan Bey’in Said’i olmalıydı. İnsanı korkutacak kadar iriydi. Sanki upuzun bir direk oturuyordu sandalyede. Gözlerimi kâtibe döndürdüm. Elindeki kibrit kutusuyla oynuyordu.</p>

  <p>“Kaptan’ı çağıran Hasan Bey miydi?”</p>

  <p>Başını kaldırdı. Yüzünde nasıl olup da konuştuğuma hayret etmiş bir şaşkınlık vardı.</p>

  <p>“Hayır, Tevfik Bey’di.” Sonra bu kadar kısa bir açıklamanın yetmeyeceğini anlamış gibi, yanağından başlayan ve dudaklarına doğru iterek yüzünü ihtiyar bir adama çeviren tiki savuşturup devam etti: “Şirketin müdürü. Hasan Bey’in uzaktan akrabası olur.”</p>

  <p>Yeniden elindeki kibrit kutusuna döndü. Cümlesini bitirmemişti. Sanki konuşma isteğini ve neşesini içeriye giren kaptanla yitirmişti. Kafamda biriken soruları oldukları yerde tutup gözlerimi odada dolaştırdım. Üçüncü kapı Hasan Bey’in bürosunu antreye bağlıyordu. Kâtibin masası iki kapının arasında, antredeki karanlığı hafifletmek için açılan tek pencerenin önüne konmuştu. Tozlu camdan görünen ince ağaç, sokak duvarlarının arkasında bir bahçe olduğunu hatırlatıyordu.</p>

  <p>“İş mi isteyecektiniz?” Kâtibin yüzünde yine o tik vardı. Soruyu o sırada aklına gelmiş gibi, kısa sürecek bir heyecanla sormuştu. Başımı salladım. “Hasan Bey, iş istiyorsa Tevfik Bey’le konuşsun dedi de.” Kımıldamadan yüzüne bakmaya devam ettim. “Sizinle özel olarak konuşmak istiyor, dedim.”</p>

  <p>Sonra gözlerini kaçırıp görevini yapmış olmanın rahatlığıyla kibrit kutusuna döndü. Tekrar derin bir sessizliğin dibine çöküyordu her şey. Gözucuyla duvarın yanında oturan deve baktım, kımıldamamış, o eski oturuşunu bozmadan bekliyordu. Bir süre gözlerimi kapadım. Kâtip gibi ben de Kaptan’ı özlemiştim. Sadat! Duvardaki eski fotoğrafta duran şilebe bakmak için gözlerimi araladım. Kaptan haklıydı, eski bir gemiydi Sadat. Bir addı bu. Katibe döndüm.</p>

  <p>“Sadat kimdir?”</p>

  <p>Uykudan yeni uyanmış gibi kısılmış gözlerini çevirdi. Neredeyse kibrit kutusunu yere düşürecekti. Bir an Sadat’ın kim olduğunu sorduğuma mı, yoksa sorunun rastgele ve birden sorulmuş olmasına mı şaşırdığını düşündüm. Ama bakışlarından bir ipucu bulmak zordu.</p>

  <p>“Hasan Bey’in kardeşi,” dedi neden sonra. “Öleli epeyce olmuş.”</p>

  <p>Sesi sıkıntılıydı ve sormamam için uyarıyordu. Ama aldırmayacaktım. Kör Abdul’un yanında Fatima’nın dudaklarından kopan o suçlamayı hatırladım. Sadat, Abdul’un Hasan Bey’in öldürttüğünü söylediği kardeşi, Selim’in babası olmalıydı. Derin bir soluk alıp meraktan çok geçmişte olup bitenleri bildiğimi hissettirecek bir biçimde sordum:</p>

  <p>“Selim’in ölen babası?”</p>

  <p>Kâtibin parmakları kaskatı kesildi. Demek bu söylenti, Kör Abdul’un uydurmasından öte bir suçlamaydı ve kâtibi telaşlandıracak kadar da korkutucuydu. Dudakları seyirmeye başladığında yüzü fark edilecek kadar ihtiyarlamıştı. Sonunda, kısa fısıltıya benzer bir yanıt kopup geldi dudaklarından:</p>

  <p>“Evet.”</p>

  <p>Evet. Bu sözcüğün bir karşılıktan çok, sormamam için bana yöneltilen açık bir uyarı olduğunu anlamıştım. Gözleri dakikalardır sürüp giden hareketsizliğini bırakmış, duvarın dibinde duran deve gidip geliyordu. Gülüp onu rahatlattım. Ama daha sorulara yanıt vermek zorundaydı.</p>

  <p>“Selim burada mı?”</p>

  <p>Karşılık verip vermemekte kararsızdı. Ama gülümsememin sürdüğünü görünce biraz önceki konuşmayı unutmaya karar verdiğimi hissedip parmaklarını yeniden kutuya götürdü.</p>

  <p>“Bilmiyorum. Fransa’ya gittiğini söylüyorlar. Belki bir başka memlekete.” Fransa’ya! Kâtip, yüzümün değişen ifadesinden telaşlanarak atıldı. Daha fazla soru sormamı engellemek istiyordu. “Bir şey mi oldu?”</p>

  <p>“Ayhan da gitti mi Fransa’ya?”</p>

  <p>İkimiz de şaşırmıştık. Ben korkmamasından, o ise ilk kez duyduğu bir addan. Bir an Zafer’in, İskenderun’da yeni bir ad kullandığını düşündüm. Hayır, kaderimizin ayrılması demek olurdu bu.</p>

  <p>Soruyu tekrarladım:</p>

  <p>“Selim’in arkadaşı. Buraya birlikte gelmişlerdi. Üç, dört yıl önce. Uzun boylu, genç biri.” Gözleri merakla açılmıştı. “Benden daha gençti. Belki de öteki adını kullanıyordu. Naci. Hatırlıyor musunuz?”</p>

  <p>“Naci?” Evet dememek için zor tuttum kendimi. Midemden bir alev kopup boğazıma sıçradı. “Evet, hatırlıyorum. 1971’deydi. O, ama adının Ayhan mı, Naci mi olduğunu bilmiyorum. Selim Bey’le birlikte gelmişlerdi. Tarifinize uyuyor. Çok yakışıklı bir gençti.”</p>

  <p>Evet, Zafer’i anlatıyordu. Titremesini önlemek için ellerimi paltomun cebine soktum. Kâtip biraz önceki tedirginliğini unutmuş gibiydi, konuşacaktı. Ama karşı köşeden yükselen bir gıcırtı onu durdurdu. Arkaya döndüm, o dev, ayağa kalkmış yaklaşıyordu. Yanımıza kadar kontrol etmekte zorluk çektiğim bir tedirginlikle adamı izledim. Elini kaldırınca, kâtiple birlikte döndük. O üçüncü kapının üstündeki lamba yanıyordu. Sonunda Hasan Bey’i görecektim.</p>

  <p>On dakika sonra yalnızca kâtip çıktı kapıdan. O iri dev, ben Hasan Bey’le konuşurken yanımızda olacaktı. Sigarayı masadaki kül tablasına bastırıp kâtibin araladığı kapıya doğru ilerledim. Dik durmalı, omuzlarımın düşmesine engel olmalıydım.</p>

  <p>Ama daha içeriye girer girmez, ilk adımda sendeledim. Antredeki o kör ampul bir aldatmacaydı. Tavandan dökülen ışıklar camdan dökülmüş ince mızraklar gibi göze saldırıyordu. Kirpiklerimi yumdum. Arkamdaki kapı kapandı. Geriye dönüp bakmadım. O iri devin orada olduğunu biliyordum.</p>

  <p>Şaşkınlığımı yumuşak bir sesle kesti:</p>

  <p>“Beni görmek istemişsiniz?”</p>

  <p>Kirpiklerimi aralayıp sese döndüm. Demek Hasan Bey karşımdaki adamdı? Birden Kör Abdul’un beni yanılttığını düşündüm. Abdul’dan sonra, akvaryumun önünde pembe balıkların arasındaymış gibi ayakta duran adamın, katil olmak bir yana, bir soylu olmadığına inanmak çok zordu. Elli yaşlarındaydı, zayıf ancak dinç bir görünüşü vardı, saçları yer yer kırlaşmıştı.</p>

  <p>Adama doğru yürüdüm. Dudaklarımın ucundaki kıvrık gülümseme belirginleşti. Üzerindeki koyu takım elbise seçkin bir zevki yansıtıyordu. Gözlerini fark edince garip bir önseziyle durdum: Gri ve içine dönüktü gözleri. Akvaryumun önünde duvardaki fotoğrafa bakıyormuş gibi duruyordu. Fotoğrafa döndüm. ‘Ayşa.’ Bu İshak Kaptan’ın sözün ettiği şilep olmalıydı.</p>

  <p>“Evet!”</p>

  <p>Oturmam için yer göstermemiş, aksine acele etmemi isteyen bir emre benzeyen sözcükle yetinmişti. Her şey çok hızlı olup bitiyordu. Bir adım atıp tam önüne geldim. Ben de o hıza uyacaktım.</p>

  <p>“Adım,” hiç duraklamadan, “Zafer,” dedim. “Bir arkadaşımı arıyorum.”</p>

  <p>“Eğer şileplerin birisinde çalışıyorsa sizi bir başkasına göndereceğim. Adamlarımın hepsini tanımama imkan yok.”</p>

  <p>Kimi aradığımı bildiği halde –kâtibin dışarıdaki konuşmayı ona aktardığından emindim– bilmezlikten gelmeyi seçmişti. Yüzümü buruşturdum. Hasan Bey ne demek istediğimi anlamıştı.</p>

  <p>“Doğru, unutmuştum. Sekreterime benimle hususi bir meseleyi konuşmak istediğinizi söylemiştiniz, değil mi? Eğer arkadaşınızın nerede olduğunu bilseydiniz bana gelmezdiniz.” Akvaryumun önünden ayrılıp masadaki ışığı yakarak koltuğa oturdu. “Pekâlâ, oturun.” Masanın önündeki koltuklardan birine iliştim. Işık aramızda kalmıştı. “Birazdan bir gemim limandan demir alacak. Saat yedi buçukta. Şimdi lütfen çabuk olun!”</p>

  <p>“Adı Ayhan.” Hasan Bey’in tepkisini göremedim. Masadaki ışık aramıza ince, ama onu izlememi engelleyecek kadar geçirimsiz bir perde örmüştü. “Belki de Selim’le birlikte yanınıza geldiklerinde başka ad kullanıyordu.”</p>

  <p>Sonra sustum. Sıra ondaydı. Titreyen bacaklarımı yere bastırdım. Önce ışık söndü, ardından güven verici sesini duydum:</p>

  <p>“Buraya geldiklerini nereden öğrendiniz?”</p>

  <p>Demek geldiklerini saklamayacaktı. Gözlerimi akvaryumun camında birbiri ardından patlayan hava kabarcıklarından aldım. Işık perdesi sönmüştü, Hasan Bey’e bakabilirdim.</p>

  <p>“Kör Abdul.”</p>

  <p>Sözlerimi arkamdaki iri adamın öfkeli homurtusu izledi. Kör Abdul’dan hoşlanmıyor olacaktı. Hasan Bey onu duymamış gibi o yatıştırıcı sesiyle tekrar sordu:</p>

  <p>“Demek Selim’le Ayhan’ın bize geldiğini Abdul söyledi?”</p>

  <p>Artık Zafer’in burada da Ayhan adını kullandığını öğrenmiştim. Fark ettirmemeye çalışarak yüzünü incelemeye koyuldum. Telaşlanmış mıydı? Hayır. Gözleri? Belki biraz daha küçülmüş, beni karşılarken dudaklarına yerleştirdiği o gülümseme tersyüz olmuş, kıvrımları sinirli bir gerilmeyle yassılmıştı.</p>

  <p>“Puro mu, sigara mı?” Elimi sallayarak istemediğimi belirttim. “Abdul başka neler anlattı?”</p>

  <p>Purosunu yakarken gözlerini yüzümden ayırmamıştı. Birden usta bir kumarbazın karşısında, elindeki kozlardan kuşkuya düşen acemi bir oyuncu gibi irkildim. Abdul’un söylediklerini ona anlatmalı mıydım? Kararsızdım. Ama her koz çabuk ve açık oynanıyordu. Bakışlarımı adamın parlak taşlı yüzüğüne dikip sorusuna seçkin bir karşılık verdim:</p>

  <p>“Onları öldürdüğünüzü söyledi. Ayhan’ı ve Selim’i.” Devam etmemi ani bir titreme, yüzünü dalgalandıran öfke önledi. Şaşırmıştım. Neden onun gibi bir beyefendi kolayca telaşlanmıştı? Artık öteki haberi de verebilirdim: “Dediğine göre Selim’in babasını da siz öldürmüşsünüz.”</p>

  <p>Sivri bir ses –Arapçaydı– önce adamın boğazını, sonra odadaki gergin havayı yırtarak kayboldu. Gözlerinde konuşmanın nasıl olup da böyle bir noktaya geldiğine hayret eden bir bakış vardı.</p>

  <p>“Ya-ya-ya-lan!”</p>

  <p>Sinirlendiğinde kekeliyordu. Artık az önceki yumuşak ve kendine güvenen adamdan hiçbir iz kalmamıştı geriye. Elbisesini çıkarsa çöldeki Araplardan farksız birini bulacaktım karşımda. Gözleri içeriye dönmüş, iyice küçülmüştü. Onca griliğin içinde sanki kum tanecikleri yanıp sönüyordu. Yine bağıracakken araya girdim:</p>

  <p>“Doğru ya da yalan. Beni ilgilendiren Ayhan’ın nerede olduğu.”</p>

  <p>Dikkatini toplayabilmesi için bir iki dakikaya ihtiyacı vardı. Cesedi bile olsa yeter, demeliydim. Purosuna atıldığında sorumu tekrarladım. Kazanmak istediği vakti ona vermeyecektim.</p>

  <p>“Ayhan ya da cesedi. Nerede?”</p>

  <p>Gözlerimi yüzüne dikip bekledim. Cesedi dememe şaşırmıştı. Birden adamın her şeyi bildiğini, kovalamacaya dönen bu anlamsız koşuyu sona erdirebileceğini düşündüm. Öyleyse neden direniyordu?</p>

  <p>“Şim-di git-git-mem gerek-gere-gerekiyor.”</p>

  <p>Zorlukla ve kekeleyerek konuşuyordu, ama yine de yeterince çabuktu. Masanın üzerindeki ışık yandı. Yeniden o aydınlık perdenin arkasına gizlenmişti.</p>

  <p>“Onu bulmam gerekiyor,” dedim, sesimdeki öfkeyi serbest bırakarak.</p>

  <p>“Arka-arka-arkadaşınız, bu-buradan gi-git-gitti.”</p>

  <p>Gitti! Kimse bunca haftadan sonra bu söze inanmamı bekleyemezdi. Her durakta bu karşılığı ala ala gelmiştim buraya. Işığı kapatmak için masaya doğru atıldım.</p>

  <p>“Ken-kendinize gel-gelin.”</p>

  <p>Elini havaya kaldırmış, arkamda atılmak için bir işaret bekleyen deve doğru uzatmıştı. Birden çaresiz olduğumu hissettim. Az sonra ışık söndü. Ayaktaydı, yüzü eski güvenine kavuşmuştu. Ama gözlerinin büzüldüğünü, şakaklarında ter damlacıklarının oluştuğunu görebiliyordum. Korkuyordu.</p>

  <p>“Sakın,” elimi ona doğru uzattım, “bu kadar kısa bir açıklamanın bana yeteceğini düşünmeyin.”</p>

  <p>“Dışarı çıkın.”</p>

  <p>Kekelemesi geçmişti. Kapıya doğru yürüdüm. Kapıdaki devin yanakları öfkeyle kasılmıştı. Hasan Bey bıraksa beni birkaç parçaya ayıracağı gözlerinden okunuyordu. Aldırmadığımı anlatmak için gülümseyerek geri döndüm.</p>

  <p>“Ayhan’ı bulacağım,” dedim, Hasan Bey’i görmeden. O da artık silik bir görüntüydü gözbebeklerimde. “Ne pahasına olursa olsun.”</p>

  <p>Koridoru geçip sokağa çıktım. Şaşkındım. Hasan Bey gibi biri, böylesine katlanılması zor bir meydan okumaya neden izin vermişti? Belki de o devi de şaşırtan ve öfkeden çıldırtan şey bu duyguydu.</p>

  <p>Ayak seslerimi peşimden sürükleyerek yürümeye koyuldum. Yağmur henüz başlamamıştı. Havada arada bir bastıran, garip, şeffaf bir serinlik vardı ve az sonra geceyi doğuracak karanlığı sokağın üstüne taşıyordu. Yıldızlar sokağa düşecekmiş kadar yakındaydılar; başımı kaldırıp yukarıya baktıkça maviden siyaha dönüşen gökyüzünde birbiri ardından beliriyorlardı. Bir an durup gökyüzünü seyretmeyi düşündüm. Aylar sonra yeniden ilk kez yıldızlara rastlamıştım. Ama yağmur yağmaya başlamadan önce otelde olmalıydım. Palmiyeli caddeye varınca sigara yakmak için kısa bir süre duraklayıp geriye baktım. İlk çağlardan kalma bir canavara benzeyen o uzun boylu adam peşimdeydi. Kibriti yere fırlattım. Haklıydım, benden çekinmeleri için bir neden vardı ve o neden ortaya çıktığında Zafer’i bulacağımdan emindim.</p>

  <p>Otele vardığımda hava daha da serinlemişti. Kapıyı itip içeriye girdim. Lobide, Demir-Çelik inşaatında çalışan birkaç mühendis içki içiyordu. O sarışın İtalyan kadın? Hayır, bu gecelik ondan kurtulmuştum. Resepsiyona doğru yürüdüm. Resepsiyoncu, bankonun arkasında uyukluyormuş gibi kımıldamadan duruyordu.</p>

  <p>“Hasan Bey’in yanından geliyorum,” dedim, duraklamadan. Gözlerini açtı. “Abdul’a anlatmak istersin, diye düşündüm.” Şaşırmamıştı. Gözlerini kaçırırken vereceği yanıtı bulmaya çalışıyordu. Düşünmesine fırsat vermeden atıldım: “Hasan Bey’in yanında birine rastladım. Uzun boylu, dev gibi bir adam.” Bu kez olmuştu. Esmer yüzü beyazlaşırken devam ettim: “Birazdan buraya gelecek. Peşimdeydi. Ona senin Kör Abdul’un adamı olduğunu söyleyeceğim.”</p>

  <p>Dudakları titremeye başladığında geri dönüp merdivenlere yürüdüm.</p>

  <p>Oda karanlıktı, yine de, ışığı perdeleri kapattıktan sonra açtım. Denizin karşımda uzanmasına dayanamazdım. Önümde yağmurun yağacağı, bitirilmesi gereken bir gece vardı. Yatağa oturdum.</p>

  <p>Notu o anda gördüm. Kapının altından atılmış, yatağın dibine kadar gelmişti. Açıp okudum:</p>

  <p>“Bu gece bir ata ihtiyacım var.”</p>

  <p>O yazmış olmalıydı. Kâğıdı avucumda buruşturup yatağa uzandım. Gitmeyecektim. Kâğıdı yeniden açtım. İmza yoktu.</p>

  <p><br /></p>

  <p class="tarih">Otel. Saat: 23:45</p>

  <p>Yağmur gecikmişti. Parmaklarımdaki sızıyı avuçlarıma saplayıp elimi kaldırdım. İri ve kaba iki siyah üç, yan yana, kapının üstüne iliştirilmişti. Beklemeden vurdum.</p>

  <p>“Si.”<a href="../Text/dipnot.xhtml#Footnote0002" id="Feedback0002"><sup>[2]</sup></a></p>

  <p>Kapı açıktı, itip içeriye girdim. Oda cılız ışıklarla aydınlatılmıştı. Kadın, denizi çerçeveleyen pencerenin önündeki yataktaydı.</p>

  <p>“Artık umudumu kesmem gerektiğini düşünüyordum. Çünkü otele gelişinizin üzerinden saatler geçti.”</p>

  <p>“Gelmeyecektim,” diye mırıldandım.</p>

  <p>İlerledim. İki yatağın arasındaki dar boşluktaydım. Üzerindeki dar elbise vücudunun bütün hatlarını meydana çıkartıyor, sanki çıplakmış duygusunu uyandırıyordu. Gözlerim, kendi başına, dizlerinden başlayan görüntüyü boğazına kadar izlemeye koyuldu. Her yeri kemikle örtülmüştü. Hele boynu? Bir çift kemik omuzlarından fırlamış, âdeta boğazına saplanmıştı.</p>

  <p>“Konyak kalmamış,” dedi kadın. Konuşmayı gereksiz ayrıntılardan kurtarmak niyetindeydi. “Şarap verdiler.”</p>

  <p>Elini izledim. Yatakların arasındaki formika komodinin üstünde iki şişe vardı. Birisi çoktan boşalmıştı. Yeniden, ama bu kez vücuduna değdirmeden, bakışlarımı kadına çevirdim. Dudaklarında uzun bir ağızlık vardı. Duman ve karanlık yüzünü ince bir sis perdesinin arkasına gizlemişti. Yine de gözlerinin altındaki o mor halkaların yüzünün simetrisini bozduğunu fark edebiliyordum.</p>

  <p>“Gelin!” Sesi birazdan salıvereceği kahkahaya bulaşmıştı. “Gelin ve bu gece yarısında benimle şarap için!”</p>

  <p>Eli havada titrek bir hat çizip öteki yatağı işaret etti. İsteğine uyarak karşısına oturdum. Şarap hazırdı, ekşi ve buruk tadı dudaklarıma yasladım. İlk yudum her zamanki gibi aldatıcıydı.</p>

  <p>“Paltonuzu çıkarmayacak mısınız?”</p>

  <p>“Hayır,” dedim kadehi kadına doğru kaldırırken. “Birazdan yağmur yağacak.”</p>

  <p>Canlı bir kahkaha ortalığı kapladı.</p>

  <p>“Aman Tanrım, kendimi çılgın sanırdım, ama sizinle boy ölçüşmek...”</p>

  <p>Cümlesinin sonu yeni bir kahkahanın içinde kaybolup gitti. Gözleri gülümsemesine yardım ediyordu. O gözlerin ağlaması gerekir, diye mırıldandım. Acaba yanılmış mıydım? Ayaklarımı toplayıp yatağın üzerine aldım. Ağızlığın sapındaki dişleri iri ve şekilsizdi, ama güldüğünde garip durmuyordu. Yine de bir fahişeyi hatırlatıyordu. Geriye kaykıldım, bir an düşüncelerim Hasan Bey’e kaydı. Ama kadın izin vermedi. Sanki niyetimi anlamış, beni suçüstü yakalamıştı.</p>

  <p>“Neden geldiniz?”</p>

  <p>Çağrıldığım için, demeyi düşündüm. Hayır, gerçek bu değildi. Doğruyu söylesem sinirlenir miydi?</p>

  <p>“Merak,” diyerek baştan savma bir yanıtı seçtim. “Dün akşamki kızın aşağıya indiğinde mutlu olup olmadığını öğreneyim, dedim.”</p>

  <p>Kahkaha bekliyordum, ama sıkıntılı bir itiraz yükseldi dudaklarından:</p>

  <p>“Yalancılıktan vazgeçin. O kızı umursamadığınızı biliyorum. İnsanların mutlu, mutsuz olmaları sizi hiç ilgilendirmiyor.” Doğruydu. İnsanları uzun süredir mutlu, mutsuz diye sınıflandırarak değerlendirmiyordum. “Mutsuzdu, öğrenmek istiyorsanız,” dedi birdenbire. Sanki her şey bir anda önemini yitirmişti. “Aşağıya indiğinde yalnızdı ve ağlıyordu.”</p>

  <p>Sesi tizdi. Şarabı yudumladım. O kıza neden bu kadar ilgi gösteriyordu? Belki de insanları önemsiyordu. İnsanlara ihtiyacı olan bir insan! Birden o kıza öfkelendim.</p>

  <p>“Mutsuz olacaksa neden geldi?”</p>

  <p>Doğrulup bana döndü. Gözlerinde söylediklerime inanmıyormuş gibi bir bakış vardı. Dişlerinin arasındaki ağızlığı çıkartmadan konuştu: “Mutluluk, peşinden koşulmadan yakalanamaz. Siz? Siz neden buraya geldiğinizi açıklayabilir misiniz?”</p>

  <p>Günah benden gitmişti. Sinirlenmesine aldırmadan ona neden geldiğimi söyleyecektim:</p>

  <p>“Tam dört saattir yatağımda oturuyordum, kafamda kurtulmayı beceremediğim bir sürü düşünce vardı. Sonra nasıl olsa gecenin boşa harcanmış olacağını düşünüp yukarıya çıktım.”</p>

  <p>Yanıt vermeyi göze alamamış gibi susmayı seçti. Sanki karşı karşıya kaldığı kabalık zayıf vücudunun kaldıramayacağı kadar ağırdı. İkimiz de şaraba döndük. Karşıdaki aynanın içinde cılız ışıklar can çekişiyordu. Neden uzatıyordu? Eğer istediği bir erkekse, hangi nedenle gelmiş olmasının ne önemi vardı? Bir süre çizgilerinin belirsizliğine daldım. Zayıf bacakları, sarı saçları, vücudu, yatakta ince uzun bir leke gibi duruyordu. Boşa harcanmış bir gece olsa bile, neden gelmiştim? Oysa gözlerinin mavi olmadığını, Ferda’ya hiç benzemediğini, etinin kusacağım acılara dayanamayacak kadar güçsüz olduğunu biliyordum.</p>

  <p>“Sıçradınız mı?”</p>

  <p>Sessiz bir lanet savurdum. Konuşmaya başlayacağı, karşısındakini hazırlıksız yakalayacağı anı seçmekte üstüne yoktu.</p>

  <p>“Evet,” dedim.</p>

  <p>“Öyleyse yarış bitti?”</p>

  <p>“Hayır.” Bir an Hasan Bey’i düşündüm. “Daha bitmedi.”</p>

  <p>“Bitmedi mi?”</p>

  <p>Sözleri bir soru değil, bir sevinç çığlığıydı. Yuvarlak iki madeni para gibi pırıl pırıl yanan gözleri öç alıyordu. Şimdi az önceki kahkahalarında oynadığı o rolden daha fahişeydi. Komodinin üzerinden yeni bir sigara alıp ağızlığa yerleştirinceye kadar konuşmadı. Sonra ilk nefesi göğsüne, ikincisini ise suratıma üfledi.</p>

  <p>“Sıçradınız, ama yarış bitmedi. Öyle mi?”</p>

  <p>Yanıt vermemeyi düşündüm. Ama kaşları, sorusunu hatırlatmak istercesine hâlâ kaldırdığı yerde, alnının ortasında, yanıt bekliyordu.</p>

  <p>“Evet, sıçradım, ama yarış bitmedi. Anlayacağınız, engelin üstünde kaldım.”</p>

  <p>“Desenize,” hâlâ gülüyordu, “desenize, şimdi uçan bir at oldunuz.”</p>

  <p>Sağ eliyle ağızlığını, sol eliyle de şişeyi tutuyordu. Bu çürümüş neşeyi bitirmeliydim.</p>

  <p>“Yanılıyorsunuz. Uçan at değil.” Susup bana bakmasını bekledim. “Bir katilim ben.” İrkilmişti. Gözlerindeki mor, düşmanca bakışa karşı koyarak devam ettim: “Evet, yanlış duymadınız, bir katil.”</p>

  <p>Uzanıp elindeki şişeyi aldım. Bir süre konuşmayacaktı, biliyordum. Gözlerimi kaçırdım. Şifoniyerin üzerindeki saç fırçası, yassı kutular, tahta saplı bir anahtar, çorap, yan yatmış, kapağı açık çanta, dağınıklığını ele veriyordu.</p>

  <p>“Her katilin bir kurbanı olur, sizinki kim?”</p>

  <p>“Benim,” diye fısıldamayı düşündüm, ama hemen vazgeçtim. Kadın yataktan doğrulmuş, sanki boğazına batan o sivri kemiklerin acısını silmek ister gibi derisini ovuşturuyordu.</p>

  <p>“Size inanıyorum,” dedi. “Niyetiniz neşemi söndürmek, nefretinizi kusmak. Böylesine bir geceyi...” Konuşmayı heyecanla sürdürdü: “Hayır, geceyi öldürmenize izin vermeyeceğim.” Cümlesini, karşılık vermem için yarım bırakmıştı. Neden sonra konuşmayacağımı anladığında, yeniden söze başladı: “Her şeyiniz gibi katil olduğunuz da yalan. Belki hayal gücünüz geniş.”</p>

  <p>“Ne fark eder,” dedim elimi kaldırıp sözünü keserken. “Bu gece beni çağırdınız, ben de geldim.”</p>

  <p>“Çok kadın tanımışa benziyorsunuz!” Sesi alaycıydı. “Haydi söyleyin, kaç kadın tanıdınız?”</p>

  <p>Doğrulma sırası bana gelmişti, ayaklarımı yataktan aşağıya indirdim.</p>

  <p>“Ne oldu size? Neden birdenbire sıradan bir kadının merakına kapıldınız?”</p>

  <p>“Tam bir düzine,” dedim aynı neşeli sesle.</p>

  <p>“Üç? Beş? On?” Sayarken, küçümseyen bir tavırla gülüyordu.</p>

  <p>“Demek on iki tane? Sizin gibi biri için hiç de kötü değil.” “Sizin gibi biri” ile ne demek istemişti? Sormama kalmadan devam etti. “Bayan on iki numara nasıl biriydi? Sonuncusunu soruyorum?”</p>

  <p>Bağırmamak için kendimi zor tuttum. Neden Ferda’yı seçmişti? Tırtıllı bir sızı ağır bir taş gibi mideme çöktü. Ankara’dan ayrıldığım son gün! Onu unutabilir miydim? Onu bırakmak için nedenim vardı: Zafer vardı. Başımdaki yara vardı. Geceleri uykularımı bölen hayaller vardı.</p>

  <p>Başımı kaldırıp, “Onu sevmiyordum,” dedim.</p>

  <p>“Çok ilginç.” Yüzüme bakıyordu. Sesimin beni ele verdiğini hissettim. “Neden sevmiyordum dediniz?” Yanıt vermedim. Ama o devam etmek için bir karşılık beklemiyordu. “Yoksa gerçek, söylediğinizin tam tersi mi? Bazı sözler taşıdıkları anlamın tersi için de kullanılabilirler. Ne dersiniz?” Önceliği eline aldığını hissetmişti. “Yoksa onu sonuncu olduğu için mi unutamadınız?”</p>

  <p>“Sonuncuları...” durup bekledim, sonra dişlerine baka baka devam ettim: “Sonuncuları hep unuturum ben. On üçüncüyü de unutacağım.”</p>

  <p>Şarap kadehini dudaklarından aldıktan sonra gülmeye başladı. Göründüğünden de sarhoştu. Kahkahaları birbirinin ardından, sanki sonsuz bir kaynaktan fışkırıyordu. Birden bir tuzağın içine doğru ilerlediğimi hissettim. Bir süre sonra, gülüşünü zorlukla tuttuğunu belli eden bir gerilmeyle söze başladı:</p>

  <p>“Sizinle yatacağımı düşünüyorsunuz, değil mi?” Başımı salladım. “Nereden çıkardınız bunu?”</p>

  <p>“Hep böyle olmaz mı?” dedim, karanlıkta daha da uzamış gibi duran vücudunu işaret ederek. “Bu her seferinde yeniden, bir başka şekilde oynanan bir oyundur. Ama sonunun hep aynı biçimde bittiğini biliyorum.”</p>

  <p>“Her şey bir oyun sizin için. Gündüzleri dışarıya çıkıp saatlerce dolaşmak, hiç bitmeyecek bir yarışı koşmak, sonra gece odanıza çıkıp sizi bekleyenlere kavuşmak. Hepsi bir oyun, öyle mi?”</p>

  <p>“Bir oyun,” dedim, üzerine basa basa.</p>

  <p>“Demek, çevrenizi esrarlı bir perdeyle örttüğünüz ve kendinize katil rolü biçtiğiniz bir oyun bütün bunlar. Peki, ama neden bitmiyor bu oyun? Böylesine yorgunken? Yoksa uygun bir son mu bulamadınız?”</p>

  <p>Bulmuştum. Yalnızca birkaç güne ihtiyacım vardı. Sonra. Sonra...</p>

  <p>“Sonra bir mezar bulup kendimi gömeceğim.”</p>

  <p>Kadın şarabı uzatıyordu. Sözlerimi duymamıştı. Kadehi aldım. İçinde kızıl alevler dalgalanıyordu. Parmaklarını omzuma değdirince geri çekildim. Bu kez sesi son derece yumuşak, neredeyse müşfikti.</p>

  <p>İkimiz de zayıf ve sarışınız, keşke tek benzerlik bu olsaydı.” Şarabı mideme yolladım. “Ne yazık değil mi?” Sonra hayıflandığı şeyi açıkladı: “İçimiz kapkara. Gerçekten yazık.”</p>

  <p>Yazık! Hayır, bu kadar şaşırtıcı bir rastlantı değildi. Hayatta neyle karşılaştıysam, neyin altında ezildiysem, hepsini hak ettiğimi biliyordum. Artık hayatın benim için bir sürpriz olmadığını bilmeliydi.</p>

  <p>İçkiyi kaldırdım.</p>

  <p>“Benim bir deli olduğumu bilin.” Sesimde aylardır duymadığım bir neşe vardı. Sarhoş oluyordum. Ama az kalmıştı, biraz daha dayanabilirdim. “Siz on üçüncü olacaksınız ve bir deli bulacaksınız karşınızda.”</p>

  <p>“Nefret ettiğiniz nedir?” diye sordu ansızın.</p>

  <p>“Hayat,” dedim. Sesim kendimi kontrol etmek istememe rağmen hâlâ çok neşeliydi. “Geride bıraktığım yenilgiler.”</p>

  <p>Kadın ayağa kalkmıştı. Altı iyice mor gözler, hatları kaybolup giden kemikli bir vücut. Hayal gücümü zorlasam da güç olacaktı. Kadın derin bir solukla bana döndü. Birden uzun bir konuşmanın başlangıcında olduğumuzu hissettim.</p>

  <p>“On üçüncüyü ne zaman istersiniz? Şimdi mi, sonra mı?” Sesi neşemi çalmıştı. Beni o tuzağa itmeye hazırlandığını biliyordum. Dolaşmaya başladığında sözcükler kolaylıkla ayaklarından dökülüyordu. “Gözlerinizi kapatın. Ama kulaklarınız açık olsun. Hem konuşacağım, hem de yürüyeceğim. Açıklamalar beni hep ayağa sürükler.” Yandaki paketten bir sigara bulup yaktım. “Annem beni omuzlarımdan tutmuş bağırıyordu, neden on üç yaşında değilsin, diye. Babam karanlık bir duvarın dibine sığınmıştı. Aylardan hangisiydi? Şimdi hatırlamıyorum, ama veba da, müttefikler de yeniydi Napoli’de. Annemin gözlerindeki hıncın nedenini bir türlü çözemiyordum. O ağladığı için ağlıyordum.”</p>

  <p>Bir an için sustu. Meraklanıp meraklanmadığımı ölçmek için değil, belleğinden o günleri bulup çıkarmak için beklediğini hissediyordum. Sonra yine devam etti. Ancak, sanki bundan böyle anlatacaklarının akılda kalmaması için izlemekte güçlük çektiğim bir hızla konuşuyordu.</p>

  <p>“Eğer 1944’te sekiz değil de on üç yaşında olsaydım, beni o Zenci’ye satacaklardı. Size yalan söyledim. Adım Nadia değil benim, Beatrice. Nadia ablamınkiydi. O da öteki Napoli’liler gibi vebadan öldü. Babam onu Amerikalıların cesetleri zorla yaktığı mezarlığa götürdüğünde daha on dört yaşındaydı. Evet, tokadı yediğim o gün Nadia ölmüştü, biz de aç kalmıştık. Artık Zenci bulamayacaktık. Öteki şehirlerin nalet kadınları! Hepsi Napoli’ye gelmişlerdi. Artık bir Zenci avlamak kolay değildi. Zenci avlayamamak ise, o sıralarda Napoli’de aç kalmak, ölüm demekti. Nadia olsaydı kolaydı, çünkü o hiçbir Zenci’nin dayanamayacağı kadar beyazdı. Anlayacağınız, Napoli 1944’te kızlarının beyazlığında buluyordu yiyeceğini.”</p>

  <p>Kadının sinsi bir rüzgâr gibi esen sesini kesmeye çalıştım. Ama beni duymuyordu.</p>

  <p>“...Nadia ölmüştü, ben sekiz yaşındaydım, annemse çok yaşlı, otuz ikisindeydi. Otuz iki yaşında bir kadın, yalnızca o çıkartma günlerinde, Napoli’de, yaşlı sayılırdı. Oysa Zenciler on, on bir, en çok on beş yaşlarındaki bakireleri istiyorlardı. Ben satılamayacak kadar küçük, annemse hiçbir Zenci’nin isteyemeyeceği kadar yaşlıydı. Babam artık Via Toledo’ya gidip Zenci avlayamayacaktı. Ekmek, süt ve çikolataya veda ediyorduk.”</p>

  <p>Sözlerini birdenbire kesip sanki artık devam edemeyecekmiş gibi komodine yürüdü. Biraz daha içecekti. Sesinin aksine, şarabı dolduran elleri olabildiğince sakindi. Oysa cümleleri, arkasında patlamaya hazır bombalar gibi düştükleri yerde duruyordu. Kadehi boşalınca doğru aynanın önüne gitti. Yeniden anlatmaya başladığında, sanki aynanın içinde o günü, Napoli’yi seyrediyordu.</p>

  <p>“Ama aç kalamazdık. Annemle babam saatlerce tartıştılar. O gece uyandığımda babam eve bir Zenci getirmişti. Beni soydular, annem de soyunuktu, sırtüstü yatağa uzanmıştı. Zenci çok iri, siyah ve terliydi. Annemin kasıkları arasına yerleşirken dili benim kasıklarımdaydı.”</p>

  <p>Artık susmalıydı. Anlattıklarından çok giderek sakinleşmesi korkutucuydu. Ayağa kalkarak yanına yürüdüm. Beni görmüyordu. Gözleri aynanın ortasına saplanmış, İtalyanca sayıklıyordu. Omuzlarını tutup sarstım. Yüzünü çevirip sesimi yükselttim:</p>

  <p>“Bu da senin oyunun. Kendine, annene, Nadia’ya, bütün Napoli’lere uydurma bir rol biçtiğin oyun.” Gece gibi sessizdi. “Yalan kitaplardan çalınmış bayat bir Napoli trajedisi bu.. Malepar’yi okudum ben.”</p>

  <p>Silkinip ellerimden kurtuldu. Tokat atmaktan kurtulmuştum. Gözlerini aynaya çevirdi. Ağlamaya hazırdı.</p>

  <p>“Yatağa git ve dinle. Daha bitti sayılmaz.”</p>

  <p>Yapabileceğim başka bir şey yoktu. Belki kaçabilirdim. Ama odadan çıkıp gitmedim. Yatağa oturduğumu görür görmez başladı:</p>

  <p>“Savaş bittiğinde, babamın bana bakabileceğini anlar anlamaz, annem kaçtı. Çok aradım onu. Haberi aylar sonra komşumuzun kızı Stefana verdi. Sokaktaydık, yağmur yağıyordu. ‘Annen orospu olmuş,’ dedi. Cezayir’e kaçmış. O olayın üstünden yirmi yıl geçtikten sonra, 1965’te Afrika’da bir kafeteryada yeniden aklıma geldi o cümle. ‘Annen orospu olmuş.’ Sanki savaş sırasında Napoli’de orospu olmayan kadın kalmıştı. Saatlerce güldüm. Sonunda hastaneye kaldırdılar beni.” Birden durdu. Yavaş adımlarla yatağa yaklaştı. “Abraham’ı tanımıyorsun değil mi?” Abdul’un Habeş diye tanımladığı Zenci. Yüzünde sararıp giden renklere bakarak başımı salladım. “Abraham benim iri Zencimdir. Tanıştığımızda şirketi Afrika’daydı. Şimdi ise Irak sınırında bir yerde petrol borusu döşüyorlar.” Anlattığı ayrıntıların beni ilgilendirmediğini anlamış gibi sustu. Bir başkasının itiraflarını dinlemek! Zor olan buydu. “Adı ne komik değil mi? Doğduğunda büyükannesi istemiş Abraham olmasını. Amerikalı Zencilerin büyük kısmının başkanlarına hayran olduğunu biliyor muydun? İnan, Zencilerden hiçbir zaman nefret etmedim.” Sesine, söylediklerine inanmamı isteyen bir yakarış eklemişti. “Ama Zenciler kendilerinden nefret etmeyen beyazları anlamazlar.”</p>

  <p>Ve sonunda, hiç susmayacağını düşündüğüm bir sırada sustu. Gözlerinde ilk kez öfkeli, düşmanca bir bakış vardı. Birden tuzağın ucunda olduğumu hissettim. Ayağa kalkmaya davranırken önüme geçti.</p>

  <p>“İşte sizinim. On üç numaranız. Beni hâlâ istiyor musunuz?”</p>

  <p>Kahkahalarla gülüyordu. Yataktan kalktım. Kapıyı kapatıp sahanlığa çıktığımda gülmesi sürüyordu.</p>

  <p>Odama vardığımda lavaboya koştum. Dilim boğazıma yapışan, kusmak istediğim bir balgamdı sanki; art arda öğürürken tırtıllı, iğrenç bir tat geziniyordu.</p>

  <p>O gece ondan korkmuştum. Ama ne kadar güçsüz olduğunu, nasıl bir yol ayrımında beklediğini öğrendiğimde, ondan nefret etmiyor, ona acıyordum.</p>
</body>
</html>
