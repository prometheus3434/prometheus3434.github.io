<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>Yankılanıp uzayan şilep düdüğüyle gözlerimi aralıyorum. Ayşa! Bu çağrı bana olmalı. Dudağımda biriken sözcükleri yutkunup yataktan doğruluyorum. Saat? Üç. Tanrım, onca olay ve kişi yalnızca kırk beş dakikaya mı sığdı? Ayaklarımı yere indiriyorum. Gül’ün yırttığı bilet hâlâ yerdeki kırık süt şişesinin yanında duruyor! Abajur! Onu kim açtı? İki saat! Sonra kurtulmuş biri olarak bu otelden çıkıp gideceğim ve bu şehirde geçenleri unutacağım. Unutmak! Düşüncelerimin arasına bir elektrik akımı düşüyor. Artık bazı kavramları anlamlarındaki sürekliliğinden kurtarıp yalnızca bir anlık çağrışımlara dönüştürmeliyim. Boğuk bir sesle gülüyorum. Şu anda unutmanın ne önemi var? Eğer kazanırsam, Zafer’in dört yıl önce düştüğü o tuzağın üstünden atlayabilirsem, unutmak, hatırlamak, öfkelenmek gibi duyguların en çok yirmi dört saatlik ömrü kalmış olacak. Sonra hepsini o beyinle birlikte dağıtacağım. Ama önce önümdeki iki saati tüketmeliyim.</p>

  <p>Durup çevreyi dinliyorum. O kadın sesi, çatlak erkek kahkahası, araba gürültüsü; hepsi yok olmuş. Çevremi saran zaman hepsini yutmuş.</p>

  <p>Gözlerimi kapayıp şişeyi dudaklarıma yaslıyorum. İçimi dalga dalga büyüyen, karın boşluğumda parçalanan bir pişmanlık kaplıyor. Keşke Ankara’da kalsaydım. Ankara! Yine Ferda’yı istiyor o iblis.</p>

  <p>Kalkıp telefona yürüyorum. Kaslarım, benden değil, sanki o iblisten emir alıyor. Kulaklığı kaldırıp resepsiyondakine Ankara’yla yıldırım görüşmesi istediğimi söylüyorum. Gözlerim. Gözlerim kararıyor.</p>

  <p>İki dakika sonra telefon çalıyor. Ferda! Yine onu duyacağım. Sesindeki büyü beynimdeki iblisi ayaklandıracak; o küstah gözleri, içinde kaybolduğum mavi gökyüzünü hatırlatacak bana. Ya eti? Yüzlerce kilometre öteden bile duyabilirim o tadı. Telefonu kaldırıyorum ve birden kararsızlığıma eklenip beni yeryüzünden öteye, sonsuz bir sessizliğe iten duyguyla tek başıma kalakalıyorum. Odadaki nesneler belirsizleşip kayboluyor. Korkuyla kulaklığa dönüyorum. Elimi kaldırırsam karşımda bulacağım onu. Yüreğim nefes boruma tırmanırken alete eğiliyorum. “Ankara’nız hazır efendim.” Hattın ucundan önce birkaç mekanik gürültü, sonra ağır bir sessizliğin ardından o hiç unutmadığım ses geliyor: “Buyrun, ben Ferda.” Daha ilk sözcüğüyle iri bir yılana benzeyen korkunç bir kramp sarıyor vücudumu. “Alo, Alo...” Lanet olsun, gerçekten de o. Birden gözlerimin önüne mavi bir perde iniyor. “Alo, kimsiniz?” Onu ilk gün tokatladığım gibi kasılıyor parmaklarım. “Alo?” Kararsızlığını hissediyorum. “Kimsiniz?” Sonra o da susuyor. Yine evrenin sonsuzluğunu hatırlatan o korkunç sessizlik... Bir an kaybolacağımı hissediyorum. Hızlı birkaç saniye gözlerimdeki mavi gökyüzünü delerek tükeniyor. Öteki ucunda heyecanlı soluklar titreşiyor kulaklığın. Sonra birdenbire: “Ayhan, sen misin?” diyor. Yumruk yemişim gibi geriye savruluyorum. “Sensin.” Sesindeki titremeyi önlemeye çalışıyor bir süre. “Beni arayacağını biliyordum.” Yanıt vermiyor, susuyorum. “Üç dakika,” diyor araya giren ses. “Devam ediyor musunuz?” Kapatmalıyım. Ama, “Evet,” diye atılıyor Ferda, “devam edeceğiz, kesmeyin.” Kısa bir an için yüzlerce kilometrelik bir sessizlik seriliyor aramıza. Sonra vücudunu bir düğüm gibi büken o yılanın fısıltısı diriliyor kulaklıkta. “Dinle, beni arayacağını biliyordum.” Ben şu ana kadar bilmiyordum, diye mırıldanıyorum içimden. “Çünkü senin hayatındaki tek gerçek benim. Naci’yle konuştum, kardeşin ona doktorun mektuplarını vermiş. Hepsini okuduk. Sen gittikten sonra bir tane daha geldi.” “Hayır,” diye fısıldıyorum, kulaklarımı parçalayan bir acıyla. “Tanrım, gerçekten de sensin. Ne olur beni dinle. Doktorun bulmanı istediği, seni kurtaracak dediği insan benim.” Şakaklarımdaki burgu, gözlerimi çevreleyen damarları parçalayıp kulaklığın üstündeki kanı çekilmiş elime damla damla yaş akıtıyor. “İnan bana, senin gerçeğin benim.” Yalan bu. “Peki,” boğazımdaki dikeni parçalamaya çalışarak, “peki,” diye kekeliyorum, “öldürdüğüm insanlar?” “Hiçbiri var olmadı. Onları beynin yarattı. Kimseyi öldürmedin sen. Yüreğin gezegenin sorumluluğunu öteki insanlarla paylaşmak için var olmayan kurbanlar buldu. Sen de suçlu ve kurban olmak istedin.” Öteki elimi zorlukla kulaklarıma kaldırıyorum. Beni yine kandıracak. Ağırlaşıp can çekişen dilimi zorlukla kımıldatarak sessiz sözcüklerle karşı koymaya çalışıyorum: “Ya Zafer?” Hemen yanıt veriyor: “Zafer, kendinle karşılaşmak için önünde tuttuğun aynadan yansıyan kendi görüntün; aslında Zafer ve sen hep aynı kişiydiniz.” Kramp bacaklarıma inerken düşmemek için duvara yaslanıyorum, nasıl olabilir; nasıl her şeyden haberi olabilir? Cansız sözcükler boğazımdaki dikeni aralayarak dudaklarıma dökülüyor. “Demek Mac. Intosh haklıydı,” diye soruyorum elimdeki simsiyah kulaklığa. Ama yanıttan önce kendi soruma karşı çıkıyorum: “Yine de her şey çok karışık.” Yutkunup soluk alıyorum. “Zafer kaçtı, biliyor musun? O zaman şimdi önümdeki aynayı kim tutuyor?” “Olanları unut ve geri gel,” diyor Ferda. Unutmak? Madem cesetler hayaldi, madem kimseyi öldürmedim, o halde unutulacak hiçbir şey yok. Oysa her şeyi unut, dedi. “Beni aldatmaya çalışıyorsun,” diye mırıldanıyorum, “Hepsi gerçekti onların.” Beni dinlemiyor. “Senin tek gerçeğin gözlerim, tenimdeki koku, beynindeki iblise kucak açan etim.” Yılan dizlerime sarılıyor ve yere çökmeye zorluyor beni. “Hemen bana dönmelisin.” Bir an için duraklıyor. “Benden sonra bir kadınla yattın mı?” Beatrice! Hayır, onunla yatmadım. Gül? Lale Ozan? “Evet,” diyorum. “Peki, etine acılar saplandı mı?” Susmalıyım. “Ya o kadın sana eski tadı hatırlattı mı?” Dayanamıyor, “Hayır,” diyorum. “Öyleyse benden sonra kimseyle yatmadın sen,” diye bağırıyor heyecanla, “hâlâ benimsin ve bana döneceksin; doktor, ölüler, hepsi birer hayaldi onların.” Son kez, ayaklarımı kıran cendereden kurtulmaya çalıştığım sırada, soruyorum: “Ya kurşun, başıma kurşun sıktım, değil mi?” “Hayır!” diyor, “Seni bana bağlayan o iblis yaşıyor. Hiçbir şey olmadı ona.” Yalan bu. Ya doğruysa? Heyecanla atılıyorum: “Peki, ama neden iblis var beynimde?” Parmaklarımı ayakta durmak için dayandığım duvardan çekip şakağıma, saçlarımın altındaki yara izine götürüyorum. Kulaklık elimden kayıp yere düşerken bir çığlık yırtıyor boğazımı. Söyledikleri gerçek, sıktığım kurşunun izi yok kafamda.</p>

  <p>Çığlık sesiyle gözlerimi açıyorum. Telefonun önünde ayaktayım ve bağırıyorum. Elim! Hayır, elim şakağımda değil; bakmalıyım, şakağımda yara izi olup olmadığına bakmalıyım. Ama elimi kıpırdatamıyorum. Kulaklık yere düşmemiş. Yoksa konuşmadım mı? Düşüncelerimi telefonun zili kesiyor.</p>

  <p>“Alo, Ankara yıldırım hazır.”</p>

  <p>Aman Tanrım, gerçekten de konuşmamış, onu duymamışım.</p>

  <p>“İptal edin!” diye bağırıyorum, “İptal edin, onunla konuşmak istemiyorum!”</p>

  <p>Telefonu kapatıyorum. İlk tuzaktan kurtuldum.</p>

  <p>Yatağa geri dönüyorum. Düşüncelerim hep Fuad’ın sözcükleriyle kesintiye uğruyor: Süreklilik ve soyut olmak. Bu iki kavramın sınırladığı anlamların birbirine zıt olması beni rahatsız ediyor. Süreklilik! Fuad’la birkaç saat önce yaptığımız o konuşmadan sonra gerçeklerin bir süreklilik içinde evrenin en büyük gerçeğini, hayatı oluşturduklarını biliyorum. Hayatı, onu katlanılmaz yapan gündelik ayrıntılardan kurtararak yaşamayı becerebilseydi insanlar. Hayır, bu düşüncenin kaba bir soyutlamadan öte hiçbir değeri yok. Hayatı beynin kıvrımlarından koparıp bir şimşeğin çakıp sönmesi kadar kısa süren düşüncelere sığdırmak mümkün değil. Hayat, beynimin kıvrımlarından daha geniş. Her seferinde, her sınavda birdenbire önümde beliren, yüksek ve aşılmaz duvara benzeyen gerçekler bunu kanıtlamadı mı? Ama ben hayatı düşüncelerimde şekillendirdiğim gibi yaşamaya kalktım. Düşündüğüm, istediğim ve düşlediğim gibi. Soyut olmaktan kastedilen bu olmalı. Soyut bir düşünce de olsa cesaret ve yüreklilik, kaybedeceğini bile bile hayata saldırmak değil mi? Şövalyeliğin, somut yaşam biçimleriyle ilişki kuramamamın nedeni de bu olmalı. Soyut olmayanların çoğu korkak olur, ayrıntıları ölüme yeğ tutarlar. Ama ölümün soyut bir düşünceden çok somut bir kavram olduğunu kim söyleyebilir? Belki ölüm soyutla somutun arasındaki sınır. Öyleyse somut bir dünyada soyut bir hayatı kovalamak, ölümü kovalamakla eşanlamlı. Belki de bu nedenle tekrar tetiği çekeceğim. Belki de yenildiğim ve geride kalan hayatımı ancak bir intiharla kurtaracağıma inandığım için. Fuad ne derse desin, intihar etmek zamanın tutsaklığından kurtulmak, kadere ve Tanrı’ya hükmetmek değil midir? Hükmetmek ve yenmek? Gülmek geliyor içimden. İşte aşırılık; budalalara uygulanacak o ayrım. Naci, aşırılığı izlemenin ölümü özlemek olduğunu söylemişti. Aşırılığı aradığım için mi seçimi yaptım ben? Ya sonrası? Bir başka aşırılığı, ölümü keşfettiğim için mi korktum ve inancımı yitirdim? Belki de neden, kendimi her durumla sınama duygusu. Bana hükmeden buydu. Şövalyelikten kastedilen de bu olmalı? Artık ölüm bir ceza değil, bir ödül benim için. Ölüm! Yalnızca beyinle sürdürülen soyut bir yaşamın tek eylemi ölüm değil midir?”</p>

  <p>Yukarıdan dökülen bir kahkaha düşüncelerimi bölüyor. Silkinerek doğruluyorum. Zamanın hâlâ pusuda yattığını, korkularımı kolladığını hissediyorum. Saat? Nasıl olur! Bu kez neden o kadar hızlı akıp geçti? Birkaç dakika sonra üçüncü düdük de ötecek. Korktum. Evet, yine korktum. Madem Tanrı’yı, geçmişte kalan yenilgileri dize getireceğim, öyleyse neden korkuyorum?</p>

  <p>Durup, bir düşünce biçiminde tekrarladığım soruyu bu kez bir fısıltıyla soruyorum. Alnımda ter var. Hayatı böylesine açıklayabilirken korkmam anlamsız. Ama içgüdüler! Onlardan emin değilim. Hayır, artık yalnızca içkiyle bekleyemem. Beatrice. Evet, onu çağırmalıyım. Telefona doğru yürüyorum, dudaklarımın arasında yine bir çığlık var.</p>

  <p><br /></p>

  <p class="tarih">Saat: 04:00</p>

  <p>Şilep üçüncü kez bağırırken Beatrice’leyim. Artık ellerimi sağa sola savuran, beynimi oyan korkuyu görebiliyorum.</p>

  <p>“Beni bırakma,” diyorum Beatrice’e. “Ne olursa olsun beni bırakma. Bu odadan çıkmamalıyım.” Tuz, bir asit gibi burun kemiğimi eritiyor. “Tanrı, o hep bizi korkuttukları...”</p>

  <p>“Evet,” diyor. “Seni dinliyorum.”</p>

  <p>“Tanrı beni hep tuzağa düşürdü. Kumsalda, dağda, mağarada. Bu gezegende tek başıma bıraktı beni.”</p>

  <p>Yanıt vermiyor. Parmakları usulca saçımı kavramış. Ne zaman yanıma oturmuştu? Farkında değilim. Başımı kaldırıyorum. Ağlıyor. Gözyaşlarının yanaklarında bıraktığı ince ve parlak izler yüzünü daha da uzatmış. Birden geçmişte olanları bildiğini düşünüyorum. Ona sormalıyım. Gerçeği o söylemeli bana.</p>

  <p>“Saçlarımı kaldırıp kulağımın arkasına bak.” Bakması için bir süre duruyorum. “Yarayı görüyor musun?”</p>

  <p>Susup böbreklerimdeki krampla bekliyorum yanıtı.</p>

  <p>“Evet.”</p>

  <p>Demek doğruydu. Hepsini yaşamıştım. Kumsalı, dağı, geceyi, mağaradaki o cesetleri ve Zafer’i. Gitmeliyim. Beatrice’in doldurduğu kadehe uzanıyorum. İçki, kaslarımı yumuşatmalı, gemiye binip kurtulmaya can atan yüreğimi boğmalı. “Üçüncü düdükten sonra bir saatiniz var,” demişti Fuad, “Saat beşte iskelede bir motor sizi bekleyecek.” Bir saat! Hayatımın en zor saatiyle karşı karşıyayım.</p>

  <p>Yüzümü gölgelere doğru itiyorum. Boğazıma biriken hıçkırıklar soluğumu madeni bir sesle titreştiriyor. Mac. Intosh’un saati geldi. Kaderimi Zafer’inkinden koparabileceğim saat. On beş yılın özeti, kumsala çıktığım anda başlayıp dün geceye kadar süren uzun bir işkencenin sonuna vardım.</p>

  <p>Beatrice’in sesi sanki Dante’nin cehenneminden geliyormuş gibi bir fısıltıyı andırıyor.</p>

  <p>“İkimiz de birer mumyayız,” diyor. “Zamanın içinde binlerce yıldır sürüklenmiş gibi yorgun. Damarlarımız ölü, ama içindeki kan akmaya devam ediyor.” Sözlerini kesmeden içki koymaya gidiyor. “Gözlerimiz görüyor, ama yüreklerimiz ölü.” Hızlı adımlarla geri dönüyor. Zamana çakılmış bir çivi kadar uzun karşımda. Konyağa atılıyorum. “Biz gideceğiz. Senin kadar cesur değilim. Bir kez daha deneyeceğim.”</p>

  <p>Ben! Zafer’in korkak olduğunu bile bile bir kez daha deneyemem. Birden Fuad’ın içine binlerce hile, yüzlerce tuzak gizlediği bakışlarını hatırlıyorum. Beni sınıyor, ama ben Zafer’in düştüğü tuzağa düşmeyeceğim. Geç kaldım, ölüme geç kaldım.</p>

  <p>“Geç kaldım,” diye fısıldıyorum Beatrice’e.</p>

  <p>Gözlerini yüzüme dikmiş, bakışlarında beni anladığını ele veren bir yanma var. Parmaklarını uzatıp kirpiklerimdeki tuzu eziyor. Birden gerçekten de sözünü ettiği kadar yaşlı olduğunu hissediyorum. Sanki karşımda bin yıllık bir mumyanın suratı var.</p>

  <p>“Sabah Abraham bizi Adana’ya bırakacak.” Kirpiklerimi aralıyorum, uzandığım yatağın dibinde diz çökmüş. “Neden sen de gelmiyorsun? Evet üçümüz...”</p>

  <p>Artık onu dinlemeyeceğim. Paltoma sarılıp derimi sarsan soğuktan gizlemeye çalışıyorum. Saat? Dördü yirmi geçiyor. Demek kırk dakikam var: Dayanmak zorunda olduğum, yüzyıl kadar uzun süreceğini bildiğim kırk dakika. Her denemede yenildim. Ama bu kez? Yenilmeyeceğim. Bir insan olarak, bu gezegenin üstünde yaşamaya hak kazanmış bir insan olarak ölmek istiyorsam kalmalıyım.</p>

  <p>Konyağı bitirince kadehi Beatrice’e uzatıyorum.</p>

  <p>“Biraz daha.”</p>

  <p>Az sonra şişeyi getiriyor. Kadehi doldurup içkiyi yudumluyorum. Artık bütün sesler susmuş, yerini saatin o tekdüze ve acımasız vuruşlarına bırakmış. Kaslarımı yokluyorum, belkemiğim hâlâ ağrıyor. Kendimi kaybetmemeliyim. Evrenin ortasında, bu gezegenin içindeki küçücük bir odada, kopacağı ânı bekliyor kaderim.</p>

  <p>“Benim adım Ayhan,” diyorum ona bakmadan. İlk kez şaşırıyor. Geri çekildiğini, bir yabancıyla kalmış gibi ürperdiğimi hissediyorum. “Adım Ayhan,” diye tekrarlıyorum. “Zafer’den ayrılalı çok oldu. Artık ondan kurtulmalıyım.” Yanıt vermeden susuyor. “Kaderimi, geleceğimi, başkasının gölgesine bırakamam artık. Ben hep Ayhan’dım, hiç Zafer olmadım.”</p>

  <p>Dudakları kıpırdıyor, ama sesi çıkmıyor. Bir süre birbirimizi süzüyoruz. Bir kadeh de kendisi için dolduracak. Doğrulduğunda artık önceki kadar yaşlı, sözünü ettiği gibi bir mumya değil. Gülsüm’ün ateşiyle yakılmış gözleri sanki bir meşale gibi geceye dağılıyor.</p>

  <p>“Zenciler iyi insanlardır.”</p>

  <p>Ne demek istiyor? Sorularla dolu bu garip gecede ben kendimi son kez sınarken o da geçmişiyle mi hesaplaşıyor?</p>

  <p>Yirmi dakika sonra, saat beşte, yüreğim göğüs kafesimde deli gibi çırpınırken, penceredeyim. Ayşa’yı izliyorum. Kazandım. Zayıf ve korkak yüreğimi yendim. Akşama, geçmişle geleceğin, Doğu’yla Batı’nın birleştiği dağda olacağım. Kendimi korkulara, insanı aşağılayan yaşama içgüdüsüne teslim etmedim. Sonunda kaderime egemen olacak ve geçmişin peşime taktığı her şeyden kurtulacağım. Yüreğim sudaki bir mantar gibi batıp çıkarken, “Gemi hareket etti,” diyorum Beatrice’e.</p>

  <p>Özgürüm. Artık gidebileceğim bir tek yer var ve akşamla birlikte yıllarca peşinden koştuğum o yere, o sessizliğe varmış olmalıyım. Gece yeryüzünün bu parçasının üzerine çöktüğünde, sonuma ulaşacağım. Işıklar kaybolduğunda, ortalığı gölgeler kapladığında, o dağda binlerce yıldır ayakta duran, yüzlerindeki taştan gülümseyişle insanı çıldırtan, bir çağdan gelip ötekine giden heykellerle karşı karşıya olacağım. Karşı karşıya; tam önlerinde, belki birkaç metre ötede... Sonra, o büyük kaya suratların önünde, Doğu’yla Batı’nın, geçmişle geleceğin düğümlendiği o noktada, tiz bir ses gökyüzüne sivri bir hançer gibi batarak yükselecek ve beni gezegenin yüreğindeki sonsuzluğa gömecek.</p>

  <p>“Şimdi ne yapacaksın?” diyor Beatrice.</p>

  <p>Bunca yılı tetiğe dokunacağım o saniye için yaşadım. Geçmişimle geleceğimi birbirinden ayıracak, zamanı durduracak o saniye için; artık korkmuyorum. Sevincimden çığlık bile atabilirim. Ölümü bir kılıf gibi üzerime geçirecek ve geçmişten, yenilgilerimden kurtulacağım. Artık özgürüm.</p>

  <p>“Ne olur gülme,” diyor Beatrice, “beni korkutuyorsun.”</p>

  <p>“Bu sefer ağzımın içine ateş edeceğim,” diyorum.</p>

  <p><i>“You are speaking in Turkish.”</i><a href="../Text/dipnot.xhtml#Footnote0024" id="Feedback0024"><sup>[24]</sup></a></p>

  <p>“Ayın yirmisinde Dante’nin cehenneminde olacağım,” diye neşeyle bağırıyorum. “Orada seni arayacağım.”</p>

  <p><br /></p>

  <p><i>19 Nisan 1975</i></p>

  <p><i>Cumartesi/İskenderun</i></p>

  <div class="bos05"></div>

  <p><i>Bay Naci Topraköz,</i></p>

  <p><i>Gittiğinde saat yedi buçuktu. Belki birkaç dakika geçmişti. Odadan çıkarken, “Geç kaldım,” diyerek gülüyordu. Tanrım, ne çılgınlıktı! O gülüşü, yüzünün o andaki ifadesini hiç unutmayacağım. Bilmiyorum hiç farkına vardınız mı? Bazen bakışlarını nasıl da kendi içine çevirebiliyordu. Size Fransızca yazabileceğimi söyledi. Tabii mektup yazmamı da onun istediğini söylememe gerek yok. “Naci öğrenmeli,” derken, yine gülümsüyordu. Şimdi saat dokuz, az sonra biz de otelden...</i></p>

  <p><i>Ne kadar şaşkınım! Daha kendimi tanıtmadığımı, adımı bile bilmediğinizi ancak hatırlayabildim. Adım Beatrice Grimani. İtalyanım ve yaklaşık iki aydır İskenderun’dayım. Hayır, bu kadar ayrıntıya girmem gereksiz. Ben size Zafer’den, pardon Ayhan’dan söz edecektim. [Adının ‘Ayhan’ olduğunu ancak iki gece önce öğrendim. Daha önce kendini ‘Zafer’ diye tanıtmıştı.] Giden Ayhan’dı sanırım. Evet, gitti, bu sabah, her şeyini burada bırakarak. Bavulu ve biri Nalan Özcan’a, diğeri Fuad Tarek’e yazılmış iki mektup hâlâ yatağının üzerinde duruyor. Mektupları size göndermemi istedi. Ama bavulu ne yapacağımı bilmiyorum. Sizce ne yapmalıyım?</i></p>

  <p><i>İnanması güç geliyor, ama onu tanıyalı iki hafta bile olmadı. Evet, yalnızca iki hafta. Bunu hatırladıkça, bütün yaşantımı değiştirecek kararları bu kadar kısa bir süredir tanıdığım birinin sözlerine dayanarak nasıl alabildim, diye soruyorum kendi kendime. Alınabilir mi? Nereden bilebilirsiniz? Ama Ayhan, “Ben kendi payıma sona eriştim,” dedi. Sıra bende. Dün gece sabaha kadar birlikteydik. Hayır, aklınıza yanlış bir şey gelmesin. Ona yardım etmeye çalışıyordum. Kaçıp gitmekten korkuyordu. Keşke kaçsaydı, keşke o gemiye binip gitseydi. Acaba onu kandırabilir miydim? Hiç sanmıyorum. Odadan çıkarken yüzündeki gülümsemeyi görseydiniz. “Geç kaldım,” diyordu. Neden acele ettiğini, neye geç kaldığını sormadım. Gerçekten de daha önce intihar etmeyi –başına kurşun sıkarak– denedi mi?</i></p>

  <div class="bos05"></div>

  <p><i>Size mektup yazmamı söyledi. Bir arkadaşı olmalısınız. Gerçekten de o heykellere... Durun, size nereye gittiğini söyleyebilirim. O broşür hâlâ yatağın üstünde, bavulunun yanında duruyor. Evet, işte önümde. Ama yazılar Türkçe olduğu için okuyamıyorum. Kopya etsem. Hayır. En iyisi o sayfayı yırtıp zarfın içine koymak. Bazı cümlelerin altını çizmiş ve kendi el yazısıyla bir şeyler karalamış. Az kalsın unutuyordum. Çıkarken, size mektup yazmamı istediğinde, seçtiği dekoru beğenmeyeceğinizi bildiğini söyledi. Ne demek istediğini anlamadım. Umarım siz anlarsınız. Bu nedenle bunları size aktarıyorum.</i></p>

  <p><i>Şu anda, yarın sabah İstanbul’da olup her şeyi unutmaktan başka bir şey istemiyorum. Ama yüzündeki –son günlerde inanılmayacak kadar zayıflamıştı– o gülümsemeyi hiç unutmayacağımı biliyorum. Sanki bir şeytana benziyordu. Belki de gerçekten bir şeytandı. Çünkü insanlara unutmak istediklerini hatırlatmakta, kabul etmekten kaçındıkları duyguları yüreklerinin içine doldurmakta üstüne yoktu. Aklıma gelmişken sormalıyım. Bavulunda kimliği ile eski bir albüm var. [Onu geçmişte görmek beni çok etkiledi.] Onları size göndermem gerekiyor mu? Lütfen, bana bildirin. Size, mektubun sonunda, İstanbul’daki adresimi, daha doğrusu bir arkadaşımınkini vereceğim. Ne olur, ondan bir haber alırsanız bana yazın.</i></p>

  <p><i>Neden –artık o kelimeyi kullanmanın kaçınılmaz olduğunu hissediyorum– intihar edecek? Ona kimse yardım edemez miydi? Bayan on iki numara? On iki numara, o kadın için bulduğum bir şakaydı. Ankara’da birlikte olduğu son kadın. Aslında Ankaralı olduğunu bu sabah öğrendim. Sizin adresinizden ve gökyüzünü tarif edişinden.</i></p>

  <p><i>Artık gitmem gerekiyor. Gülsüm ve Abraham –siz onları tanımazsınız– beni bekliyorlar. Buradan Adana’ya, oradan da uçakla İstanbul’a gideceğiz.</i></p>

  <p><i>Sizden yanıt bekliyorum. Beni lütfen o gülümsemenin dehşetinden kurtarın.</i></p>

  <div class="bos05"></div>

  <p style="text-align: right;">Beatrice Grimani</p>

  <div class="bos05"></div>

  <p><i>Not: Yazdıklarımı yeniden okudum. Bağlantısız cümlelerle, saçmasapan bir telaşla kaleme alınmış, anlaşılmaz bir mektup olmuş. Ama daha iyisini yazamayacağımı bildiğim için tekrar denemiyorum. Beni bağışlayın.</i></p>

  <p><br /></p>

  <p><i>27 Nisan 1975</i></p>

  <p><i>Pazar/ANKARA</i></p>

  <div class="bos05"></div>

  <p><i>Bayan Grimani,</i></p>

  <p><i>İnanın daha ilk satırlarınızdan, daha kendinizi tanıtmamış ve ondan söz etmemişken, okuyacaklarımın Ayhan’la ilgili olacağını hissettim. Çünkü mektubunuza kadar yansıyan böyle bir kargaşa, ancak onun gibi birisinin arkasında kalabilirdi. Bu nedenle mektubunuzu en az sizinki kadar yoğun bir heyecan ve merakla okudum. Bazı satırlarınızdan, bir broşürden yırtılmış o sayfadan ve bana göndermek düşünceliliğini gösterdiğiniz o iki eski mektuptan, Ayhan’ın buradan ayrıldıktan sonra neler yaptığını çıkarabildik; kendisini kanıtlayabilmek için, daha önce denediği gibi, o dağdaki heykellerin önünde intihar etmeye gidiyordu. Broşürden yırttığınız sayfadaki heykel resimlerinin altına, daha doğrusu, “Doğu’yla Batı’nın, geçmişle geleceğin birleştiği yer,” diye devam eden cümlenin yanına şöyle bir paragraf eklemiş el yazısıyla: “Tetiğe dokunduğum anda geçmişteki sonsuzlukla gelecekteki sonsuzluğu birbirinden ayırabilir, Tanrı’yı ve zamanı dize getirebilirim. Çünkü gerçek sonsuzluk, gerçek ölümsüzlük o andır. Eğer Tanrı sonsuzluk değil de bir düşünceyse, vücudumun somutluğundan, yani ölüm korkusundan kurtulduğum anda yine Tanrı’yı yenmiş olmayacak mıyım? Tanrı’ya, Tanrı olarak meydan okumak! Bütün insanlığın rüyası bu değil mi? Böyle bir hayattan sonra göze çarpan bir sonuca varamamak yenilgidir. Benimki parlak bir zafer olacak. Yanında, geçmişte kalan bütün yenilgilerimin anlamlarını yitireceği bir zafer. Evet Tanrıya ya da zamana, onların silahlarıyla, sonsuzluk ve ölümle karşı koyacağım. Bir insan beynine, ölüm korkusundan öte hangi korku Tanrı’yı egemen kılar!Beynimi ortadan kaldırarak istediğime varacağım. Çünkü yaşam yalnızca beyindir. Heykeller beni bekleyin, birkaç gün sonra yanınızda olacağım.”</i></p>

  <p><i>Öyle sanıyorum ki bu cümleler sonunu hiç kuşkuya yer bırakmayacak biçimde açıklıyor.</i></p>

  <p><i>Sizden o mektubu alır almaz –karım kardeşini aramaya giderken– ben de telefonla önce Adıyaman’ı, sonra Kâhta’yı –Güneydoğu Anadolu’da, o dağa yakın bir şehrin ilçesi– aradım. Haberi Kâhta’daki savcı yardımcısı verdi. Onu 21 Nisan sabahı, yani sizin yanınızdan ayrıldıktan iki gün sonra bulmuşlar. Hemen o gün, ayın 24’ünde kardeşiyle birlikte Kâhta’ya hareket ettik. Savcı yardımcısına –sizi can sıkıcı olaylardan kurtarmak ve formalitelere karıştırmamak için adınızdan söz etmemeye karar vermiştik– Ayhan’ın ölümünü nasıl haber aldığımızı anlatmakta epeyce zorluk çektik. Adli tıp raporuna göre, ölümü 19 Nisan gece yarısı ile 20 Nisan sabahı, güneşin doğuşunu izlemeye gelen turist kafilesindeki Hollandalı yaşlı bir kadın görmüş. Cesedi, broşürde resimlerini gördüğünüz o heykellerin tam karşısındaki bir yamaçtaymış. İntihar etmeden önce mağarayı andıran bir girintiye gizlenmiş ve önünü cesedinin görülüp bulunmasını önlemek amacıyla taşlarla kapamış.</i></p>

  <p><i>Anlayacağınız, kendisine bir tür mezar kazıp içine girmiş. Tam ilkel bir hayvan içgüdüsü. Neyse, kullandığı silah uzun namlulu bir tabanca. Savcı yardımcısı pek beğenmiş olacak ki yalnızca göstermekle kalmadı, özelliklerini de uzun uzun anlattı. Namluyu ağzının içine sokarak, büyük bir soğukkanlılıkla, kurşunu tam beyinciğe gelecek şekilde ayarlamış ve tetiğe öyle basmış. Doktora göre öyle ateş ediş, çok profesyonelce bir davranışmış. Kurbanını öldürmek isteyen bir katil gibi çabuk ve kesin bir ölüm seçmiş.</i></p>

  <p><i>Bizi teşhis için cesedini görmeye zorladılar. Onu mezardan çıkardıklarında öleli beş gün olmuştu; ama emin olun, sözünü ettiğiniz o gülümseme İskenderun’dan ayrıldığındaki gibi, o haliyle hâlâ yüzünde duruyordu. Gülen, kafasının arkası parçalanıp yok olmuş, çürümeye yüz tutmuş, mor bir ceset. Hayatımda öyle bir dehşeti yaşadığımı hatırlamıyorum. O gülümseyişin ölüsü canlısından çok daha korkutucuydu. Hepimiz, savcı yardımcısı da dahil, kustuk.</i></p>

  <p><i>Dün geri dönerken yol boyunca mektubunuzdaki o soruyu hatırladım. “Neden intihar edecek?” Bana; büyük yanlışları yaşayan, bu evrende yer alan küçücük bir insan olarak düşüncenin ve hayal gücünün sınırlarını zorlayan birisi için başka bir çözüm yolu yok gibi geliyor. Belki kendini cezalandırmaktan zevk alan bir mazoşist, belki de kendine işkence yapmaya tutkun bir sadistti. Ama bu olaydaki –yaşamını bir olay olarak kabullenirseniz– en korkutucu sonuç, bir insanın neleri yapabileceği, tutkularının sınırsızlığı ve bir çılgınlığı nereye götürebileceği noktalarında toplanıyor. İnsanların korkutuculuğunu kanıtladı. Sanki yalnızca düşüncelerle yaşamayı denedi ve o düşüncelerinin aşırılığı yüzünden eriyip gitti. Evet, her düşüncesi, her davranışı aşırıydı. Onda ölçülülüğün hiçbir izi yoktu. Onu –şimdi daha iyi anlıyorum– her gördüğümüzde ürpermemizin nedeni, bize hep ölümü hatırlatması değil miydi? Neyse, yine de mezarın açıldığı o ânı hatırladıkça bütün açıklamaların anlamını yitirdiğini hissediyorum. Bence hiçbir açıklama, hiçbir mantık zinciri, çürümüş bir ceset kadar gerçek değildir. Bence sonu pek Hıristiyanca oldu. Bir Müslümanın basit, ama gerçeklerle uyumlu beyni, korkuları yoktu onda. Beynine kendinden vazgeçme tutkusu egemendi. Tıpkı İsa gibi kendini çarmıha gerdi. Belki de intihar için bir neden arıyordu.</i></p>

  <p><i>Bu düşünceleri daha fazla uzatmamalıyım. Mektubu, verdiğiniz adrese gönderiyorum. Aslında bir fırsatını bulursam İstanbul’a gelip size uğramayı isterim. Öyle sanıyorum ki ikimiz de daha bir süre ondan söz etmek, onu birilerine anlatmak ihtiyacını hissedeceğiz.</i></p>

  <p><i>Bayan on iki numaraya Ayhan’ın ölümünü haber vermedik. Vermeyi de düşünmüyoruz. Kimliğini ve albümünü bana gönderebilirsiniz. Kardeşi onları Ayhan’ın eski bir kız arkadaşına vermeyi uygun buluyor. Ona albümde rastlamış olmalısınız. Kardeşine göre Ayhan’ın gerçekten sevdiği tek kişi, o esmer kızmış! Zafer’in Nalan’a yazdığı mektubu yerine ulaştıracağım. Zavallı Zafer –çaresizliği o iki mektuptan da anlaşılıyor– aralarında en çok insana benzeyen oymuş. Ali, Ayhan ve Zafer üç eski arkadaştı. Ali bir şövalye gibi öldü. Ayhan ise o ikisine meydan okuyan bir ölümü seçti. Zafer ise bir insan gibi tepki gösterdi. Korktu ve korkunca da kaçtı.</i></p>

  <p><i>Artık bitirmeliyim. Sizi böyle bir nedenle tanımış olmaktan üzgünüm. Ama her şeye rağmen yine de hoşça kalın demek isterim.</i></p>

  <p style="text-align: right;">Saygılarımla</p>

  <p style="text-align: right;">Naci Topraköz</p>

  <div class="bos05"></div>

  <p><i>NOT:</i></p>

  <p><i>Az kalsın bu serüvenin en dramatik olayını size aktarmayı unutuyordum. Ayhan’ın paltosunun cebinde bir not bulunmuş. Kâğıtta, “Eğer beni bulursanız, Tanrı aşkına heykellerin yanına gömün,” yazılıymış. Ne korkunç, değil mi? Tanrı olmaya çalışırken Tanrı’dan yardım istemek. Savcı yardımcısı cesedin öyle turistik bir yerde gömülemeyeceğini söylerken çok etkilenmiş görünüyordu. Onu dağa yakın bir köyün bakımsız ve ıssız mezarlığına defnetmişler. Bundan böyle sonsuzluğu orada arayacak.</i></p>

  <p><br /></p>

  <p style="text-align: right;">Mayıs 1977 - Aralık 1979</p>

  <p style="text-align: right;">Ankara - Kavaklıdere</p>
</body>
</html>
