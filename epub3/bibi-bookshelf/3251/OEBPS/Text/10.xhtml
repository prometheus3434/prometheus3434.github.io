<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik">16 NİSAN ÇARŞAMBA</p>

  <div class="sekil"><img alt="" src="../Images/sekil.jpg" /></div>

  <p class="tarih">Arsus. Saat: 00:55</p>

  <p>Gökyüzünde çatırtılarla yere düşen yıldırım, su birikintisinde kırılarak söndüğünde, kolumdaki saat sabahın birini gösteriyordu. Yaklaşık yirmi dakikadır yüksek bahçe duvarının karşısında bekliyordum. Altına sığındığım çatlak gövdeli ağaca rağmen ıslanmıştım ve hâlâ içeriye nasıl girebileceğimi, Gülsüm’le konuşmayı nasıl başaracağımı bilmiyordum. Beni Arsus’a getiren araba tam bir saat sonra buraya, ağacın yanındaki düzlüğe gelecekti.</p>

  <p>İskenderun yönündeki dağların tepesinde çatırdayan yeni bir yıldırım, önce ikiye, daha sonra bir ağaç köküne benzeyen ince kollara ayrılıp denize düştü.</p>

  <p>O gece şans, saat biri çeyrek geçe güldü. Nemin sivrilttiği soğuktan titrediğim bir sırada birden, sanki bir fırsat olduğunu haber vermek istercesine güçlü bir çift far, asfaltta biriken suda yansıyarak büyüdü. Birkaç saniye sonra ışığın ardından çıkan bir araba duvarın yanına yaklaşmış, dakikalardır nasıl aşacağımı düşündüğüm kapının önünde durmuştu. Soluğumu tutarak, gizlendiğim ağacın ardından olanları izlemeye koyuldum. Araba bahçeye girecekti ve içinde kim varsa aşağıya inip kapıyı açmak ya da zili çalmak zorundaydı. Eğer içeriye girmek istiyorsam hemen harekete geçmeliydim. Gizlendiğim yerden fırladım. Kapı aralanmış, zayıf, orta boylu bir adam arabadan inmeye hazırlanıyordu. Yolu koşarak geçip kapıyı bütün gücümle ittim. Hareketlerim sanki benden bağımsız biri tarafından yönetiliyor, kaslarım verilen sessiz emirleri uyguluyordu. Sol koluyla bacağı kapıya sıkışan adam, apansız tuzağa düşürülmenin verdiği telaşla haykırarak torpido gözüne atılmaya çalıştı.. Bütün gücümle adamın dışarıda kalan kolunu yakalayıp yana kıvırdım. Adam torpido gözüne ulaşmaktan vazgeçip bu kez kolunu kurtarmak için olanca gücüyle kapıya dayandı. Geri çekildim. Adam arkasından itilmiş gibi ayaklarımın dibine düştü. Kolunu yukarıya kaldırarak ittim. Artık kıpırdayamazdı. Hem omzu çıkmış, hem de kolundaki kaslardan çoğu yırtılmıştı. Derin bir soluk alıp yerde yatan adama baktım. Onu bu duruma getirmek ondan çok beni şaşırtmıştı. Gözlerim kapandı. Hep böyle olmuştu. Cesarete dönüşen korkaklığım, parmaklarımdaki katil becerisi her seferinde beni şaşırtıp korkutmamış mıydı? Adamın üstünden atlayıp içeriye girdim. Torpido gözünde Fuad’ın, kabzası sedef işlemeyle kaplı tabancası duruyordu. Silahı paltomun cebine atıp aşağıya indim. Adam, kolu geriye kıvrılmış bir biçimde yüzükoyun uzandığı yerden acıyla inledi. Öteki omzundan tutup ters çevirdim. Yüzü çamurlanmıştı, ama yine de gözyaşları yağmur damlalarına karışan adamı tanıdım. Hasan Bey’in kâtibiydi.</p>

  <p>On dakika sonra evdeydik. Kâtip karşı koymaktan vazgeçmişti. Gösterdiği kapıyı açıp ışığı yaktım. Arka tarafa bakan bir odaydı. Duvarın yanında düz bir sedir, ortada iki sandalye, yerde çıplak kadın resimlerinin göründüğü gazeteler vardı. Sandalyeye oturmasını isteyince yüzünü büzüp yürüdü. Acıdan çok ona yapacaklarımdan korkuyordu. Oturunca boynundaki atkıyı ikiye ayırdım. Haykırarak geri çekildi.</p>

  <p>“Korkma,” dedim. “Kolunu düzeltip omzunla birlikte bağlayacağım.” Kolunu kıvrıldığı yerden ayırıp çığlıklarına aldırmadan dediğimi yaptım. Bittiğinde bayılmak üzereydi. Komodinin üstündeki sürahiyle yüzünü ıslattım. “Ödeştik, dün geceye unutmadım.”</p>

  <p>Kâtip, acısı artmış gibi, ağlamaklı bir sesle yanıt verdi:</p>

  <p>“Sana bir şey yapmayacaktık abi. Orada olduğunu bile bilmiyorduk. Fuad Bey telefon edip eğer önünüze çıkarsa biraz korkutun, dedi.” Artık ağlayacaktı. “O salak Hüseyin yüzünden oldu. Seni Kör Abdul’un adamı sanıyor.”</p>

  <p>Sonra susup hüngür hüngür ağlamaya başladı. Burnu akıyor, hıçkırıkları omuzlarını titretiyordu. Bir sigara yakıp uzattım.</p>

  <p>“Kes şu ağlamayı.” Sigarayı alınca sustu. “Hüseyin nerede? O da bu evde mi?”</p>

  <p>“Hayır, abi. Fuad Bey onu Adana’ya yolladı. Hastanedeki oğlan ölürse...”</p>

  <p>“Evde senden başka kimse var mı?”</p>

  <p>Bir an yarım kalan cümlesini tamamlamayacakmış gibi kararsız bekledi. Sonra vazgeçip karşılık verdi:</p>

  <p>“Alt katta, garajın yanındaki odada Muhammed var, ama top atsan uyanmaz.”</p>

  <p>“Gülsüm’ün odasının anahtarı nerede?” Gözlerini kaydırdığı yöne döndüm. Kapının arkasındaki çivide bir anahtar duruyordu. Asıldığı yerden aldım. Artık Gülsüm’ü görmeye gidebilirdim. Ama önce, günlerdir kâtibe sormak için dilimin ucunda beklettiğim sorunun yanıtını almalıydım: “Seninle ilk kez karşılaştığımda Selim’in bir arkadaşından bahsetmiştik. Hatırladın mı?” Hatırlaması için birkaç saniye ara verdim. “Hani şu Ayhan! Fransa’ya gitti demiştin.”</p>

  <p>“Evet.”</p>

  <p>“Peki, şimdi bana onun için Soğukoluk’a götürdüğün kadını anlat. Kimdi, nasıl biriydi?”</p>

  <p>Yüzündeki ifade korkudan çok şaşkınlıktı. Düşünmesi için dumana ihtiyacı varmış gibi, sigarasından bir nefes çektikten sonra karşılık verdi:</p>

  <p>“Bilmiyorum.”</p>

  <p>“Ama Zeynep’e, Fuad’ın Ayhan’a kadın getirdiğini söylemişsin.”</p>

  <p>Yüzü dağılarak yine yaşlı bir surata dönüştü. Artık inkâr edemeyeceğini biliyordu. Birden her şeye rağmen korktuğu kişinin Fuad olduğunu hissettim. Konuşurken sesi mırıltıyı andırıyordu.</p>

  <p>“Abi, yemin ederim, bilmiyorum. Kadını Soğukoluk’a hep Hüseyin çıkarırdı.”</p>

  <p>Sonra tekrar ağlamaya başladı. Bu kez avaz avaz bağırıyordu. Artık ondan hiçbir şey öğrenemezdim. Sigarasını dudaklarından çekip serbest kolundan sandalyeye bağladım.</p>

  <p>Kapıyı kilitledikten sonra Gülsüm’ün hapsedildiği odaya doğru yürüdüm. Antrede ışığı açıp saate baktım. Biri otuz beş geçiyordu. Araba birazdan ağacın altına gelmiş olacaktı. Beklemezse kâtibin geldiği arabanın anahtarları bendeydi; İskenderun’a onunla dönebilirdik. Işığı söndürüp Gülsüm’ün odasına giden koridora daldım.</p>

  <p>Kapı, kâtibin söylediği gibi kilitliydi. Vurup, kısa bir süre bekledim. Ses gelmeyince anahtarı çıkarıp kapıyı açtım. Oda karanlıktı. Dışarıdaki yağmur sesinden başka ses yoktu siyahlığın içinde. Gözlerimin odaya sıkışan geceye alışmasını beklemeden içeriye girdim.</p>

  <p>Oda aydınlanır aydınlanmaz arkamdan bir çığlık yükseldi:</p>

  <p>“Siz miydiniz?”</p>

  <p>Geri döndüm.</p>

  <p>“Benim,” dedim. Kapıyı kapatıp Gülsüm’ün gizlendiği yerden çıkmasını bekledim, “Sakin olun. Korkacak hiçbir şey yok. Sizi götürmeye geldim.”</p>

  <p>Bu kez öğlenki gibi ağlayarak göğsüme atılmadı. Gözleri de ıslak değildi. Ama bakışlarındaki çaresizlik hâlâ olduğu yerde duruyordu. Yerdeki çanta toplanmış, iki koltuğun arasındaki komodinin üstüne konmuştu.</p>

  <p>“Nasıl girdiniz buraya? Yine Fuad mı getirdi?”</p>

  <p>Karşılık vermemi beklemeden çantaya uzanıp sigara paketini çıkardı. Bana güvenmiyordu.</p>

  <p>“Hayır, yalnız geldim.” Sigarasını yakmamı isteyince sesimi yükselttim: “Bana bakın, benim...” Zafer’in diyecekken, son anda tuttum kendimi. “Ayhan’ın arkadaşı olduğumu hatırlamıyor musunuz? Ben de onun gibi sizin dostunuzum.” Yine yanıt vermedi. Yaklaştım. Dudakları titriyordu. Sallanan sigarayı ağzından alıp yere fırlattım. “Duymadınız mı? Ayhan gibi dostunuzum sizin!”</p>

  <p>“Ayhan benim dostum değildi.” Artık sesi de titriyordu. “Beni aldattı o. Her şeyi yalandı.”</p>

  <p>Bu kez şaşkınlıkla bakma sırası bana gelmişti. Vücudumu saran buz, sanki daha da kalınlaşmış, hareketlerimi zorlaştırıyordu.</p>

  <p>“Bana inanmıyorsunuz,” diye mırıldandım.</p>

  <p>“İnanmıyorum. Siz de Ayhan gibi Fuad’la bir olup beni aldatacaksınız.”</p>

  <p>İskenderun’a geldiğimden beri büyüyen kuşku ilk kez yerini korkuya bırakıyordu. Kör Abdul’un yanındaki küçük fahişenin anlattığı, Fuad’ın o motel odasında, “Şimdiye bağlıydı,” diye tarif ettiği, şimdi de karşımda duran kadının “bir yalancı” diye tarif ettiği Zafer, benim aradığım kişi miydi? Soluğumu kesen krampla ileriye atılıp kolunu tuttum.</p>

  <p>“Gel benimle!” Karşı koymaya davranınca elimle yanağına vurdum. Önce yüzü, sonra vücudu savruldu. Bir süre olanlara inanamıyormuş gibi şaşkınlıkla elime baktı, sonra yavaşça çöktüğü koltuktan doğruldu. Tokat bütün direncini yok etmişti. “Benimle gel, dedim sana!”</p>

  <p>Az sonra o akvaryumlu salondaydık. Gülsüm, denize köprü gibi uzanan çıkıntıdaki pencereye dayanmış, uzun süredir boğazında biriken hıçkırıkları serbest bırakarak ağlıyordu. Dışarıda saatler önce başlayan yağmur hâlâ dinmemişti. Arada bir çakan yıldırımlar denize kırık uçlu bir mızrak gibi saplanırken, karanlığı delen ışık, salonu aydınlatıyor ve akvaryumdaki balıklar her seferinde korkuyla sağa sola dağılıyorlardı. Odada içmesine izin vermediğim sigarayı şimdi alabilirdi. Yürüyüp pencereye yaklaştım. Denizin öteki kıyısında, Yumurtalık düzlüklerinden Ceyhan Ovası’na sıçrayan yıldırımların ışığında, gölgelerle kaplı bir profil beni bekliyordu. Yanağı camda ezilmişti. Gözleri yassılaşan yüzündeki yerlerini kaybetmiş, arada solgun bir çift ışığın yansıdığı iki küçük noktaya dönüşmüştü. Sigarayı eline tutuşturdum.</p>

  <p>“Kime inanacağımı bilmiyorum,” diye mırıldandı, parmaklarımı izlerken. O kısa cümlenin içten bir özür olduğunu biliyordum. “Sizi o kadar az tanıyorum ki.”</p>

  <p>“Ben de,” dememek için zor tuttum kendimi. Bu onunla dördüncü karşılaşmamızdı ve onu on dakikadan fazla görmemiştim. Şimdi bile gözlerimi kapasam yüzünü hatırlayabileceğimden emin değildim. Ama yine de ona baktığımda, sanki onu çok önceden tanıyormuşum gibi garip bir duyguyla ürperiyordum.</p>

  <p>“Şimdi sakin ol ve soracaklarıma yanıt ver. Hastanedeki arkadaşının adı Coşkun’du değil mi?” Başıyla onaylayınca devam ettim: “Nereden geldiğini, adresini söyler misin bana?”</p>

  <p>“Zavallı! Onu unuttum bile.” Sonra yeni bir hıçkırık nöbetine tutulmaktan korkuyormuş gibi hızlı kelimelerle konuşmasını sürdürdü: “İstanbul’da tanıştım onunla. Bir ay kadar önce de mektup yazıp beni buradan almasını istedim. Onunla tekrar İstanbul’a geri dönecektim.” Artık sesi iyice titriyordu. “Biliyor musunuz, onu sevmiyordum. Dün gece beni bırakıp gideceğini hissedince bir fahişe gibi davrandım. Kalması için onunla yatmayı kabullendim.” Yeniden ağlamaya başlamadan önce son bir çabayla sözlerini tamamladı: “Evet, tıpkı bir fahişe gibi, hiçbir şey hissetmeden, kalmasının karşılığını vücudumla ödeyerek.”</p>

  <p>O anda çıkan bir şimşek sözlerini kesti. Bu kez hıçkırıyordu. Dudaklarımda bekleyen sigarayı yaktım. Olağanüstü bir geceydi. Sanki Tanrı öfkelenmiş, yeryüzüne parlak mızraklar savuruyordu. Denize inen gürültüler sona erince sordum:</p>

  <p>“İstanbul’daki adresini biliyor musun?” Başını salladı. “O adresi istiyorum.”</p>

  <p>“Odada.” Sesini kontrol etmekte zorluk çekiyordu. “İsterseniz getireyim.”</p>

  <p>İstiyordum. Pencerenin yanından ayrılarak akvaryumla ikiye ayrılan salonun öteki bölümüne geçti. Duvarın dibindeki abajurun loş ışığından çıkıp öne yürüdüm. Karanlık, akvaryumun camını bir zar gibi kaplamıştı. Ama yine de koyu suda yüzen irili ufaklı balıkları görebiliyordum. Sayısız şimşeklerden biri daha dalga dalga yayılan bir çatırtının içinden fırlayıp dağlara saplandı. Balıklardan uzaklaşırken duvarda içine odun doldurulmuş şömineye rastladım.</p>

  <p>Gülsüm geri döndüğünde şömineyi yakmayı başarmış, paltomu kuruması için çıkarıp alevlerin önüne bırakmıştım.</p>

  <p>“Çok ıslandınız değil mi?” Uzattığı zarfı aldım. Zarfın üstünde delikanlının adresi vardı. Artık sıra konuşmamıza gelmişti. Oturduğum yerden kalkıp salonun ortasındaki sandalyelerden birini alarak geri döndüm. Gülsüm şaşırmıştı. “Gitmeyecek miydik?”</p>

  <p>“Gideceğiz, ama önce konuşmamız gerek.”</p>

  <p>Oturmasını işaret ettiğim koltuğu gözucuyla süzdükten sonra bakışlarını tekrar bana çevirdi.</p>

  <p>“Neden burada?”</p>

  <p>“Çünkü en rahat burada konuşabiliriz. Kimsenin aklına burada olabileceğim gelmez.” Oturmasını işaret edince, çantasını ve pardösüsünü bırakarak koltuğa ilişti. “Şimdi bana anlatın.”</p>

  <p>“Anlatayım mı? Neyi anlatmamı istiyorsunuz?”</p>

  <p>“Ayhan’ı,” dedim. “Dayınızın evine geldiğim akşam bana bahçede söylediklerinizi unuttunuz mu?” Hayır, unutmamıştı. Bakışlarını kaçırmaya kalkışınca sert bir sesle uyardım: “Çok zamanım yok, bana Ayhan’la aranızda neler geçti, anlatın!”</p>

  <p>“Çok garip, bir an bana yardım edeceğinizi sanmıştım. Oysa siz Ayhan’la ilgili bilgi istiyorsunuz benden.” Düşüncelerinin doğru olmadığını söylememi bekliyormuş gibi bir an duraladı. “Bana aldırdığınız falan yok. Buraya gelmeyi göze almanız, içeriye girmeniz, hepsi Ayhan için, değil mi?”</p>

  <p>Bu kez yanıt almadan devam etmeyecekti. Denizin üstünde yanıp sönerek salonu neon ışıklarının yansıdığı bir otel odasına çeviren şimşeklerin aydınlığında sorusuna karşılık verdim:</p>

  <p>“Evet.”</p>

  <p>“Pekâlâ. Sizin kadar açık olmaya çalışacağım. Ağlamayacak, geçmişte kalan olayları anlatacağım size.” Ama neredeyse ağlayacaktı. Kararlılığına rağmen bir süre başlamaya cesaret edemeden bekledi. Ancak sigarasını yarıladığında konuşmak için gereken gücü toplamıştı. “Ayhan, Selim’le birlikte dayımlara geldiğinde ben de İskenderun’da yeni sayılırdım. Geleli beş ay olmuştu. İstanbul’da annemle birlikte oturuyorduk. Önce hastalandı, sonra da dayıma mektup yazdı. Sıkılmıyorsunuz, değil mi?” Başımı salladım. “Annemle ilgili şeyleri anlatmaktan çok hoşlanırım. Neyse, 1970’in eylül ya da ekiminde İskenderun’a dayımın yanına geldim. Kısa bir tatil diye düşünüyordum, ama Fuad bir süre sonra annemle yaptıkları pazarlığı ve anlaşmayı serdi önüme: Yanlarında kaldığım sürece anneme para göndereceklerdi. O çirkin, patlak gözlerini üzerime dikip konuşmaya başlayınca güldüm. Hem de kahkahalarla. Sonra dayıma gidip o konuşmadan söz ettim. Omzunu silkti, ısrar edince annemin mektubunu gösterdi. Sinirlenmişti ve kekeliyordu. Farkına vardınız mı, kızınca hep kekeler. Neyse, mektupları okudum. Annem dayıma yazdığı mektupta kendisine hastane için para verilmesi, bana ise evlilik sırasında gereken çeyizin sağlanması karşılığında beni onlara bırakıyordu.” Durup yeni bir sigara yaktı. “Pek anlaşılır gibi gelmiyor, değil mi? Ben de önceleri pek anlamadım. Daha doğrusu annemin, dayımın beni neden yanında tutmak isteyeceğini düşündüğünü anlamamıştım. Sanki bir mal gibi rehine verilmiştim. O sırada değerimden habersizdim. Ayhan’la neden ilişki kurduğumu öğrenmek istiyorsanız bu kısa hikâyeye katlanmak zorundasınız.”</p>

  <p>“Dinliyorum,” dedim sigaramı yakarken.</p>

  <p>“Yine Fuad açıkladı: Annemin, dayımlara boyun eğmeyip kaçtığını, babamla evlendiğini, babam ölünce de Hasan Dayım’ın teklifini kabul etmeyip İstanbul’da kalmayı yeğlediğini... Aileden 1949 yılında çalınan genç kızı, benimle geri aldıklarını söyledi.” Sözlerini yarım bırakıp sigarayı dudaklarından çekerek birdenbire bastıran kahkaha nöbetini önlemek ister gibi ağzını kapadı. “Aslında başardı da. Hem korkmuş, hem de şaşırmıştım. Annemin benden kolayca vazgeçtiğini düşünmek o zaman beni kahretmişti. Ama şimdi ona hak veriyorum. Hep rahat yaşadık. Zoru hiç bilmedik biz. Uzatmayalım, sonuçta ikimiz de teslim olduk. Fuad o akşam yemekte ailenin yeni bir genç kız kazandığını söyleyince, onu kızdırmak için kız olmadığımı, en az üç kez erkeklerle yattığımı söyledim herkesin içinde. Bütün direnmem bu kadarla kaldı.”</p>

  <p>“Ayhan?”</p>

  <p>“Evet, Ayhan...” Bir şimşek suratını aydınlattı. Hâlâ beyazdı. “Önce şu ışığı açar mısınız? Şimşekler asabımı bozuyor; sonra sizde...”</p>

  <p>“Abajurdan başka ışık açamayız. Alt katta biri var.”</p>

  <p>“Biri mi? Sözlerini başımla onayladım. “Aman Tanrım, öyleyse nasıl oluyor da böylesine rahat olabiliyorsunuz?” Yerinden kalkacakmış gibi kımıldadı. “Tamam, korkmuyorsunuz. Öyleyse benim için de kaygılanmayın. Yanımda cesur biri olunca her şeye varım ben. Biliyor musunuz, Ayhan’dan çok değişiksiniz.”</p>

  <p>Vücudumu kavrayan krampı ona hissettirmemeye çalışarak parmaklarımdaki titremeyi ele veren sigarayı söndürdüm. Aynı günde iki değişik kişiden aynı yargı. Artık Zafer’i kovaladıkça, onu başkalarının gözleriyle gördükçe ulaşacağım sonuçtan korkacağımı hissediyordum. Gülsüm yeniden başlamadan atıldım:</p>

  <p>“Ayhan korkak mıydı?”</p>

  <p>Hemen karşılık vermedi. Sanki önce gecenin yüzüme örttüğü karanlığı delmek istiyordu.</p>

  <p>“Hayır, onu söylemek istemedim. Ne korkak, ne de cesurdu. Aslına bakarsanız cesur sandığım için yaklaştım ona. Çünkü Selim, Ayhan’ı eve getirdiğinde Fuad’ın halini görmeliydiniz. Daha önce Fuad’ın korktuğunu hiç görmemiştim. Ama Selim’le Ayhan’ın ilk kez yemeğe indikleri gece suratındaki o kasılmanın korku olduğunu anlamamak için aptal olmak gerekirdi. Bana bir sigara verir misiniz?” Paketi çıkarıp uzattım. Yarım saat önceki sinir krizi dışarıda giderek hafifleyen şimşekler gibi sönmüştü. Kibriti üfledikten sonra yeniden konuşmaya başladı: “Fuad’ı korkuttuğuna göre cesur biri diye, düşünmüş olmalıyım o zaman, o gece herkes çok durgundu, yalnız Selim sarhoşmuş gibi neşeliydi. Bütün yemek boyunca ondan başka kimse konuşmadı. Ayhan’ın bakışları bana rastladıkça gülümsedim. Yemek bittikten sonra ona, kahvelerimizi içerken yanıma oturacak kadar cesaret vermiştim.”</p>

  <p>“Ya Zeynep? O ne yaptı?”</p>

  <p>“Ne demek istediğinizi anladım. Zaten siz sormasaydınız da anlatacaktım. Ayhan, Zeynep gibi enfes bir yaratık varken neden size baksın demek istiyorsunuz?” İtiraz edeceğimi düşünerek bir süre bekledi. Sonra sessizlik uzayınca, sigarasını dudaklarından alıp devam etti: “Yanılmamışım, öyle düşünmüşsünüz. Neyse... İnanmak güç, ama Ayhan, Zeynep’le hiç ilgilenmedi. Zaman zaman ben de merak etmedim değil. Ama kesinlikle kendisi istedi benimle olmayı. Bunun doğru olduğuna inanmasanız bile kabul etmek zorundasınız, çünkü onu baştan çıkaracak kadar güzel ve alımlı değilim ben. Aramızda olup biten her şey o istediği için oldu. Zaten garip olan da bu ya. Beni hem istiyordu, hem de ona kötülük yapmışım gibi itiyordu.” Zafer’in bu davranışını hâlâ çözmüş değildi ve nedeni biliyomuşum gibi merakla bana bakıyordu. “Bana karşı hep o iki duygunun çatıştığı garip bir tavırla yaklaştı. Yine konuyu dağıttım, siz beni değil, Zeynep’i merak ediyordunuz. Zeynep’in payına Selim düştü. Selim bu durumdan hoşlanmıştı. Hatta Zeynep’le aralarındaki ilişkiyi abartarak dışa vurmaktan çekinmedi.”</p>

  <p>“Abartmak?”</p>

  <p>“Evet, abartıyordu,” dedi. “Çünkü ben Selim’in Zeynep’i ciddiye aldığına hiç inanmadım. Herkesi, Zeynep’e âşık olduğuna inandırmak istiyordu. Bir iki kez yatmaktan öte Selim’in ona herhangi bir söz vermediğine eminim.”</p>

  <p>“Öyleyse neden böyle davranıyordu?”</p>

  <p>“Çünkü, dayımla Fuad’ın, Zeynep’le olan ilişkisini onaylamadıklarını biliyordu. Dayımın kızdığını görünce Zeynep’i ona karşı kullanmak istemiş olabilir.”</p>

  <p>“Ya Zeynep?” diye sözünü kestim yeniden.</p>

  <p>“Zeynep?.. Evet Zeynep...” Hatırlamak için duman gerekiyormuş gibi sigarayı dudaklarına götürdü. “Onun hesabı çok basit ve anlaşılması kolaydı. Selim’le evlenip çevredeki her şeyin yarısına ortak olmak istedi. Anlayacağınız, ilginç ve çıkarlarla dolu ilişkiler peşindeydi herkes.”</p>

  <p>“Sizinki neydi?”</p>

  <p>“Benimki? Peşinde koştuğum şey, ötekilerle kıyaslandığında çok önemsizdi. Beni İstanbul’a geri götürecek birini arıyordum. Üstelik Ayhan, kadınların kolay kolay vazgeçemeyeceği bir tipti. Çağırır çağırmaz odasına çıktım.” Birden yüzü genişledi. Karanlıkta tıpkı bir Tatara benziyordu. “Biliyor musunuz, kadınlarda uyandırdığınız duygular açısından Ayhan’dan çok farklısınız?” Farkın ne olduğunu sormayacağımı kestirmiş gibi kendi sorusunu yanıtladı: “Çok yakışıklıydı, gören her kadının onunla yatmayı düşünmüş olduğuna eminim, oysa...”</p>

  <p>“Oysa, ben kadınları hep korkutmuşumdur.”</p>

  <p>“Korkutmaktan çok, tedirgin ediyorsunuz. Size bakıyorum, ama bakışlarım bir cama rastlamış gibi sizi delip geçiyor. Ne düşündüğünüzü çıkaramamak ürkütüyor beni.”</p>

  <p>Benimle ilgili düşüncelerine karşılık vermedim. Dışarıdaki şimşekler artık susmuş, yağmur sesi de çoktandır duyulmuyordu. Gözlerimi akvaryumda şekilsiz karartılar halinde hareket eden balıklara çevirdim. Suyun oksijenini tazeleyen küçük pompa, hava kabarcıklarının ardından tekdüze bir ritimle vızıldıyordu.</p>

  <p>“Ne düşünüyorsunuz?”</p>

  <p>Silkinip sessizlikle birlikte kaybolan düşüncelerimi toparlamaya çalıştım.</p>

  <p>“Ayhan ve Selim’i.”</p>

  <p>“Selim’i mi?” Başımla onayladığımı görünce şaşırmış gibi sordu: “Selim’i neden merak ettiniz?” Sonra yanıt vermeme kalmadan, bu kez iyice telaşlı, devam etti: “Yoksa Fuad size anlattı mı?”</p>

  <p>“Neyi?” diye sordum.</p>

  <p>“Ayhan’la Selim’in ilişkilerini?” Yanılmamıştım, telaşlanmıştı. Sanki kendisini korumak istiyordu. “Yalan söylüyordu. O geceyle ilgili her şey yalan!” Sesi titreyerek kalınlaştı: “Odasındaki o değildi. Fuad, Ayhan’la benim aramdakileri parçalamak istiyordu.”</p>

  <p>“Durun!” diye bağırdım. Haykırışım aramızdaki sessizliği bölerek bir tokat gibi patladı suratında. İlk kez geçmişte olanları öğrenebileceğimi hissediyordum. “O geceyi anlatın bana.”</p>

  <p>“Peki.” Ama konuşmak istemiyordu. Sanki bana anlatacakları dudaklarını yakacaktı. “Dört temmuz gecesiydi. Çok iyi hatırlıyorum; çünkü ertesi gün doğum günümdü. Gece yarısı kapım çalındı. Kalkıp açtım. Fuad’dı. O patlak gözlerini açmış, peşinden gelmemi istiyordu. Ona defolmasını söyledim. Ayhan’ın odasında birinin olduğunu söylerken, o iğrenç suratıyla gülüyordu. Sonra geri dönüp üst kata çıkan merdivenlere yürüdü.” Gene durdu. Artık nefesi gibi sesi de tükenmişti. “Onun peşinden gitmem gerekmiyordu. Ama bir dakika sonra Ayhan’ın kapısı önündeydim. İçeriden Ayhan’ın sinirli haykırışlarına karışan bir ses geliyordu. Birden Zeynep’in onu elimden aldığını düşündüm. Ama Fuad düşüncelerimi yalanlamak ister gibi, ‘Zeynep değil,’ dedi. ‘Hayır!’ diye bağırdığımı hatırlıyorum. Sonra koşarak aşağıya indim. Odama giderken yandaki kapı açıldı. Eşikteki kadın Zeynep’ti, gözlerinden de uyku akıyordu...”</p>

  <p>“Zeynep’ti,” diye sözlerini tekrarlayarak sustu. Zafer’den birşeyler daha yitirmiştik. O, yıllar önce bir odada, bense bu yağmurlu gecede, boğazımı temizleyerek konuşmayı sürdürdüm:</p>

  <p>“Sonra?”</p>

  <p>“Sonra... O geceden hiç söz etmedim ona. Yine odasına çıkıyordum. Selim ise Zeynep’e âşıkmış gibi davranıyordu. Sonunda İstanbul’a gitmek istediğimi söyledim. Önce beni duymamış gibi davrandı, ama bir gece, birdenbire, sanki günlerce ötede yarım bıraktığımız bir konuşmanın ortasından başlıyormuş gibi, ‘Seninle gelirim,’ dedi. Bir hafta sonra birlikte Adana’ya gittik. Ertesi gün ben uçağa binip İstanbul’a geçtim; Ayhan bazı arkadaşlarından para bulduktan sonra geleceğini söyleyerek kaldı.” Sigarasını yanındaki tabloda söndürdü. “Onu bir daha görmedim. 21 Ağustos’tan sonrası...” Cümlesini yarım bırakıp bir başkasına başladı: “Geçen kasımda annem parasızlıktan, ben de çalışmaktan bir kere daha sıkılınca geri döndüm. Zeynep, Fuad’ın Ayhan’ı benden sonra Soğukoluk’taki evlerine çağırdığını söyledi. Bir daha onlardan söz etmedik.”</p>

  <p>“Demek Ayhan kendi isteğiyle burada kaldı? Öyle mi?”</p>

  <p>“Bilemiyorum.” Yine kararsızdı. “Ama duygusal davranmamaya çalışarak düşünmeye kalkıştığımda beni aldatabileceğine inanıyorum.”</p>

  <p>“Yalan bu,” diye mırıldandım.</p>

  <p>Gülsüm şaşırmıştı. Geniş yüzünü kaldırıp duru bir sesle yanıt verdi:</p>

  <p>“Hayır, değil. Buraya geldiğinde bitkindi. Sonra içkiye sığındı. Çok içiyor ve sık sık sarhoş oluyordu. Bir akşamüstü bana bu salonda, ‘İçi boşalmış bir herifim ben,’ dediğini hatırlıyorum. Her zamanki gibi sarhoştu ve ağlıyordu. Onu yatağa taşıdım, hıçkırıkları arasında, ‘Gitmek, geri dönmek istemiyorum,’ diyordu.” Tepkimi ölçmek için durdu. Yumruklarımı sıktım. Zepnep’le buluştuğumuz gün avucumda sönen sigaranın açtığı yara yeniden kanıyordu. “Bundan öte geçmişinden hiç söz etmedi bana. Selim’e sorduğumda, ‘Geçmişi burada, bizim yanımızda başlıyor,’ dedi. Onu anlamak çok zordu. Fuad, evet o. En çok sinirlendiğim Fuad’la aralarının iyi olmasıydı... Şimdi düşünüyorum da Fuad gibi birine katlanması, hele sıkı fıkı olması, onun hakkında yeterli bir fikir vermeliydi bana.”</p>

  <p>Daha fazla devam etmesini önlemek için araya girdim. Sıra artık sormak için bunca şeyi göze aldığım soruya gelmişti.</p>

  <p>“O ikisini, Fuad ya da Hasan Bey öldürmüş olabilir mi?”</p>

  <p>“Bilmiyorum.” Sonra gözlerimdeki çaresizliği görmüş gibi açıklamak üzere atıldı: “Yani Fuad’ın böyle bir çılgınlık yapması, dayımın ise kardeşinin oğlunu...”</p>

  <p>Elimi kaldırıp onu susturdum. İlk kez sinirleniyordum.</p>

  <p>“Demek bilmiyorsunuz? O gece bahçede peşimden gelip onlara inanmamamı söyleyen, birkaç saat önce öldürüldüklerini haykırarak omzuma yaslanan siz değil miydiniz?”</p>

  <p>“Öldürüldüklerini mi? Hayır. Onların öldürüldüklerini hiç söylemedim. Size, Fuad’a ve dayıma inanmamanızı öğütledim, o kadar. Hâlâ da aynı kanıdayım. Onlara inanmamalısınız.”</p>

  <p>Öfke, damarlarımda sıkıcı bir şaşkınlığa dönüşmüştü. Avucumdaki yarayı koltuğa bastırıp sordum:</p>

  <p>“Söylediklerinizden çelişkili sonuçlar çıkıyor. Onlara inanmayacaksam, bu durumda, yani Ayhan’la Selim’i öldürmediklerini söylediklerine göre, o ikisini öldürdüklerine inanmam gerekmez mi? Oysa siz Fuad’ın ya da Hasan Bey’in onları öldürmüş olabileceğini kabul etmek istemiyorsunuz.”</p>

  <p>“Haklısınız. Ama yine de kayboluşlarının ardındaki gerçeğin o iki açıklamadan da farklı olduğuna inanıyorum. Öldürmediler, ama kesinlikle dedikleri gibi de gitmediler.”</p>

  <p>“Nereden çıkartıyorsunuz bunu?”</p>

  <p>“Öldürülmeleri için bir neden olmalı. Evet, Selimin öldürülmesi için nedenler olduğunu kabul ediyorum. Ama Ayhan’ın...” Sesi cümleyi yarım bırakarak karanlıkta kayboldu. Sanki söyleyeceklerinin ikimizi de yaralayacağını sezmişti. “Ayhan’ın öldürülmesi için bir neden yoktu. Çünkü o direnmekten vazgeçmişti.”</p>

  <p>Sustuğunda göğsümde bir ağrı vardı. Derin derin nefes alarak karanlığı soludum. Pencerenin ardındaki denizde boğuluyormuş gibi bitkindim.</p>

  <p>“Size anlatmam gereken bir tek şey kaldı.” Meraklanıp meraklanmadığıma aldırmadan anlatmaya koyuldu: “20 Ağustos 1971’de Ayhan’la Adana’ya gittik. Ertesi sabah ben İstanbul’a uçacaktım. Çok sıcak bir gündü. Kötü bir otel bulup eşyaları oraya bıraktık. Yıkanmadan dışarıya çıktık. Bulduğumuz ilk pastaneye benzer yere oturmamızı istedi. Oturduk, sonra kalkıp telefon etmeye gitti. ‘Bir arkadaş,’ dedi bana...” Birden susup o günün sıcağını hatırlamış gibi adamı tanıyıp tanımadığımı anlamak için yüzüme baktı. “Birkaç masa ötede yalnız konuştular. Hiç de arkadaşa benzemiyorlardı. O sarışın adam, Ayhan’a kızmış gibiydi. Sonra kalkıp gitti. Biz de yemek yiyip otele döndük.” Son sözcüğü birkaç kez tekrarlayıp durdu. Sarışın adam! Antakya’daki İriburun da söz etmişti ondan. Sessizlik uzayınca başımı kaldırdım, gözleri beni bekliyordu. “O gece yarısı bir çığlık sesiyle uyandım. Ayhan yatakta doğrulmuş, bağırıyordu. Bir an için çok korktum. İçki de içmemişti. Onu susturmaya çalıştım. İstanbul’a gitmek istediğini, ama onu bırakmadıklarını haykırıyordu. Onu yatıştırmaya çalıştım. Benimle birlikte İstanbul’a gelemeyeceğini söyledi. Sonra ağlamaya koyuldu. Onu bırakmadıklarından söz etti. Sonra kendine geldiğinde, beni, para bulmak için kalması gerektiğine inandırmaya çalıştı. Gerisini biliyorsunuz.”</p>

  <p>Sonunda dilimi kımıldatıp gırtlağımdaki soluğu sözcüklere dönüştürebildim:</p>

  <p>“O gece ne diyordu?”</p>

  <p>“Kişiliğinden nefret ettiğini. Sanırım, Ali, diyordu. Evet, Ali’ydi. Ali’nin neden olduğunu haykırdı. Çok korkmuştu. Durmadan Ali’den nefret ettiğini mırıldandı ağlarken. Kesik cümlelerinden çıkarabildiğime göre, Ali denilen kişinin ona birini gönderdiğini, peşine adam taktığını söylüyordu. Sonra sizden söz etti. Zafer’in yerinde olmak istediğini tekrarladı bir süre. Sanki kendinden utanıyordu; ben Ayhan değilim diye, sayıklar gibi kendi kendine konuşuyordu. Ne oldu?” Sorusunu kısa bir sessizlik izledi. “İyisiniz, değil mi?”</p>

  <p>İyi değildim. Soluduğum koyu hava sanki bir camdı ve nefes borumda parçalanıp ciğerlerime batıyordu. Zafer ne demek istemişti? Ali’nin ona gönderdiği kısa boylu, sarışın adam kimdi? Eğer Ali onunla ilişki kurduysa, neden bundan bana hiç söz etmemişti. Sorulara karşılık bulamıyordum. İkimiz de aynı sonuca varmıştık. Zafer’in ve benim kaderim aynı duraklardan geçmişti. Daha ilk sınavda korkmuştuk. “Hayır!” diye sessiz bir çığlık savurdum. Korkup taşıyamadığım yük, insan olmanın sorumluluğuydu. Kendimi bu gezegende yapayalnız bir insan gibi hissetmeye dayanamamıştım.</p>

  <p>“Ben ve Ali neysek oyduk,” diyerek parçaladım sessizliği. “İkimiz de bu nedenden ötürü hiç korkmadık. Ama o, o...”</p>

  <p>“Ayhan’ın arkadaşıydınız sanıyordum. Oysa ondan düşmanınız gibi söz ediyorsunuz.”</p>

  <p>Birden durakladım. Haklıydı, yıllardan beri ilk kez Zafer’den iğrenmiştim. İlk kez ondan daha güçlü, daha yürekli olduğumu düşündüm. Düşüncelerimi tutsak eden ve yabancısı olduğum o duyguyla yanıt bekleyen gözlerine bakmadan mırıldandım:</p>

  <p>“O, ödemek zorunda olduğum bir borç, kendimle hesaplaşmada kapatmam gereken bir sayfaydı.”</p>

  <p>Sözlerimi neredeyse neşeli bir gülüş kesti.</p>

  <p>“Sayfa! Hep böyle trajik misinizdir? Neyse, kapattınız mı?”</p>

  <p>“Bilmiyorum,” dedim. “Çözülmesi kolay bir sorun değil.”</p>

  <p>“Ya ben? Ben nerede yer alıyorum bu hesaplaşmada?” Sustum. Benimle bir ilgisi yoktu onun. “Hâlâ bana yardım etmeyi düşünüyor musunuz?” Yine yanıt vermedim. “Ama öğleyin beni gerçekten koruyacağınıza inanmıştım.” Durup sesini yükselterek düzeltti: “Hayır, siz inandırdınız beni.”</p>

  <p>“Beni Ayhan diye...” Gözlerini yüzüme dikmişti. Saçlarının uzunluğunu, yüzünün genişliğini seçebiliyordum. Cümleyi olduğu yerde bırakıp gerçeği açıkladım: “Ayhan benim.”</p>

  <p>Cılız bir çığlık kesti sözlerimi. Daha cümlemi bitirmeden demek istediğimi anlamıştı.</p>

  <p>“Aman Tanrım. O... O?”</p>

  <p>“O Zafer’di,” dedim.</p>

  <p>Bir süre ikimiz de konuşmaya cesaret edemeden bekledik. Sonunda sözü o başlattı:</p>

  <p>“Ya ben, ben kiminleydim? Onunla mı, yoksa sizinle mi?”</p>

  <p>“Onunla,” dedim.</p>

  <p>Bir süre sustu, sonra bağırmak isteyen bir sesle atıldı:</p>

  <p>“Ama yine de bana yardım etmek zorundasınız.” Sözünü kesmeme fırsat vermeden istediğini tekrarladı: “İstanbul’a gitmek istiyorum.”</p>

  <p>“İstanbul’a mı? Daha önce gidip sonra geri dönmediniz mi? Neden teslim olacağınızı bile bile yeniden deniyorsunuz?”</p>

  <p>“Bu kez durum farklı. Buradan kaçabilirsem Fuad’ın planlarını altüst edeceğim. Doğrusu böyle bir fırsatı kaçırmak istemem. Bu sizin de işinize gelir.”</p>

  <p>“Fuad’ın bozulacak olan hesabı nedir?”</p>

  <p>“Recai Bey,” diyerek sorumu hemen yanıtladı. “Sözde nişanlım. Bu yörenin en eski, en tanınmış Türk ailelerinin birinden. Babası Hatay’ın kısa Cumhuriyet döneminin ilk bakanlarından birisiymiş.” İlgimin dağılmasından korkuyormuş gibi cümlelerinin hızını artırarak devam etti: “Benimle evlenmek istiyor. Evet, siz beni güzel ve çekici bulmasanız da Recai Bey aksi kanıda. Üstelik ailemizin adamcağıza verecek başka kızı da yok. Olsaydı, Fuad beni bir dakika bile yanında tutmazdı. Benimle evlenme düşüncesini o budalanın kafasına sokanın da o olduğuna eminim.”</p>

  <p>“Ailenin sık sık başvurduğu bir yol bu,” diye sözünü kestim.</p>

  <p>“Evet, tıpkı Fransız desteğini sağlamak için yaptıkları gibi. Şimdi de bu evlilik tasarlandı. Hem de kolayca etkilenecek, gelecek seçimlerde milletvekili olacak, çok tanınmış birini bularak. Fuad, Recai Bey’i daha şimdiden çözmek zorunda olduğu sorunlar için politik bir anahtar gibi kullanıyor. Şimdi anladınız mı? Her şey çok komik görünüyor, ama birdenbire ortadan kaybolmam onları deli edecektir.” Bir süre susup o soruyu bir kez daha sordu: “Bu durumda verdiğiniz sözü tutup bana yardım edecek misiniz?”</p>

  <p>Karşılık vermeme kalmadan tiz bir telefon sesi karanlığı yırttı. İkimiz de oturduğumuz yerden sıçrayarak doğrulduk. Akvaryumdaki balıklar da tedirgin olmuş, kesik, sinirli hareketlerle suda çırpınıyorlardı. Duvarın dibindeki abajura yürüyüp ışığı söndürdüm. Zil sesi tekrar duyuldu. Gülsüm’e dönüp, “Çantanızı alın, gidiyoruz,” diye fısıldadım. Aynı anda zil üçüncü kez çaldı.</p>

  <p>Gülsüm, odasına doğru koşaradım uzaklaşırken şöminenin önündeki paltomu alıyordum. Kısa bir kararsızlıktan sonra telefonun başına yürüyüp bekledim. Zil susmuştu. Kulaklığı yavaşça kaldırdım. Sinirli bir ses Arapça bağırıyordu. Onun Fuad olduğunu biliyordum. Yanıt veren ise kâtibin aşağıda uyuduğunu söylediği adam olmalıydı. Uzaklaşmak için birkaç dakikamız vardı. Çok geçmeden Fuad ve aşağıdaki kılavuz, kâtibe ne olduğunu merak edeceklerdi.</p>

  <p>Az sonra dışarıdaydık. İçinde bulunduğumuz duygulara karşılık, bahçe, bir masal dünyasına ait şeffaf bir sisin altında önümüzde uzanıyordu. Çevreyi ince bir zar gibi kaplayan ve üzerinde yıldızların kıpırdandığı ıslaklık, toprağın üstüne geçirilmiş gümüşten bir kılıf gibi yanıp sönüyordu. Her adım atışımızda su birikintilerinde uzayıp giden görüntümüzü de eziyor ve bir aynanın üstündeymişcesine kaymak endişesiyle ürperiyorduk. Sanki gezegen, yağmur ve şimşek fırtınasından sonra yeni baştan yaratılmıştı ve ben artık kaderimi Zafer’e bağlayan düğüme el atmış, çözmeye hazırlanıyordum.</p>

  <p>Arabaya kadar kimseye rastlamadan ellerimiz arasına sızan ince bir terle yürüdük.</p>

  <p>On beş dakika sonra, saat dörde gelmek üzereyken, arabayı durdurup kapıyı açtım. Durduğumuz yerde yol denize iyice yaklaşmıştı. Gülsüm’ün ne yapmak istediğimi çözmek isteyen bakışlarından kaçarak iri çakıl taşlarının oluşturduğu dar plajı geçip kıyıya ulaştım. Deniz de yağmur gibi yatışmış, koyu bir düzlüğü andırıyordu. Girne yakınlarındaki o kumsala çıktığımdan beri ilk kez bu kadar yakındım denize. Yüreğimdeki o çarpıntıya aldırmadan eğilip suyu avuçlarımın arasına aldım. Başarmıştım, aylar sonra yeniden ölümle eşanlamlı denize dokunmuştum.</p>

  <p>“Ne yapıyorsunuz?”</p>

  <p>Sıçrayarak geriye döndüm. Gülsüm hemen arkamda uzun bir siluet halinde duruyordu. Arabanın ışıkları saçlarına vurmuş, kumrallığını garip bir beyaza dönüştürmüştü.</p>

  <p>“Önemli değil.”</p>

  <p>Beni izlemesi için işaret ederek tekrar arabaya döndüm. Oysa bütün hayatımın en önemli anını yaşamıştım. Artık kesinlikle bir korkak olmadığımı biliyordum.</p>

  <p>Arabayı otelin önünde durduğumda hâlâ ne yapacağımı kararlaştıramamıştım. Kumsaldaki sorudan beri ikimiz de konuşmaya başlayacak cesareti bulamamıştık. Dudaklarıma yapışan sigarayı fırlatıp otele baktım. Alt kat dışında, üç katlı cephedeki altı odadan yalnızca ikisinin ışığı yanıyordu. Yanan odalardan biri benimki, öteki ise Beatrice’inkiydi. Beatrice. Bulmuştum. Yana dönüp açıkladım:</p>

  <p>“Seni bir tanıdığın yanına bırakacağım. Beatrice’i tanıyorsun?”</p>

  <p>“O İtalyan kadın mı?” Başımı salladım. “Beni kabul eder mi?” Tekrar başımı sallayınca, “Demek böylesine garip isteklerinizi kabul edecek kadar samimisiniz onunla?” diyerek gülümsemeye çalıştı.</p>

  <p>Arabadan indik. Birlikte kapıya yürüdük. İçeriye girerken sordum:</p>

  <p>“Onunla hangi dilde konuşuyorsunuz?”</p>

  <p>“Unuttunuz mu? Annem çok uzun bir süre Fransız yengesinin yanında kalmıştı?” Sonra bu açıklamanın yeterli bir karşılık olmadığını anlayarak, “Annemin Fransızlara hayranlığı nedeniyle Dame De Sion’a gittim,” dedi.</p>

  <p>Bir dakika sonra otuz üç numaranın önündeydik. Kapıyı vurup bekledim. Antrenin ışığı sönerken Beatrice kapıyı açıyordu.</p>

  <p>“Oo! Bizim yorgun at. Yatmadım ve sizi bekledim. Biliyor musunuz, kötü yakalandınız.” Kısa bir kahkaha savurdu. “Aslında şanslısınız, odanızda sizi bekleyen bir kadın, yanınızda ise bir başkası...”</p>

  <p>Düğmeye basıp sözünü kestim:</p>

  <p>“Yanımdakini size getirdim.” Yana çekilip Gülsüm’ün kapının önüne gelmesini işaret ettim. “Onu tanıyorsunuz.”</p>

  <p>Gülsüm, İngilizce sürüp giden konuşmadan sıkılmış gibi araya girdi:</p>

  <p><i>“Bonsoir Mademoiselle Grimani.”</i><a href="../Text/dipnot.xhtml#Footnote0022" id="Feedback0022"><sup>[22]</sup></a></p>

  <p>Beatrice, elindeki kadehle şaşkınlıktan donup kalmıştı.</p>

  <p>“Dün benden bir kadın istemiştiniz; işte size bir kadın.” Dönüp Gülsüm’e içeriye girmesi için işaret ettim. “Hem de korkmuş ve tedirgin.”</p>

  <p>Yanıt vermesini beklemeden geri dönüp yürüdüm.</p>

  <p>Gül beni bekliyordu. Onu yatakta sızmış buldum. Üzerinde uzun ve parıltılarla yanan bir elbise vardı. Dağılan ruju, dudaklarının kanadığı duygusunu uyandırıyordu. Uyandırmadan yanına oturdum. Fuad’ı görüp uzayıp giden bu serüveni sona erdirmeye karar vermiştim. Artık Zafer’in sonu beni ilgilendirmiyordu. Üstelik onun bir korkak olduğunu biliyordum.</p>

  <p>Gül, sabaha karşı yataktan doğrulunca onu neden uyandırmadığımı sordu. Manisa’ya gitmek istiyordu. Vekaletname için eski resimleri olur muydu? Durmadan başımı sallıyordum. Vapur biletlerini almış mıydım? Başımı sallamayı sürdürdüm. Neden sonra sustu. Gözlerimi kapadığımda çantasına doğru yürüyordu. Beş ya da on dakika sonra yeniden konuşmaya başladı. Hayır, belki de en az yarım saat geçmişti. Elinde yarım bardak süt vardı. “O çiroz karıyla yatıyorsun,” diye bağırdı. “İnsan gâvur karısından ne zevk alır, bilmem!”</p>

  <p>Dışarıya çıktığımızda doğuda kızaran aydınlık, geceden kalan son karanlığını batıdaki o büyük uçuruma doğru deviriyordu. Birkaç saat önce Gülsüm’le Arsus’tan geldiğimiz araba otelin önünden alınmıştı. Fuad olanları öğrenmiş olacaktı. Başımı kaldırıp Beatrice’in odasını aradım. Otelin bütün pencereleri karanlıktı.</p>

  <p>Gül’ü şehrin arka sokaklarındaki eski bir eve bırakıp güneş doğuncaya kadar yürüdüm. Başımda hızını arttıran bir dönme vardı. Birer labirente benzeyen sokakları, caddeleri geçerek hastaneyi buldum. Dahiliye servisindeki bir hemşireye Coşkun’un Gülsüm’den aldığım adresini verdim. Artık sıra Fuad’daydı.</p>

  <p><br /></p>

  <p class="tarih">Saat: 19:20</p>

  <p>Çoktan gelmiş olmalıydı. Paltomun yakasını kaldırdım. Gecenin ıslaklığını kurutan güneşin, şehrin üstüne yığdığı sıcaklık kaybolmuş, yerini denizden esen ve karanlıkla birlikte güçlenen serin bir rüzgâra bırakmıştı. Yalnızca sokak lambalarının titrek yansıması yüzüyordu denizde. Yaklaşık on saattir kıyıdaki kahvelerden birinde oturmuş denizi seyrediyordum. Fuad’ı çağırmakla hata mı etmiştim? Telefon edeceğimi biliyormuş ve her sürprize hazırlıklıymış gibi sakin bir sesle yanıt vermişti.</p>

  <p>Yeniden saate baktım. Onu arayalı yirmi dakika olmuştu. Omuzlarımın çökmesine engel olmaya çalıştım. Önceki geceden beri yaklaşık kırk saattir uyuyamamıştım.</p>

  <p>Koyu bir gölge masanın üstüne düştüğünde, geleceğinden umudu kesmiştim. Oydu, sırtında ilk karşılaşmamızda giydiği o gösterişli beyaz kostüm vardı. Yine gülümsüyor, karşısındakinde sanki birazdan bağıra çağıra konuşmaya başlayacakmış hissini uyandıran kesin hareketlerle dudaklarını oynatıyordu.</p>

  <p>“Oturun!” Kuşkulu bakışlarını yüzüme diktiğinde oturması için yanımdaki sandalyeyi ona doğru ittim. “Konuşmak istiyorum.” Birden benimle yalnız kalmaktan korktuğunu düşündüm. Sonra o düşünceden aldığım zevki saklamaya çalışmadan gürültüyle güldüm. “Ne o, burasını beğenmediniz mi? Sizi ne özel odaya, ne de bir eve davet edebilirim.”</p>

  <p>“Öyleyse benim sizi davet etmeme izin verin.” Sesi keyifliydi. Beni tuzağa düşürdüğünden, böyle bir meydan okumanın altında kalamayacağımdan emindi. “Burası konuşmak için pek uygun bir yer sayılmaz. Hava da serinledi. Hem yeniden yağmur yağabilir.”</p>

  <p>Sandalyeden doğruldum. Oyunu onun istediği yerde ve dekorda sürdürecektik.</p>

  <p>Birkaç dakika sonra o büyük arabayla yola koyulduk. Hareket etmeden önce, son anda dar omuzlu, zayıf bir adam koşarak arabaya bindi. Demek deniz kenarındaki o masaya geldiğinde tek başına değildi. Araba, geniş bir kavis çizerek geriye döndü. Bu kez Arsus’a gitmiyorduk. Fuad düşüncelerimden haberdarmış gibi, “Soğukoluk’a çıkacağız,” dedi.</p>

  <p>O andan sonra sürekli çıktık. Yükseldikçe hava daha da serinledi. Virajlarla tırmandığımız ormanda arabanın farları ağaçların çizdiği koyu siluetlere düştükçe, yapraklardaki nem büyülü bir ışıltıyla parlıyor ve geceye ışıklı çizgilerden oluşan garip bir örtü seriyordu. Çevrenin karanlık olmasına karşılık ağaçlar seyrekleştikçe, aşağıda, tırmandığımız yüksekliği ele veren ışıklarla karşılaşıyorduk. Işıklı düzlük İskenderun, renkli parıltıların çizdiği sınırın ötesindeki koyuluk ise ışıklı birkaç şilebin demirlediği suydu. Dikkatle o koyuluğa baktım. Deniz sanki yüzlerce metre kalınlığındaki mavi bir gecenin altında ezilmişti. Yol ışıklı reklam tabelalarıyla aydınlandıkça ya bir ev ya da bir gazinonun önünden geçmekte olduğumuzu fark ediyordum. Önümüzdeki ağaçlar, çevremizde büyülü ışıklarla kesilip biçilen bir gece, sağ tarafta ışıklı bir düzlük. Soğukoluk burası olmalıydı.</p>

  <p>On dakika sonra durduğumuzda Fuad arabadan inerken düşüncemi doğruluyordu:</p>

  <p>“Geldik.”</p>

  <p>Yolculuk kırk dakika sürmüş ve karanlığa gizlenen büyük tahta bir yapının önünde sona ermişti.</p>

  <p>Odadaki modern eşyalar kişiliksiz bir zevki yansıtıyordu. Fuad nedenini söylemeden odadan çıkıp beni yalnız bırakmıştı. Garip geometrik desenleriyle tavana kadar uzanan perdeleri araladım. Dışarıdaki görüntü inanılmayacak kadar çarpıcıydı. Bina yoldan oldukça yüksekteydi. Elli altmış metre sonra birdenbire alçalan meyil aşağıda yayılan şehri gözler önüne seriyordu. Bu pencere için, evet yalnızca camın kurşuni parlaklığına bir resim gibi yerleşen görüntü için, bu odaya katlanabilirdi insan. Bakışlarımı bir süre, düz desensiz halıda, bir soru işaretini andıran kumaş koltuklarda, geniş ve yüksek duvarlarda asılı kuzu postlarında dolaştırdım. Fuad beni neden buraya ve özellikle bu odaya getirmişti? Bilmiyordum. Ama son dört gündür Fuad’la çıktığım kısa yolculukların hepsinin süprizlerle noktalandığını da unutmamıştım. Kısa sürmesi gereken bir konuşma öncesinin bu kadar uzun zaman almasından kuşkulanmaya başlamıştım ki kapı arkamda gürültüyle açıldı.</p>

  <p>“Sizi beklettim. İçki de getirmelerini söyledim. Yemek yemediğinizi biliyorum. Sabahtan beri hiçbir şey yemediniz.” İlerleyip ceketini ortadaki hantal masaya bıraktı. “Önce Gül’ü evine bıraktınız, arkasından sahildeki o kahveye gidip denize en yakın masayı seçerek akşama kadar oturdunuz.” Konuşmaya devam ederken sesini alçaltmıştı: “Düşündünüz, sanki bir karara varmak istiyordunuz.” Cümleleri bir mırıltı dizisine dönmüştü. “Vardınız mı?”</p>

  <p>Gözlerinin siyahlığı bütün geceyi üstüme salıyordu. Sanki beni karanlık ezecekti. Arkamı dönüp bakışlarımı şehre çevirdim.</p>

  <p>“Gideceksiniz, değil mi?”</p>

  <p>“Evet,” dedim.</p>

  <p>“Öyleyse Gülsüm’ü bırakın.”</p>

  <p>Sigarayı yakıp geri döndüm. Haberi duyduğunda yüzünün alacağı şekli merak ediyordum.</p>

  <p>“İstanbul’a gitmek istiyor.”</p>

  <p>“Siz ona bakmayın.” Gülüyordu. “Daha önce de gitti, ama çok kalmadan geri döndü. Hem şu anda soğukkanlılıkla karar verecek durumda değil. Korktu.”</p>

  <p>“Bu kez ona ihtiyacınız olduğunu biliyor,” diye sözünü kestim. “Giderse damat beyin tepkisini hesaplamış. Sanırım Recai Bey’i kaybedeceksiniz.”</p>

  <p>Bu kez susma sırası ondaydı. Ama bu sessizliğin şaşkınlık ya da kızgınlıktan çok, konuşmayı nasıl sürdüreceğini kestirmekle ilgili olduğunu biliyordum. Nitekim az sonra bütün dişlerini ortaya çıkaran bir gülümsemeyle yeniden söze başladı. Sanki kullanabileceği yeni bir silah bulmuştu. Midem bir tuzağa yuvarlanmak üzere olduğumu haber veren önseziyle kasıldı.</p>

  <p>“Dayımlarda ilk karşılaştığımız gece söyledikleriniz doğruydu, değil mi? Siz gerçekten adam öldürdünüz.”</p>

  <p>Vücudumu kavrayan krampı fark ettirmemeye çalışarak bakışlarımı kaçırdım. Eğer gözlerimi kaparsam o cesetleri göreceğimi biliyordum.</p>

  <p>“Biraz abartmış olabilirim. Sizi korkutmak istediğimi hatırlıyorum.”</p>

  <p>“Hayır, boşuna inkâr etmeye çalışmayın. Dün gece kâtibe yaptıklarınızı gördükten sonra...” Sözlerindeki ciddiyetle, dişlerine de bulaşan o garip gülümseme birbirine hiç uymuyordu. “Onu bulduklarında korkudan ölmek üzereymiş. Oysa siz çok sakinmişsiniz.” Kısa bir an sustuktan sonra sesini tizleştirerek devam etti: “Onu öldüreceğinizi sanmış. Kolunu sararken bile birden fikrinizi değiştirip onu öldüreceğinizi düşünüyormuş.”</p>

  <p>“Çok saçma, kesinlikle böyle bir niyetim...”</p>

  <p>“Belki. Ama kabul etmelisiniz ki cellat rolünü çok iyi oynuyorsunuz. Öylesine iyi oynuyorsunuz ki bazen gerçekten bir cellat olduğunuzu düşünmeden edemiyorum. Tavırlarınız, gereksiz cesaretiniz, hiçbir şeye aldırmayışınız ve o hiç anlamını değiştirmeyen duygusuz, soğukkanlı yüzünüz.”</p>

  <p>“Bana kızıyorsunuz,” diye sözünü kestim. Sesim, günlerden sonra beni bile şaşırtacak kadar neşeliydi. “Gülsüm’ün gideceğinden ve Recai Bey’in desteğini kaybedeceğinizden korkuyorsunuz.”</p>

  <p>Devam etmemi, arkamdan gelen ayak sesleri önledi. Susup geriye döndüm. Kapı açılmıştı, eşikte ellerinde geniş tepsiler tutan iki adam duruyordu. Fuad işaret edince masaya yaklaştılar.</p>

  <p>“Buraya.”</p>

  <p>Sözünü ettiği yemekler gelmişti. Adamlar tepsileri masaya bırakarak geri döndüler. Arkada kalan, kapıdan çıkıncaya kadar her an geriye dönecekmiş gibi garip bir sallanışla kapıya yürüdü. Kapı kapanınca bakışlarımı Fuad’a çevirdim. Önündeki tepside içki için hazırlanmış malzemeleri süzüyordu.</p>

  <p>“Gülsüm’ü bizimle kalması için ikna edin.”</p>

  <p>Konuşmadan tat aldığımı belirtecek biçimde güldüm. Gözlerindeki karanlık yüzüne taşmış, dişlerinin beyazlığını bile soldurmuştu.</p>

  <p>“Artık geç. Geç olmasa bile, kalması için parmağımı oynatmayacağımı biliyorsunuz.”</p>

  <p>“Fiyatını ödesem Gülsüm’ü bana verir misiniz?”</p>

  <p>Kasları gerilmişti. Ağzı, geniş bir yarayı andırıyordu. Konuşurken sağa, sola toplanıp büzülen dudakları yüzünü daha da sevimsiz bir şekle sokuyordu. Masaya yaklaşıncaya kadar yanıt vermedim.</p>

  <p>“Geri vermek mi? Kimse Gülsüm’ü zorla tutmuyor o otelde. İsterseniz gidin ve kalmasını sağlayın.”</p>

  <p>“Ya zor kullanmamız gerekirse.”</p>

  <p>Bu kez bakışlarımı gözlerindeki derinliklere bırakarak karşılık verdim:</p>

  <p>“Şimdiye kadar zor kullanma konusunda bana hiç danışmadınız.” Masaya vuran parmakları hızlanmıştı. “Nasıl tepki göstereceğimi öğrenmek istiyorsanız önce zor kullanmalısınız.”</p>

  <p>“Size istediğiniz fiyatı ödeyeceğim.”</p>

  <p>“Recai Bey bu kadar önemli mi?”</p>

  <p>Parmakları birden durdu. Yüzündeki bütün kaslar donmuştu. Soluksuz kalmış gibi derin bir nefes aldı. Böylesine aptalca bir soru sorduğuma şaşırdığını, alnına doğru kalkan kaşlarıyla belirterek, titreyen bir sesle karşılık verdi:</p>

  <p>“Her şey ona bağlı. Demir ithali ve vergilendirilmesi konusundaki kararnameden faydalanmak için ona muhtacız.” Sesindeki titreme artmıştı. “Bu işi ben düşündüm ve gerçekleştirdim. Şimdi sıra o kararnamede. Önemli olan para kazanmak değil.” Konuşmasına gözlerini de katıyor, bir yandan işaret parmağını göğsüme doğru uzatarak tehdit eder biçimde sallarken, bir yandan da yumruk yaptığı öteki elini masaya vuruyordu. “Önemli olan, dayıma böyle bir işi ancak benim gibi birinin başarabileceğini ispatlamak.” Artık bağırıyordu: “Anlıyor musunuz?”</p>

  <p>“Ama başaramayacaksınız,” dedim.</p>

  <p>“Pekâlâ, anlaşmak istemeyen sizsiniz...”</p>

  <p>Sözünü kestim:</p>

  <p>“Anlaşmak istiyorum, o nedenle buraya geldim. İstediğim fiyatı ödeyeceğinizi söylemiştiniz.”</p>

  <p>“Ne kadar?”</p>

  <p>Bağırmıştı ve bağırırken bir alışverişin başındaki herhangi bir Arap gibi heyecanla titriyordu. Öğrenmek istediği bedeli hemen bildirdim ona:</p>

  <p>“Fiyatım gerçeğin açıklanması: Ayhan’ın,” kısa bir an için duraklayıp düzelttim: “Ayhan ve Selim’in birdenbire ortadan kaybolmalarının ardındaki gerçek.”</p>

  <p>“Yine mi onlar?” Sonra o kısa haykırışın, yanıt verilecek bir soru olmadığını anladığımı fark etmiş gibi yeniden ayağa kalkarak salonun ortasına doğru yürüdü. “Gerçek... Demek gerçeği istiyorsunuz?” Geriye döndü. Onu dikkatle dinlemem gerektiğini hatırlatan bir ifadeyle konuşmaya hazırdı. “Bana kalırsa bu soruyu önce kendi kendinize sorup yanıt arayın.” Hızlı adımlarla masaya yaklaşırken, işaret parmağını sıkılı yumruğundan bir sustalı çakı gibi fırlatarak göğsüme yöneltmişti: “Siz hangi gerçeği arıyorsunuz? Yaşanan gerçeği mi, yoksa duymak istediğinizi mi?”</p>

  <p>“Gerçek her zaman tektir,” dedim.</p>

  <p>“Sadece peşin hükümlüler ve dargörüşlüler için geçerli olabilecek bir tarif bu.” Sonra benim hangi sınıflandırmaya girdiğimi belirtmeye gerek duymadan devam etti: “İşte size gerçek diye kabul edebileceğiniz birkaç mantıklı açıklama. Bir: Ayhan ve Selim sığınacak daha emin bir yer bulmuş ve buradan ayrılmış olabilirler. İki: Zeynep, bizim aileye duyduğu öfkenin öcünü Ayhan’ı ve dolayısıyla Selim’i ihbar ederek almış olabilir. Üç: Zeynep’in aşığı Velid, Selim’i kıskanmış, onları öldürmüş ya da öldürtmüş olabilir. Dört: Onları ben ihbar etmiş ya da öldürtmüş, böylece dayımdan sonra ailemin tek mirasçısı kalmak istemiş olabilirim. Beş: Dayım, Zeynep’i kıskandığı için ikisini de ortadan kaldırmış olabilir.”</p>

  <p>“Hasan Bey Zeynep’i neden kıskansın?”</p>

  <p>“Zeynep, dayımın metresidir. Ta on beşinden beri.”</p>

  <p>“Yalan!” diye mırıldanabildim.</p>

  <p>“Yine bana inanmıyorsunuz. Hem de size, bana inanmanız gerektiğini defalarca ispatlamış olmama rağmen. Kendinizi dayımın yerine koyun. Elde edemediğiniz kadının kopyasıyla, hem de içinde biriktirdiği kini kusmak için annesinin aksine her isteğine boyun eğmeye hazır olan bir kadınla karşılaşırsanız ne yapabilirsiniz?” Sözlerinin doğruluğunu, yüzüne bir kılıf gibi geçirdiği ciddiyetle kanıtlamak istiyormuş gibi konuşmasını sürdürdü: “Her şeyi planladığından, dayımın zaafından yararlanacağını gayet iyi hesapladığından eminim.”</p>

  <p>Sesindeki hırs doğru söylediğini anlatıyordu.</p>

  <p>Herkes birbirini ötekine karşı bir silah gibi kullanmıştı. Selim, Zeynep’i dayısına karşı; Zeynep, Selim’i Hasan Bey ve Fuad’a karşı; Zeynep, Velid’i... Sorular, yanıtlar, kısa cümleler, beynimde akıp giderken, vücudum yeni bir krampla kasılıyordu.</p>

  <p>“Gerçekler bazen böylesine mide bulandırıcıdır.” Sonra konuşmama izin vermek istemiyormuş gibi sesini yükseltip başını geriye atarak devam etti: “Hiçbirini beğenmediniz. Bence siz Ayhan’ın ölümünü ihtiva etmeyen bir gerçeği kabul etmek istemiyorsunuz.” Ağzı genişleyip dişleri ortaya çıkarken, uzun bir girişin ardına sakladığı son darbeyi vurmaya hazırdı. “Siz, Ayhan’ın ölmüş olmasını istiyorsunuz. Onu bulursanız öldüreceğinizden eminim.”</p>

  <p>Haykırdım ve ayağa fırlamamak için sandalyenin kollarına tutundum. Gözlerimin irileştiğini, onu bir büyücüyle karşı karşıyaymışım gibi korkuyla süzdüğümü biliyordum. Hızla akıp giden birkaç dakika içinde ikimiz de konuşmaya cesaret edemedik. Parmaklarımı sandalyeden koparmayı başardığımda, elimde hiç kan kalmamıştı. Uyuşan avucumu mideme bastırdım.</p>

  <p>“Bu da yalan,” diye mırıldandım. Ama doğru olduğunu ikimiz de biliyorduk. Tepkimin aşırılığı bunu kanıtlamıyor muydu? Kendimi savunmaya çalıştım: “Arkadaşımdı... Onu bulmaya geldim.”</p>

  <p>“Bulmak mı?” Güldü. Sanki Arsus’tan geri dönerken Zafer’i mahkûm ettiğimi öğrenmişti. “Pekâlâ, işte size Ayhan’dan izler bulabileceğiniz bir yer. Burada bir buçuk aydan fazla kaldı. Gitmeden önceki günlerini üst katta geçirdi. Bu odanın bir benzeri, tam üzerimizde. Pencerenin dibindeki koltuğa oturur, saatlerce karşısındaki duvarı seyreder ve hiç ara vermeden içerdi. Gülsüm gittikten sonra evden hiç çıkmadı. Yan tarafınızdaki oda,” üst katı işaret ediyordu, “yatak odası; kadınlarla yattığı yatak odası. Biliyor musunuz?” Sonra bildiğimden eminmiş gibi ağzını kabuk tutmuş geniş bir yaraya çeviren o iğrenç gülümsemeyle devam etti: “Çok yakışıklıydı. Ona gelen orospuların bile onun yanında kadın olduklarını hatırladıklarına eminim.” Susup bardağını doldurdu, “Siz de benim gibi içmez misiniz?” Düşüncelerimden uzak, anlamsız cümleye aldırmadan masadan uzaklaştım. “Boşuna direnmeyin. Yukarıya çıkacağınızı biliyorum. Ayhan’ın oturduğu koltuğun yanındaki sehpada konyak bulacaksınız.” Bir an geriye dönüp onu susturmayı düşündüm. Ama haklıydı, sonuna kadar gitmeliydim. Bir labirente girmem gerekse bile, bu gece Zafer’i beynimden, bilincimden koparıp atmalıydım. Kapıdan çıkarken Fuad arkamdan bağırıyordu: “Yan tarafta yatak odası var! O konuda kimse onunla boy ölçüşemezdi!”</p>

  <p>Kapı, evdeki öbür kapıların aksine hiç gıcırdamadan açıldı. Işık yakılmıştı. Yavaş adımlarla içeriye girdim. Konyak, söylediği gibi pencerenin önündeki sehpanın üzerindeydi. Kapıyı kapatıp ilerledim. Demek burada yaşamış, burada içmiş, kadınları burada beklemişti.</p>

  <p>Bardak, Zafer’den kalmış kadar eski görünüşlüydü. Dudaklarımı ısırarak içkiyi doldurdum. Avucumdaki sigara yanığı yeniden açılmış gibi zonkluyordu. Acıya aldırmadan konyağı boğazıma boşalttım. Alkol damarlarıma yayılınca, yüreğim, düzenini kaybetmiş vuruşlarla çatlayacakmış gibi genişledi.</p>

  <p>Oda, alt kattakinden daha sevimliydi. Taban eski, ama uyumlu renklerle dokunmuş bir halıyla kaplanmıştı. Ortadaki ceviz masa ise antika sayılabilirdi. Bütün pencereler, hepsi üç taneydi, yere kadar uzanan tüllerle kaplanmıştı.</p>

  <p>Bardağı yandaki sehpaya, titreyen vücudumu ise koltuğa bıraktım. Şimdi Fuad’ın, Zafer’in saatlerce seyrettiğini söylediği duvarla karşı karşıyaydım. Duvarda buzlu bir dağ pınarında ayaklarını yıkayan üç kişiyi gösteren imzasız bir yağlıboya tablo vardı. Sağ tarafta tavana yakın bir yerde rutubetten oluşmuş bir iz, güneşli bir gökyüzünü hatırlatan maviliği lekelemişti.</p>

  <p>Bardağa içki koyarken arkaya yaslandım. Zafer de böyle seyretmiş olmalıydı duvarı. Onu büyüleyen, saatlerce koltukta oturtan şey neydi? Bakışlarımı karşıdaki duvarda gezdirerek içmeye koyuldum.</p>

  <p>Dakikalar sonra dördüncü kadehi bitirirken içki başımı döndürmüş, duygularımı uyuşturmuştu. Günlerdir biriken uykusuzluk gözkapaklarıma asılıyordu. Gözlerimi o imzasız tabloya kaldırdım: Üç erkek pınarın başındaydılar, duvarın mavi badanası da tabloyu bir gökyüzü gibi çevreliyordu. Bir dağ pınarı ve parlak gökyüzü altında ayaklarını buzlu suda yıkayan üç kişi! Kirpiklerim yavaşça kapandı. Beynime çöken karanlığın içinde kendimi birden geçmişte, belleğimde her gece gördüğüm bir rüya gibi canlı kalmış o görüntünün karşısında buldum. Bağırmaktan korkarak ayağa kalktım. Zafer’in duvarı neden saatlerce seyrettiğini, yerinden hiç kalkmadan neden içtiğini anlamıştım. Hızlı adımlarla tabloya yürüdüm. Yanılmamıştım. O tablodakiler bizdik. Zayıf, sudan korkmuş gibi geride duranın ben; iriyarı, beline kadar suyun içinde yıkananın da Ali olduğunu biliyordum; Zafer yıllarca önceki gibi yalnızca ayaklarını uzatmıştı suya. Yeniden içkiye dönüp kadehi doldurdum. Nasıl olmuştu da ilk bakışta anlamını çözememiştim o tablonun? Evet, ressam sanki, o anı, Toroslar’daki o uzun yürüyüşümüzün üçüncü gününde ayaklarımızın parçalandığı öğleni resmetmişti. Geri çekilerek koltuğa oturdum. Konyak artık midemi yakmıyordu. Gözlerimi kapatsam Ali’yi, Zafer’i ve kendimi görecektim o dağda. Bakışlarımı yeniden tabloya çevirdim. Resimdeki kişiler sanki kımıldıyor ve az sonra başlayacakları yürüyüşe hazırlanıyorlardı. Evet, az sonra Zafer’in karşı koymasına rağmen yeniden yola çıkacaktık. Üç kişiydik ve dünyayı değiştirecek, tersyüz edecektik. Kararımızı marş ve türkülerle ıssız kayalara, yeşil vadilere gizlenen ince ve kıvrak sulara, geceleri izlediğimiz o parlak yıldızlara haykırıyorduk. Günlerce kimseyi görmeden yürümüş, hep daha yükseklere, zirvelere doğru tırmanmıştık.</p>

  <p>İçki bitince bardağı yana bırakıp koltuktan doğruldum. Gerçekten de korkmuş muydu? Belki. Ama o yürüyüşü, dağları, suları unutmamıştı ve sığınacak bir yer aradığında o tablodaki o pınarı bulmuştu. Artık ona acıyordum. Gece Gülsüm’ün yanında tattığım, ama hâlâ alışamadığım o duygu damarlarımdaki uyuşukluğun yerini alıyordu: Ben Zafer’den daha cesurdum, ondan daha çok direnmiştim. Hem de kumsaldaki, mağaradaki o cesetlere, üzerime sinen ölüm soğuğuna, beynimin sınırlarını ve bilincimi zorlayan sorulara rağmen.</p>

  <p>Konyak şişesini cebime yerleştirip göğsümde titreyen sevinçle kapıya doğru yürüdüm. Sıra yatak odasındaydı.</p>

  <p>Işık yalnızca ortada bir sahne gibi duran yatağı aydınlatıyordu. Duvarlar geniş yatağı çeviren karanlığın ardında olmalıydılar. Yavaş adımlarla yürüyerek ışığın yere çizdiği daireye çıktım. Demek bu yataktı? Biraz daha konyak içebilirdim. Bardak! Bardağı unutmuştum. Zafer’in, kadınları, onu yaşama tutturan birer bağ olarak kullandığını söylemiştim Fuad’a. Şişeyi dudaklarıma yaklaştırdım. Alkol, bir bıçak gibi ciğerlerime saplandı. Bir süre düşünmeden içtim. Artık Fuad’ın sürprizine hazırdım. Gözlerimi kapatıp kendimi yatağa bıraktım. Gerçek, Fuad’ın sıraladığı o açıklamaların hangisinde saklıydı? Belki de haklıydı, gerçeği aramıyordum ben. Ya Zafer’i öldürmek istemem? Doğru olabilir mi?...</p>

  <p>Birden bir kapı, düşüncelerimin üzerine kapandı. Gözlerimi araladım. İnce bir topukla ezilen hafif ayak sesleri yatağa doğru yaklaşıyordu. Bir kadın! Fuad’ın bu geceki sürprizi geliyor olmalıydı. Şişeden bir yudum daha içtim. Beni geçmişle, hem de Zafer’le deneyecek, ama şaşırtmayacaktı.</p>

  <p>“Ben geldim.” Şişeyi dudaklarımdan çekip gözlerimi açtım. Üzerime eğilen kadın Bahar’dı. “Vay canına! Demek sendin?” Sesi, sorusunun aksine, beni beklediğini ele verecek kadar sakindi. Gözbebeklerime batan ince ışık çizgilerinden kurtulmak için kirpiklerimi yeniden kapadım. “Bütün gün burada bekledim. Eğer sen olduğunu bilseydim hiç sıkılmazdım.”</p>

  <p>Elleri serin ve hafifti. Duygularımın uyuşmuş olması bile, dokunuşunun yumuşaklığını hissetmemi engellemiyordu. Yanıma oturduğunu, elimdeki şişeyi alarak kolunu boynumun altından geçirip başımı göğsüne yasladığını hissettim.</p>

  <p>“Bak, sonunda yalnız kalabildik.” Düşmemem için omuzlarımdan tutmuştu. Yatağın çevresine sonsuzluğun sınırı gibi geçirilmiş o kalın siyahlığın ardında biri varmış gibi sesini iyice alçaltarak devam etti: “İkimiz yalnızız. Sen ve ben.”</p>

  <p>“Biri daha var,” dedim dik durmaktan vazgeçerek. “Zafer. Onunla boy ölçüşeceğim.”</p>

  <p>“Ayol, benim bildiğim Zafer sensin.” Sonra aceleci bir tavırla ayağa kalktı. “Oturabileceksin, değil mi? Tamam, şimdi şu paltoyu çıkaralım.” Karşı koymadan ellerimi kaldırdım. “Denizci paltosu bu. Denizci miydin?” Şaşkınlığımı fark etmemişti. “Altı ay önce bir denizci asteğmen bana abayı yaktı.” Paltoyu çıkarması için hafifçe doğruldum. Başımın dönmesine rağmen boğazım yine kurumuştu. Konyak şişesine doğru eğildim. “Hayır, yeterince içtin. Şimdi beni seyret.”</p>

  <p>Vücudum fırtınanın altında eğilip bükülen ince bir ağaç gövdesi gibi titrekti. Dik durmaya çalışarak gözlerimi Bahar’a çevirdim.</p>

  <p>Koltuk altlarının pürüzsüzlüğünü, omuzlarının etli yuvarlaklığını, şeffaf teninden saçlarına tırmanan fildişi beyazlığı, boynuyla omzunun birleştiği noktadaki alımlı küçük çukuru, elbisesine yapışmış terli göğüslerini görebiliyordum.</p>

  <p>“Zafer’den korkuyorum,” dedim.</p>

  <p>Başım yarı çıplak göğüslerine yaslanmıştı. Diri, sert, turuncu bir rujla boyanmışa benzeyen göğüs ucu yanağımı eziyordu.</p>

  <p>“Yine mi Zafer? İnsan kendinden korkar mı?”</p>

  <p>“Ama Ferda. Onu tanımış olsa bile beni seçerdi. Doğru.”</p>

  <p>Konuşmaya davrandıkça burnum göğsüne kayıyor ve sözlerim yarıda kesiliyordu. Kollarından kurtulmalıydım. Ama parmaklarımı kıpırdatacak gücüm kalmamıştı. Sonunda dilimi çıkardım. Derisi cam gibi pürüzsüzdü.</p>

  <p>“Yapma, gıdıklıyorsun.” Başım ellerinin arasından kurtulur kurtulmaz tekrar geriye düştüm. “Yoo, olmadı. Hani beni seyredecektin!”</p>

  <p>“O teslim oldu,” dedim. “Ben? Hayır, ben korktum, ama teslim olmadım.”</p>

  <p>“Biraz sabırlı ol.” Vücudumdaki bütün kaslar ve kemikler erimişti. “İşte oldu, buraya dayan ve kımıldama.”</p>

  <p>Bir yandan hızlı kelimelerle konuşuyor, bir yandan da beni yatağın ayak ucunda tavana doğru yükselen korkuluğa dayamak için uğraşıyordu.</p>

  <p>“Biliyor musun,” dilim kurşunlaşmış gibi can çekişiyordu ağzımda, “Zafer’le hiç boy ölçüşemedim. Neden?” Bahar yine yanıt vermeyecekti. “Oysa ondan daha cesurdum.” Sol tarafıma yığdığı kabarık yastıklara doğru düştüm. “Çünkü ondan daha cesur olduğumu düşünmemiştim hiç.” Uzanıp kolunu tuttum. “Yeni öğrendim.”</p>

  <p>“Tamam canım, cesur olduğunu biliyorum. Ama şimdi kolumu bırak da soyunayım.”</p>

  <p>Bıraktım. Kirpiklerim iyice ağırlaşmıştı, sanki bakışlarımın üzerine düşecektim. Başımı zorlukla kaldırarak arkadaki cibinliğin tahtasına dayandım. Bahar, yatağın üzerindeki o güçlü lambanın yerde aydınlattığı alanın sınırında soyunuyordu. Onu değil, Ferda’ya istiyordum.</p>

  <p>“Geldim.”</p>

  <p>Başımı çevirmeden gözlerimi kaldırdım. Olağanüstü beyazlığıyla sanki bir başka dünyaya ait olan o karanlığın içinden ışığa çıkıyordu. Artık çıplaktı. Vücudunu ince bir zar gibi kaplayan ter, her adım atışında titriyor ve ışıkta yansıyarak gümüşten bir tuvalete dönüşüyordu. Göğüsleri gölgesiz ve belirgindi. Göğüs uçları! Yine turuncu bir rujla boyanmış, beni çağırıyordu. Beli her zamankinden daha inceydi. Yürürken bacaklarını birleştiren dar çizgi ikiye ayrılıyor ve kalçalarının yuvarlaklığı kısa bir an için kesintiye uğruyordu.</p>

  <p>Kıpırdamadan yaklaşmasını bekledim. Boynunda, gözlerinin altında kimi sarıya, kimi kızıla dönüşen damlalar vardı. Vücudunun bütün baştan çıkarıcılığına karşılık, yüzünün masumluğu, bakışlarındaki teslimiyet karşısında bir kez daha şaşırdım. Elini uzatıp gömleğimin düğmelerini çözdü. Parmakları göğsüme değince ikimiz de ürperdik.</p>

  <p>“Vay canına, ne kadar üşümüşsün. Önce seni ısıtmam gerekecek.” Kollarını açarak omuzlarıma doğru uzandı. Elimi kaldırıp dirseğimi aramıza soktum. “Ne kadar ince ellerin var.” Geriye çekildi. Sanki parmaklarımı incelemeye karar vermişti. Kolumu daha fazla o şekilde tutamazdım, gücüm tükenmişti. Kaslarımı gevşettim. Parmaklarım önce avucuna, sonra kucağına düştü. “Çok zayıfsın.” Sonra bir süre susup bakışlarını gözlerimi bulmak için kaldırdı. Sesini alçaltmıştı: “Senden neden o kadar çok korkuyorlar, hiç anlamadım.”</p>

  <p>Elimi kaldırıp yatağın üzerindeki ışığı işaret ettim.</p>

  <p>“Gözlerim yanıyor.”</p>

  <p>“Peki.”</p>

  <p>Az sonra tavandaki ışık söndü. Yatağın başucundaki duvara asılan öteki lamba yanıncaya kadar her şeyi kucaklayarak yutan karanlığın içinde kayboldum. Sanki yok olmuştum ve yavaş yavaş dönen başımın peşinden 1968, belki de 1969 yazına, Toroslar’daki o pınara doğru düşüyordum.</p>

  <p>“Öteki ışığı açtım. Şimdi arkaüstü yat.”</p>

  <p>Hırıltıyla güldüm. Gerçekte Bahar, Gül’le, ben ise Zafer’le boy ölçüşüyordum. Vücudumu bıraktım. Tavan, karanlığın içindeydi, karşımdaki boşluk büyümüştü. Birden odanın boyutlarının altüst olduğunu düşündüm. Aydınlatmanın yeri ve biçimi değiştirildikçe yatağı çevreleyen karanlık da şekil değiştiriyordu. Gözlerimi iyice geriye kaydırdım. Hafifçe aydınlanan duvar arkaya çekilmiş, uzaklaşmıştı.</p>

  <p>Önce kuğuyu gördüm, sonra çıplak kadını. Daha duvardaki o tablonun kafamdaki hangi düğümü çözdüğünü bulamadan, vücudum sinsi bir önseziyle titremeye başlamıştı. Kolumu kaldırıp doğrulmaya çalıştım. Bahar yanıma uzanmak üzereydi. Tabloya bir kez daha baktım. İri bir kuğu, çıplak bir kadının apış arasındaydı: Leda ile Zeus! Birden Safiye’nin, Lale Ozan’dan söz ederken, sarhoş kahkahalarına bulaştırarak söyledikleri beynimin kıvrımlarından kurtulup serbest kalan bir su gibi dilime düştü: “Deyyusun biri dünyanın parasını verdi... Lale, heriflerle karı düzen-kuşun altındaki yatağa girsin diye o...”</p>

  <p>“Lale mi?” Bahar şaşırmıştı. “Sen iyice kafayı bulmuşsun.”</p>

  <p>Demek Zafer’e sunulan kadın Lale Ozan’dı.</p>

  <p>“Işıkları aç,” diye fısıldadım.</p>

  <p>On beş dakika sonra Fuad’a görünmeden dışarıya çıkmıştım. Hava serinlemişti. Otele dönmeden küçük de olsa mutlaka bir şişe konyak edinecektim. Böyle bir gecenin sonunu, hele beynimdeki iblis uyanmışken, içkisiz geçiremezdim. Beni şehre indirecek bir araba için önce bir gazino bulmalıydım. Sihirli bir ormanı hatırlatan ağaçların arasındaki yola doğru yürüdüm...</p>

  <p><br /></p>

  <p class="tarih">Saat: 22:45</p>

  <p>Otele girmeden önce şişeyi cebime koydum. Gece ve deniz, insanı ürküten siyahlığı ve sessizliğiyle dakikalardır peşimdeydi. Artık yapacak bir şey kalmamıştı bu şehirde. Lale Ozan? Bilmiyordum. Bu serüveni o kadınla birkaç gün daha uzatmalı mıydım? Kapıyı iterek içeriye girdim. Lobi boştu, sallanmamaya çalışarak merdivenlere yürüdüm. Ama daha ilk basamakta kalın ve uykulu bir ses beni bekliyordu.</p>

  <p>“Abi, bir dakika.” Tırabzana tutunarak geri döndüm. Resepsiyondaki o kara suratlı adamdı. “Seni telefonla aradı, Gül Abla.” Hatırlamadığımı sanarak hızlı kelimelerle anlatmaya koyuldu: “Geçen gün de gelmişti. Otuz üçte kalan İtalyan hanımla konuştular seni beklerken.” Başımı sallayınca uzattığının farkına varmış gibi haberi verdi: “Seni görmek istiyormuş. Vekaletname hazır dersin, dedi.”</p>

  <p>“Sağ ol,” deyip, ikinci basamağa döndüm.</p>

  <p>“Abi!” Tekrar durdum. Acelem vardı. Konyağın tadı damağımdan kaybolmadan odaya varmalıydım. “İtalyan bayan,” a’ları uzatarak konuşuyordu, “sana bir not bıraktı.” Arkamdan telaşlı ayak sesleri yükseldi: “İşte.”</p>

  <p>Notu aldım, “Gelir gelmez beni ara,” diye başlıyordu. Okumaktan vazgeçip gözlerimi son cümleye çevirdim: “Hangi saatte olursa olsun.” Kâğıdı buruşturup cebime soktum. Parmaklarım şişeye değdi. İçki içecektim.</p>

  <p>“Bana bak, telefona elini sürmeyeceksin, anlaşıldı mı? Beni soran olursa ben gelmedim.”</p>

  <p><br /></p>

  <p>Dakikalar sonra gözlerimi araladığımda dibi görünmeyen bir bataklığın içinde kaybolmak üzereydim. Yükselmek, nefes almak, vücudumu saran parlak çamurdan kurtulmak çabasıyla çırpındığım için mi uyanmıştım? Hayır. Onu, gözlerimi açar açmaz kirpiklerime yapışmış buğunun ardında gördüm. Tavan, karşımdaki gözsüz, burunsuz ve ağızsız yüz fırıl fırıl dönüyor, bulanık bir renk karışımı, beynimi delen matkabın uğultusuna karışıyordu.</p>

  <p>“Uyan!”</p>

  <p>Bahar mı? Hayır, onun göğüsleri boyalıydı. Belki de Zeynep’ti. Ama Zeynep İngilizce bilmiyordu ki.</p>

  <p>“Seninle konuşmam gerekiyor, hadi uyan.”</p>

  <p>Elimi kaldırıp kadının ağzını bulmaya çalıştım. Okuldaki başmuavin olamaz mıydı?</p>

  <p><i>“London is a big city, like İstanbul,”</i><a href="../Text/dipnot.xhtml#Footnote0023" id="Feedback0023"><sup>[23]</sup></a> dedim, karşımdaki gölgeye. Ama Mac. Intosh’u tanıdığımda içkiye başlamamıştım. “Zafer’i arıyordum.”</p>

  <p>“Sarhoşsun. Elimi tut.”</p>

  <p>“Ben sarhoş olduğum zaman yabancı dilde konuşurum. Sarhoşum.”</p>

  <p>Kim söylemişti bunu bana? Bir kadın, evet, bir kadından duyduğuma emindim. Elime dokunan kolu yakalayıp doğruldum.</p>

  <p>“Sarhoşsun,” diye tekrarladı aynı ses. Sonra ortalığı kısa bir sessizlik kapladı. Yüz, gözlerimin önündeki siste yine kaybolmuştu. Ama uzağa gitmemişti. Az sonra sesini yeniden duydum: “Konyak. Hem de şişeyi bitirmişsin.”</p>

  <p>“O ikinci şişe,” dedim gülmeye çalışarak. Gölge şimdi yeniden isin içindeydi. “Bundan öncekini Soğukoluk’ta boşalttım.” Kadının yüzünün ayrıntılarını görebilmek için şakaklarımdaki kaslara emirler yağdırıyordum, ama kirpiklerim sanki yüzyıllardır kapalıymış gibi kilitlenmişti. “Yanımda çırılçıplak bir kadın vardı.” Yüz yeniden kayboldu. Arkama yastık konulduğunu hissedince kadının gitmediğini fark ettim. “Yoksa o kadın sen miydin? Ne zaman giyindin?”</p>

  <p>“Soyunuk olduğumu nereden çıkarttın?”</p>

  <p>“Peki, ya Fuad?”</p>

  <p>Birkaç dakika geçmeden yüzüme bir ustura gibi saplanan soğuk suyla titredim. Biri, herhalde o kadın, beni öldürecekti.</p>

  <p><br /></p>

  <p>Yarım saat sonra kirpiklerimi birbirine bağlayan kilit açılmış ve bataklığın dibinden kurtulmuştum. Karşımdaki kadın Beatrice’ti.</p>

  <p>“Şimdi iyi misin?” Vücudunun çizgilerini daha da incelten dar bir pantolon giymişti. “Gerçekten iki şişe mi içtin? Bir alkoliği andırıyorsun. Neden güldün?”</p>

  <p>“Gören de içkiyle aran bozuk sanacak.” Onu taklit ederek özne ve fiillerdeki çoğul ekini kaldırmıştım. “Ne söyleyeceksen çabuk ol. Birazdan yine sızacağım. Senin için bile gecenin bu... Saat kaç?”</p>

  <p>“On ikiye geliyor.”</p>

  <p>“On ikiye geliyorsa zamanın çok değil. Önce ışık. Gözlerimi yakıyor.”</p>

  <p>“Seninle konuşmak istiyorum.” Birkaç saniye sonra köşedeki abajuru açmış, tavandaki ışığı söndürmek için kapıya doğru yürüyordu. Geri dönünce karşımdaki karyolaya oturdu. “Seninle konuşmak istiyorum dedim. Gülsüm hakkında.” Parmakları yağmurlu bir gecenin sabahında saçaklardan damlayan suyun çıkarttığı sesi andıran bir tempoyla karyolanın demirini dövüyordu. “Korkuyorum. İlk kez böylesine korkuyorum.” Birden sesini yükseltti: “Onun için ne düşünüyorsun?”</p>

  <p>Karşısındakine heyecanının yapmacık olduğunu düşündürecek kadar sakin sorulmuş bir soruydu. Yavaş, birbirinden iyice ayırdığım hecelerle yanıt verdim:</p>

  <p>“Fuad onu geri istiyor. Fuad’ın yaptıklarını anlattı mı?” Başını eğmiş, her şeyi bildiğini belirten bir biçimde kaşlarını kaldırmıştı. “O adamla evlendirecek.”</p>

  <p>“Peki, ya sen? Sen ne yapmayı düşünüyorsun?”</p>

  <p>“Bilmiyorum,” dedim. “Fuad, gerekirse onu buradan alıp götürmek için zor kullanacağını söyledi.”</p>

  <p>“Demek bilmiyorsun?” Bir çığlığı andıran soruydu. Sonra aynı sözleri birkaç kez kendi kendine tekrar etti. Sinirlenmişti. “Onu alıp getir, birinin yanına at, sonra da bilmiyorum diye yanıt ver.”</p>

  <p>Daha da sinirleneceğini bilerek sözünü kestim:</p>

  <p>“İstiyorsan onu aşağıya indir. Burada kalsın.”</p>

  <p>“Ona aldırdığın yok, değil mi?” Bu kez sesi daha tiz, daha keskindi. “Zaten saklamıyorsun, suratına söylemişsin.”</p>

  <p>“Aldırmıyorum.”</p>

  <p>“Nasıl yapabilirsin?” Kirpiklerimi açtım, oturduğu yerden kalkarak yanıma gelmişti. “O adamlardan korkmadığını da biliyorum. Gülsüm’e yardım etmelisin.”</p>

  <p>“Sarhoşum,” diye fısıldadım gözlerimi açmadan. “Gülsüm’le ilgilenmiyorum. Üstelik yanıtını bulmam gereken sorular var.”</p>

  <p>“Gözlerini aç.” Parmağı gözkapaklarımda titriyordu. “Konuşurken bana bakmanı istiyorum.”</p>

  <p>“Pekâlâ, işte gözlerim. İçinde ne görüyorsun?” Yanıt gelmeyince yorgun bir sesle sordum: “Ayın yirmisinde nerede olacağımı söyleyebilir misin?” Elimi yan tarafa kaydırıp, son kadehe kadar baktığım o broşürü bulmaya çalıştım. “Burada. Bak.”</p>

  <p>“Yine o heykeller. Yazıları sen mi ekledin?”</p>

  <p>“Evet,” deyip, broşürü yatağa bıraktım. Gül için aldığım vapur bileti de içindeydi. “Yine o heykeller. Ama ben hâlâ ayın yirmisinde nerede olacağımı bilmiyorum. Neyi aradığıma, niçin aradığıma bir yanıt bulamadım.”</p>

  <p>“Zafer’e.” Şaşkınlığımı fark etmiş gibi açıklayarak devam etti: “Gülsüm anlattı. Ona gerçekten ihtiyacın var mı?”</p>

  <p>“Yanıtını bilmediğim sorulardan biri de bu. Ama artık onu aramanın bir anlamı kalmadığını biliyorum. Hele bir korkağı bulacağımı öğrendikten sonra. Fakat yine de her şeyin sonuna varmak istiyorum. Bu gece onunla boy ölçüşmeye kalkıştım. Yarın başka bir kadın bulup yarışmayı sürdüreceğim. Belki de vedalaşma. O kadının etinde bayan on iki numaraya da veda edeceğim. Adı Ferda’ydı.”</p>

  <p>“Seni yanlış teraziyle tartmışım. Arkadaşını bile...”</p>

  <p>“Arkadaş mı?” Kirpiklerimi kapatmıştım, konuşmaya başlayınca açtım. “Bütün sorun Zafer’in kim olduğu? Sence Zafer’i yaptığım yanlışlar için bir özür, başarısızlıklarım için bir sığınak olarak mı kullandım? Belki de Zafer’i, kaderimle hesaplaştığım serüvende...” Durdum. “Bu gece Fuad gerçekte onu öldürmek istediğimi söyledi. Sanki dirisiyle karşılaşmaktan korktuğumu hissetmişti. Biliyor musun?” Bir kez daha gözlerimi açmaya çabaladım. “Bazen beynime kurşun sıkmadan önce onu düşündüğümü hatırlıyorum. Acaba bilinçaltında kendimle birlikte onu da mı öldürmeyi tasarlamıştım? Belki de hangi gerçeği aradığımı bilmiyorum ben. Bizim gibiler, evrenle boy ölçüşmeye kalkıştılar mı sonuç hep böyle olur.”</p>

  <p>“Sus!” Yıllarca önce Senegal’de o çamurlu yolda eve dönerken ağladığı gibi ağlıyordu. Korkmuştu, kararsızdı ve yine yapayalnızdı. “Ölümden söz etme. Hayatta en çok kendimden iğrendiğimi sanırdım. Ama şu anda.” Omuzları hıçkırık dalgalarıyla inip çıkıyordu. “Senden daha çok nefret ediyorum.”</p>

  <p>“Ne yapmamı istiyorsun?” Elimi uzattım. “Unutma, ben şövalye değilim.”</p>

  <p>“Beni çıkamayacağımı bildiğin bir kuyuya ittin.” Başı elime doğru düştü. “Onu neden bana getirdin?”</p>

  <p>“Sen istedin,” dedim, alçak bir mırıltıyla.</p>

  <p>“Hayır.” Başı, hafif, sanki onun için çalan sessiz bir melodiyle birlikte sallanıyordu. “Senden nefret ediyorum.”</p>

  <p>“Ne oldu?”</p>

  <p>“Onu neden bana getirdiğini biliyor. Dün gece yattıktan sonra, birden, İngilizce bildiğini söyledi. Ne yapacağımı bilmiyorum. Ne demek istedi?”</p>

  <p>Sonra araya İtalyanca kelimeler sıkıştırdığı ağlamasını sürdürdü. Az sonra gece iri bir dalga gibi gözlerime kapanırken, parmaklarımın ucunda Gül’ün vapur biletiyle Nemrut Dağı’nı gösteren o broşür vardı.</p>
</body>
</html>
