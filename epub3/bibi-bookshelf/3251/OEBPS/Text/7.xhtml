<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik">13 NİSAN PAZAR</p>

  <div class="sekil"><img alt="" src="../Images/sekil.jpg" /></div>

  <p class="tarih">İskenderun - Paç Meydanı. Saat: 10.30</p>

  <p>Ertesi gün sabahın ilk saatlerinde, zamanı ve kişileri belli olmayan bir buluşmanın içinde bir aşağı bir yukarı dolaşıyordum. Paç Meydanı! Sorduğum ihtiyar eliyle geniş bir hat çizip, “İşte burası,” demişti. İşte burası dediği, ortasında üç dört yolun kesiştiği ve bir meydandan çok, büyük bir kavşağı andıran, en azından elli metre uzayıp giden geniş bir bulvardı. Şehri ikiye bölüp sahile dik inen cadde ile Adana’dan gelip Antakya’ya geçen ve şehrin kara sınırını çizen karayolu da aynı meydanda kenetleniyordu.</p>

  <p>Hâlâ kimlerle karşılaşacağımı bilmiyordum. Bir yandan adımlarımı sayıyor, bir yandan da dün akşam paltomun cebine bırakılan o nottaki kelimeleri tekrarlıyordum. “...Seni bekleyecekler,” diye yazılmıştı. Demek bir değil, en azından iki kişiyle karşılaşacaktım.</p>

  <p>Sigarayı yere attım. Dakikalardır yalnızca bu küçük ayrıntıyı çözebilmiştim. Yeni bir sigara yaktım. Gelmekle aptallık etmiştim. Bu da Fuad’ın amacını kestiremediğim bir tertibi olabilirdi. Pazar olmasına rağmen bulvarın iki yanını kaplayan alçak çatılı dükkânların, araya sıkışmış dar kahvelerin önü dikkati çekecek kadar kalabalıktı. Gazeteler yeni hükümetin güvenoyu aldığını iri manşetlerle haber veriyordu. Yararsızdı, çevrede tanıdığım hiç kimse yoktu. O kâğıtta, “bekleyecekler” dendiğine göre benimle buluşacak olanlarla, konuşmak isteyen ya da isteyenler aynı kişiler değildi.</p>

  <p>Sonunda oturmaya karar verdim. Güneşin ortasında bırakılan boş bir sandalyeyi gözüme kestirip köşedeki kahveye yöneldim.</p>

  <p>Çocuklar oturur oturmaz yanıma geldiler. İkisi de esmer, ikisi de on yaşlarındaydı. Uzun boylu olanı, kısasını dürtünceye kadar birbirimizi süzdük. Birden nottaki çoğul takısını hatırladım. Bu ikisi olabilir miydi? Sormama kalmadan kızgın bir erkek sesi çocukları kovaladı. Geriye döndüm. Belindeki bozuk para çantasını şangırdatarak koşaradım yaklaşan kahveciydi; küfürleri art arda savuruyordu. Yaklaşınca:</p>

  <p>“Kusura bakmayın, beyim,” diye özür dilemeye koyuldu, “Bu veletler para isteyecekler.” Sonra beni beklemeden sordu: “Kahve?” Başımı sallayıp onayladım. “Sade? Mazbut? Maaskür?”</p>

  <p>“Sade,” dedim uzaklaşan çocuklara bakarak.</p>

  <p>Adam sade kahveyi dükkânın içe doğru bağırarak tekrarladı. Çocuklar şimdi karşı kaldırımda, kararsız bir hareketsizliğin içinde bekliyorlardı. Az sonra kahve geldiğinde onları kaybettim. İkisi de yok olmuştu. Kahve berbattı. Yarım bırakıp kalkmaya davrandım.</p>

  <p>Bu kez de unutmadığım, hiçbir zaman da unutamayacağım o ses yolumu kesti:</p>

  <p>“Türk müsün?” Daha yana dönmeden kolumu tutan adamın Antakya’daki o otelde karşılaştığım İhsan Onbaşı olduğunu biliyordum. “Ben de Türküm, evladım. Kimse duymasın.”</p>

  <p>Şaşkınlıktan donup kalmıştım. Bir an beni o meçhul kişiye götürecek olan aracının o olduğunu düşündüm. Ama yanıldığımı biliyordum. İhsan Onbaşı ağzındaki dayanılmaz kokuyla yalnızca şarap parası peşindeydi.</p>

  <p>“Bu eski Mevlevi gönüllüsüne, eski Osmanlı askerine yardım et. Başımız Veled Çelebi Hazretleri’ydi.”</p>

  <p>Sözlerini Arapların kesilmesine getirmeden cebimden elli liralık bir banknot buldum. Parayı hemen aldı. Yüzü sanki birkaç gün öncesine göre daha da buruşmuştu. Şansını yan masada denemeye kalkıştığında kahveciye yakalandı. İhtiyar Onbaşı’nın sonu da o iki çocuğa benzeyecekti. Nitekim adam, ihtiyarın sızlanmalarına aldırmadan onu karşı kaldırıma, kadar itip geri döndü.</p>

  <p>“Delinin biridir,” diye açıkladı, yanımdan geçerken. “Antakyalı, arada buraya şarap parası dilenmeye gelir.” Konuşurken kendi hükümranlık sınırlarından sürüp attığı bir düşmanı gözlüyormuş gibi karşı kaldırıma bakıyordu. “Kızına dua etsin. Yoksa kimse gözünün yaşına bakmaz.” Kahve parasını verdim. “Öğlene kalmaz, kızı onu almaya gelir.”</p>

  <p>Kahveci anlatmaya devam ederken kalktım, sabahı boşu boşuna tüketmiştim. Bulvarı geçip şehri ikiye ayırarak denize uzanan anacadde boyunca yürümeye koyuldum. Çevrede izinli denizciler, şalgam suyu satan seyyar satıcılar, amaçsızca dolaşan bir kalabalık vardı. Gelmekle aptallık etmiştim. Birisi bana oyun oynamıştı. Bir sigara daha buldum cebimden. Ama yakamadım. Arkamdan uzanan bir el beni durdurdu. Geri döndüm. Yine o çocuklardı. Bu kez oyalanmadılar. Kısasının elindeki kâğıdı aldım. “Seni getirecekler.” Yine imza yoktu. Kağıdı buruşturup cebime attığımda çocuklar sanki aceleleri varmış gibi hızlı adımlarla yürümeye başlamışlardı bile.</p>

  <p>Aynı caddeyi üçüncü kez yürüyerek karayoluna çıktık. Yanımızdan çoğu Arap plakalı yabancı arabalar, büyük yük kamyonları, askeri cemseler geçiyordu. Karşıda Soğukoluk Yaylası ve Belen’e doğru kıvrılarak yükselen Antakya karayolu vardı. On dakika sonra şehrin dışına çıkmıştık. Önce terk edilmiş eski demiryolu hattıyla, kullanılmayan havaalanını geçtik, sonra bir süre boş bir sel yatağından yürüdük. Çocuklar hiç duraklamadan, sanki soru sormamı önlemek ister gibi aramızda sürekli bir uzaklık bırakarak yürüyorlardı. Yirmi dakika sonra adımlarım yavaşladığında, önünde incir ağacının bulunduğu bir bahçe duvarının dibinde duruyorlardı. Sonunda gelmiştik. Az sonra o pusulaları yazanla karşılaşacaktım.</p>

  <p>Nefes alışım normale döndüktün sonra kapıyı itip içeriye girdim. Bahçede tekdüze bir su sesi bekliyordu beni. Gözlerimi çevrede dolaştırdım: Açık bir çeşmeden başlayıp bütün bahçeyi geçen kirli bir su izi, kırık bir araba tekerleği, eski bir eyer, boş ve paslı gaz tenekeleri, ortada içinde çamaşırların yığıldığı plastik bir leğen... Beyaz badanalı ev tam karşımdaydı. Birkaç adım atıp ilerledim. Sanki her şey Payas’taki o yamaca kurulmuş eve, Kör Abdul’un kalesindeki dekorun küçültülmüş bir modeline benziyordu. O sırada yan taraftan yükselen gürültü, su sesini böldü. O yöne dönünce, çok kısa bir an için, yarı aralık bir kapıdan bakan mor elbiseli bir kızla karşılaştım. Fatima diye düşünmeme kalmadan kapı kapandı. Yanılmış mıydım? Her şey giderek daha da karışıyordu. Düşüncelerimi o âna kadar hiç duymadığım bir ses kesti:</p>

  <p>“Buyrun!”</p>

  <p>Bakışlarımı kapıdan çevirip sesin sahibini aradım. Karşıdaki evin sundurmasının altındaki kapının önünde, sarı bir elbisenin içinde ince ve uzun bir siluet duruyordu. Zeynep! Demek oydu? Birden bütün vücudum titredi. Beynimdeki düğüme sarılı sinirler tel tel geriliyordu. Böyle bir yerde başka kim olabilirdi ki? Gece o notu paltomun cebinde bulduğum andan beri o esrarengiz kişinin hep Zeynep olmasını dilememiş miydim? Bir süre kımıldamadan ona baktım. Sonra Zeynep, o tek sözcükten oluşan davet, kararsızlığımı yenmem için yeterliymiş gibi içeriye girdi. Bense avlunun ortasında, kafamda sorulardan oluşmuş bir kargaşayla baş başaydım.</p>

  <p>Birkaç dakika sonra, alçak tavanlı, çıplak duvarları beyaza boyandığından boşmuş hissini veren tahta döşemeli, sevimsiz bir odada Zeynep’in gösterdiği sedirde oturuyordum. Gözlerimi kaldırıp ona bakmaktan, teninin, saçının, gözlerinin oluşturduğu renk armonisi içinde kaybolmaktan korkuyordum. Birden, karşılaştığımızda söylediği o tek sözcük bir yana, ilk kez sesini duyacağımı hatırladım.</p>

  <p>“Gerçekten Ayhan’ın arkadaşı mısınız?”</p>

  <p>Yavaş, uygun kelimeler bulamamaktan korkarak, sesli harfleri genizden zorlukla çıkartıp damakta ezerek konuşuyordu.</p>

  <p>“Evet.”</p>

  <p>“Ayhan, Zafer adında bir arkadaşından hiç bahsetmedi?”</p>

  <p>Cümlesi biterken gözleri derin bir tuzak gibi kapanıyordu. Uzun ve siyah kirpiklerinin, gözlerindeki yeşilin önüne sık sık örülmüş bir kafes gibi örtülmesini izledim. Dikkatli olmalıydım. Karşımdaki kadının en az Fuad kadar tehlikeli olduğunu unutmamam gerektiğini fısıldayan garip bir önsezi vardı içimde.</p>

  <p>“Ayhan size hangi arkadaşlarından söz etmişti,” dedim gözlerine bakmadan.</p>

  <p>Bir an için dudaklarına ince bir gülümseme yayıldı. Sonra onu izlediğimi hissetmiş gibi toparlanıp yeniden etkileyici kadınlığına büründü.</p>

  <p>“Haklısınız. Ayhan hiç geçmişinden bahsetmezdi. Arkadaşlarını tanımıyoruz.”</p>

  <p>Kullandığı o çoğul ekinde, Fuad, Gülsüm ve Hasan Bey’in de Zafer’in arkadaşlarını tanımadıklarını haber veren bir vurgu gizliydi.</p>

  <p>“Onu on üç yıl önce tanıdım,” dedim yavaşça. Karlı kışları, okulu hatırlıyordum. “Buradan çok uzak, çok daha soğuk bir şehirde.”</p>

  <p>Onu seyretmeme yetecek kadar sustu. Vücudunun alımlı hatları sarı bol elbiseyle bir genç kız görüntüsünün ardına gizlenmişti. Yine de kalçalarını kabartan, göğüslerini yuvarlaklaştıran kıvrımlar insanı sarhoş edecek kadar kesin ve dikkat çekiciydi. Birden beni etkilemeyi tasarladığını düşündüm. Gözlerine rastlayınca düşüncem daha da güçlendi. Kirpiklerinin ardındaki yeşillik, bir okyanus gibi beni yutmaya hazırdı. Neden çağırmıştı? Bu buluşmadan Fuad’ın haberi var mıydı?</p>

  <p>“Demek on üç sene? Artık Ayhan’ı bir daha göremeyeceksiniz. Biliyor musunuz?” Yanıt vermemi beklemeden, yine o ağır, sözcüklerini seçe seçe sürdürdüğü konuşmasını bu kez daha yüksek bir tonda devam ettirdi: “İkisini de öldürdüler.” Şaşırdım ve şaşırdığımı bir aptal gibi de belli ettim. Zeynep uyandırdığı etkiden memnun, “Evet, öldürdüler,” diye sözlerini tekrarladı.</p>

  <p>“Öldürdüler?”</p>

  <p>Sorudaki vurgudan, öldürülmüş olmalarına değil de Zafer’le Selim’in katillerinin birden çok olmasına şaşırdığımı anlamıştı. Yüzü soluk bir alevle kızarırken karşılık verdi:</p>

  <p>“Hasan Bey, Fuad.”</p>

  <p>Önce Kör Abdul, sonra Gülsüm, şimdi de daha dün akşam Hasan Bey’e ne denli yakın olduğunu gördüğüm bu kadın? Birden uçları birbirine dolaşmış ve her biri bir başka kişi tarafından çekilen bir kördüğüme sıkıştığımı hissettim. Zeynep sıkıntımı ve çaresizliğimi daha da arttıran bir inatla devam etti:</p>

  <p>“İkisi bir olup onları öldürdüler.”</p>

  <p>“Nereden biliyorsunuz?”</p>

  <p>Karşı koymamı beklemiyormuş gibi irkildi. Gözlerinin ilk kez renk değiştirdiğini, öfkenin onca yeşilliği neredeyse kırmızıya boyadığını fark ettim. Sanki ona inanmakla canını yakmıştım. Bir süre konuşmadan bekledi. Öfkesine Türkçe karşılık arıyordu. Nitekim biraz sonra hırsla, birbiri ardına sıralamak istediği cümleleri yavaş ve tane tane dudaklarından salıyordu:</p>

  <p>“Eğer Selim gidecek olsaydı bana haber verecekti.” Selim’le yakınlıklarını sormamdan korkuyormuş gibi gözlerini kapamıştı. “Hasan Bey, Selim’i öldürmeye karar vermişti. Sadat Bey’i de öldürdü eskiden. Fuad, Ayhan’ı, Selim’i Soğukoluk’ta evine çağırdı. Orada öldürdüler.”</p>

  <p>Eğer ben de gözlerimi kapasaydım Kör Abdul’un yanında oturup sözlerini çeviren o kız konuşuyor sanacaktım. Fatima? Az önce gördüğüm kız gerçekten o muydu? Belki de hayal gücüm her zamanki gibi beni aldatıyordu. Elimi başıma götürdüm. Kulaklarım, beynime sızan ve birer arıymış gibi vızıldayan sözcüklerle doluydu. Artık olayları, kişileri birbirine bağlayamıyordum. Kör Abdul’un hıncı, Hasan Bey’in anlattıkları doğruysa, açıklanabilirdi. Ama ya Gülsüm ve Zeynep’in kini?</p>

  <p>“Yirmi beş sene evvel –ben doğduktan bir sene sonra– Hasan Bey, Selim’in babasını pamuk ambarında öldürttü.” Olaya tanık olmuş gibi kesin yargıya dayanan bir tonla anlatıyordu. Ancak cümlelerindeki sağlamlık ve düzen kaybolmaya yüz tutmuştu. Artık öfkesi ve tutkularıyla tam bir Arap kadınıydı. “Sadat Bey o gün evde yemek yiyordu. Ambara telefonla çağırmışlar. Üstüne sandık ittiler.” Neden, diye sormamı beklemeden, gözlerini başımın arkasındaki bir noktaya dikip yirmi beş yıl öncesini aktarmaya devam etti: “Sadat Bey hemen öldü. Karısına...” Yüzü tiksintiyle buruşmuştu. Kimden iğrendiğini merak ettim. Sadat Bey’den mi, yoksa karısından mı? (Ancak günler sonra, gerçekler birer birer aydınlanınca ikisinden de nefret ettiğini öğrenecektir.) “Sadat Bey ölünce, şirket Hasan Bey’e kaldı.”</p>

  <p>“Ya Ayhan,” dedim sözünü keserek.</p>

  <p>“Ayhan, Selim’in arkadaşıydı.”</p>

  <p>Sonra bu denli kısa ve anlamsız bir cümlenin Ayhan’ın Selim’le birlikte ölümünü açıklamak için yeterli bir neden olduğunu belirtmek istercesine sustu. Oysa düşündüğünün aksine, yalnızca arkadaş olmaları birlikte ölmelerini gerektirmezdi. Karşı koymaya hazırlanırken kapı çaldı. O kızı görmek umuduyla başımı çevirdim. Yaşlı bir kadındı.</p>

  <p>“Kahve?”</p>

  <p>“Sade,” dedim.</p>

  <p>Kadın geldiği gibi, sessizce dışarıya çıktı. İki duvara yaslanan yüksek sedirlerin dışında eşyasız sayılabilecek odada yine yalnızdık. Ama şimdi, onunla ilk karşılaştığımızda kanımı tutuşturan ürperti, yerini tedirginliğe bırakmıştı. Amacının ne olduğunu bilememek yüreğimi daraltıyordu. Ama artık sormam gerektiğini biliyordum. Bakışlarımı duvara asılmış Kuran’dan Zeynep’e çevirdim.</p>

  <p>“Bana söylemek istediğiniz nedir? Neden çağırdınız?”</p>

  <p>Gece kadar siyah saçlarıyla süslenmiş o nefes kesen profilini sert bir hareketle döndürüp bana baktı. Bakışları, birazdan kınından çekip karşısındakine saplayacağı yeşil kabzalı bir çift hançeri andırıyordu.</p>

  <p>“İkisini de öldürdüler.”</p>

  <p>“Bu haberi daha önce Kör Abdul’un verdiğini biliyorsunuz,” dedim. Bakışları o hançerlerden damlayan kanla boyanmış gibi birden kızardı. Vücudu ince, ama güçlü bir yay gibi gerilmişti. Şimdi deneme sırası bendeydi. “Dışarıda Fatima’yı gördüm,” dedim. Yanıt vermedi. Oysa oyunu benim gibi, açıkça oynamasını istiyordum. Onu bulmaya çalıştığı açıklamadan kurtararak sordum: “Benden ne istiyorsunuz?”</p>

  <p>Gözlerinde bana yöneltildiğini bildiğim hınç vardı. Daha dudaklarını aralamadan bir katili çağırdığını, benden ölüm istediğini biliyordum.</p>

  <p>“Onları öldür. Arkadaşının kanının öcünü al.” Artık birbirimize yabancı değildik. Birden yüzünün çirkinleştiğini, tenindeki o olağanüstü beyazlığın soluk, garip bir sarıya dönüştüğünü, gözlerinin bir çift çürük ete benzediğini fark ettim. “İkisi de ölmeli. İkisi de ölümü hak ettiler.” Bakışlarında, bir gece önce o geniş salonda otururken Fuad’ın anlamsız sorularına karşılık olarak adam öldürdüğümü söylediğimde yanan ışık parıldıyordu. “Öldür onları. Öcünü al.”</p>

  <p>“Öcünü al,” diye bağırırken, almamı istediği öcün onunki olduğunu hissediyordum. Ama kimin kanının bedelini istiyordu? Zafer’in mi, yoksa Selim’in mi, bu belirsizdi. Yanında yaşadığı akrabalarından nasıl olur da bu denli nefret edebilirdi? Dudaklarıma kadar yükselen soruları sormamı birdenbire açılan kapı önledi. Yine o kadındı, içeriye girmeden tepsiyi Zeynep’e uzattı.</p>

  <p>Birkaç dakika sonra kahveyi bitirip göz göze gelince bu kez bakışlarımı kaçırmadım. Oysa hâlâ karışık ve ikircikli duygularla boğuşuyordum. Daha dün gece, onun uğrunda her şeyin yapılabileceği kadınlardan biri olduğunu düşünmüştüm. Oysa şimdi, yüzünü gizleyen o güzel maskenin altındakiler beni korkutuyordu. Ona bir öcün peşinde olmadığımı, yalnızca Zafer’in izini bulup yıllarca önce birbirine bağlanan kaderlerimizin sonuna kavuşmak istediğimi anlatmalıydım. Beni neden ilkel bir kan tutkusuna alet etmek istiyordu?</p>

  <p>“O ikisinden,” diye söze başladım, “Hasan Bey ve Fuad’dan neden nefret ediyorsun?”</p>

  <p>Daha sözlerim bitmeden yüzü gerilmişti. Gözleri, içinde yeşil alevlerin çatladığı dipsiz kuyular gibi derinleşiyordu. Konuşmaya başlamadan önce, bakışlarını birbirinin içine ince bıçaklar gibi geçirdiği parmaklarına çevirdi.</p>

  <p>“Selim’le evlenecektik. Küçüklüğümüzde böyle kararlaştırmıştık. Ona annem baktı. O doğar doğmaz Sadat Bey’i öldürdüler, Hasan Bey onu annesinden alıp benim anneme verdi. Tek başına kaldı Selim. Sadece Kör Abdul bazen Hasan Bey’den gizli görmeye gelirdi. Ama annesi, ölünceye kadar onu aramadı. On iki yaşında onu Beyrut’taki Amerikan mektebine gönderdiler. Ölsün istediler; hastaydı. Bir yeri açıldı mı hep kanar, hiç durmazdı. Her yaz buraya gelirdi. O sene geldiğinde evlenmeye karar verdik.” Birden yeteri kadar gevezelik ettiğini fark etmiş gibi sustu. Yüzündeki heyecan ve öfke kaybolmuş, gözlerini yine başımın arkasındaki bir noktaya dikmişti. “Fuad bizi kıskandı.”</p>

  <p>Sözlerini bitirince yeniden sustu. Kulaklarımı kapatıp düşünebileceğim birkaç dakikaya ihtiyacım vardı. Başımı göğsüme bıraktım. Kör Abdul, Sadat Bey, Hasan Bey, Fuad, Gülsüm, sonra da bu kadın? Zafer’in sonuyla, bu kişilerin arasındaki eski hesapların, ölçülerin ve düşmanlıkların ne ilişkisi vardı? Bu sorulara verilecek yanıtım yoktu. Üstelik de, onların öldürüldüğünü söyleyen ve öçlerini almamı isteyen güzel, güzel olduğu kadar da tehlikeli bir kadınla karşı karşıyaydım. Gülsüm’ün dün gece inanmamamı istediği kişilerin arasında Zeynep de var mıydı? Gerçekten Selim’in nişanlısı mıydı? Ya annesi?</p>

  <p>“Annen Selim’in sütannesi miydi?” Anlamamıştı; açıkladım: “Annen Selim’in dadısı mıydı?”</p>

  <p>Daha sorumu bitirmeden aptallık ettiğimi anladım. Zeynep’in beyaz ve ince yüzü aniden karardı. Budalalık etmiştim, Hasan Bey’in davranışları, onun bir hizmetçinin kızı olmadığını anlatacak kadar açıktı. Düşüncelerimi çığlığa benzeyen tiz bir ses böldü:</p>

  <p>“Annem Sultandı benim! Dedem de Şeyh!” Başımı sallayıp aptallığımı bağışlatmaya çalıştım. “Onların sülalesi her zaman bizim uşağımızdı.”</p>

  <p>Onlar dediği Hasan Bey’in ailesi olmalıydı. Öfkesinin derinliği, söylediklerinin doğru olduğunu kanıtlıyordu. Gözlerimi kapadım. Bir Şeyh, Şeyhin torunu ve kenar mahallede eski bir evde önüme sürülen garip bir istek. Bakışlarımı pencereye çevirdim. Ev zeminden sonra yükseldiğinden duvarın arkasında kalan incir ağacının boğumlu gövdesini görebiliyordum. Anlaşılmaz olan bir sultanın ya da prensesin kızının böyle bir evde ne aradığıydı. Kendime sorduğum sorunun yanıtını alacakmışım gibi Zeynep’e döndüm. Gözlerini açmış, beni seyrediyordu. Belki doğru söylüyordu? Ya Gülsüm?</p>

  <p>“Ayhan’la Selim kaybolduklarında Gülsüm neredeydi?”</p>

  <p>“Dün gece senin yolunu kesti,” diye atıldı. Heyecanlanmıştı. Ama bu benim soruma yanıt değildi. “Gördüm, balkondaydım, arkandan yürüdü. Takip etti.” Bir süre ikimiz de alamadığımız yanıtları düşündük, sonra yine o sordu: “Sana ne anlattı?”</p>

  <p>“Ayhan’dan söz ettik,” dedim, “o gittiğin...</p>

  <p>“Yalan! Ayhan ona bakmadı bile.” Şaşkınlığımı fark etmemişti. Gülsüm’den nefret ettiğini belirten bir hareketle devam etti: “Onun peşinden çok dolaştı ama...”</p>

  <p>Demek Gülsüm?.. Yeni bir iz bulmanın heyecanı düşüncelerimi sardı. Belki Gülsüm’den bazı şeyler öğrenebilirdim. Belki de dün geceki olayla Fuad’ın bir ilgisi yoktu.</p>

  <p>Zeynep beni inandırmak ister gibi aynı heyecanlı sesle anlatmaya devam ediyordu:</p>

  <p>“Ayhan ona aldırmadı. Soğukoluk’a çıkınca Fuad ona yazıhanenin arkasındaki pavyondan kadın bile getirtti.”</p>

  <p>Başımı kaldırıp yüzüne bakınca kızararak durakladı: Pavyondan kadın! Bu benim tanığıdım Zafer’in yapacağı bir şey değildi. Canı kadın istemiş olsa bile, kaçan, gizlenmek zorunda olan birinin böyle bir budalalık yapması mümkün müydü?</p>

  <p>Bakışlarını yakalayınca sordum:</p>

  <p>“Ona kadın götürüldüğünü nereden biliyorsun?”</p>

  <p>“Kâtip söyledi. İçki içip kadın istiyormuş.”</p>

  <p>Demek kâtip, Zeynep için bir bilgi kaynağıydı. Bunu unutmamalıydım. Gitmek üzere olduğumu hissettirerek doğruldum. Zeynep, avını elinden kaçırmak üzere olan bir kartal gibi irkilmişti.</p>

  <p>“Onları öldür. Senden korkuyorlar.”</p>

  <p>Sonra benden korkmaları onları öldürmem için yeterli bir nedenmiş gibi başka bir şey söylemeden dışarıya çıktı. (Onu ancak iki gün sonra görecektim. Ama o anda bana hiç bakmayacaktı.)</p>

  <p>Kafamda yanıtlanmayı bekleyen sorularla yalnız kaldım. Eğer öldürüldüyseler, Zafer’in şanssızlığı Selim’in yanında olmak mıydı? Kime inanmalıydım? Gözlerimi kapadım: İnsanda, çöreklenmiş bir yılanla karşılaştığı duygusunu uyandıran Fuad’a mı, Şeyh torunu bu garip ve çekici kadına mı, yoksa yüzü geceye karışmış bir durumda yardım isteyen çığlıklarla konuşan Gülsüm’e mi? İkinci sigarayı yakıp arkama yaslandım. Yine o soru, ağır bir taştan farksız, beynime çöküyordu: Ne işim vardı burada? Geç kalmıyor muydum? Yoksa korkuyor, o gün yaklaştıkça bilinçsiz bir refleksle sonu erteliyor muydum?</p>

  <p>Birden kahkahalarla gülme isteği güçlü bir yumruk gibi boğazıma yükseldi.</p>

  <p>Ve güldüm; delirmiş gibi, gözlerimden fışkırarak yanaklarıma dökülen yaşlarla, ölümden, ölmekten korkmadığımı, sonunda zamanı yeneceğimi, parmağımın küçük bir hareketiyle kendimi Tanrı yerine koyacağımı haykırarak güldüm. Dakikalar sonra gözbebeklerimde yaşlar, dudaklarımda kahkahalar kuruduğunda şakaklarımı patlatacak kadar güçlü bir öksürük nöbetine tutulmuştum. Yine o soğuk tırmanıyordu sırtıma. Daha paltoma sarılmama kalmadan, korkunç bir darbe beni yere seriyordu. Üşüyordum. O nalet nöbet! Dişlerimi dudaklarıma geçirip içimde çırpınıp duran dalganın dinmesini bekledim.</p>

  <p>Kirpiklerimi araladığımda Fatima karşımda duruyordu. Gözbebekleri iki kara yılan başı gibi kıpır kıpırdı. Şakaklarımdan süzülen terleri silip doğruldum. Üzerinde onu gördüğüm akşamüstü giydiği o mor elbise vardı.</p>

  <p>“Fatima geldi.” Elini uzatmış alnımdaki ter damlacıklarını eziyordu. “Zafer hasta mı?”</p>

  <p>Elim acıyordu. Parmaklarımı açıp avucumda sönen sigarayı silkeledim. Tam ortada geniş bir yanık vardı ve kanıyordu. Acıya aldırmadan bir sigara daha yakıp dudaklarımdaki tuz tadını dilimle sildim. Artık toparlanmalı, karşımda şaşkın gözlerle beni seyreden küçük kıza Zafer’i sormalıydım.</p>

  <p>“Fatima, bana Ayhan’ı anlatır mısın?”</p>

  <p>Küçük başı öne eğildi. Şimdi o kara gözlerinin yerine, yine kara, ama dağınık saçları vardı karşımda. Sorumu anlamıştı.</p>

  <p>“Fuad’la Hasan Bey, Selim’i, Ayhan’ı öldürdü.” Yeniden başını kaldırmış, bakışlarını gözlerime dikmişti. “Selim’le Ayhan, Soğukoluk’a çıktı, orada...”</p>

  <p>Elimi kaldırıp onu susturdum. Söyleyeceği her şeyi Zeynep ezberletmişti ona.</p>

  <p>“Fatima, Zeynep’i tanıyor mu?” Hemen başını salladı. “Zeynep kim?”</p>

  <p>“Zeynep Hatun,” gözleri korkuyla yere çevrilmişti, “bizim köyün Sultanı... Dedesi Şeyh efendimiz...”</p>

  <p>Korkmuş gibi sustu. Sigarayı söndürüp elimi uzattım. Konuşurken bana bakmalıydı.</p>

  <p>“Ya Abdul? O da sizin köyden mi?”</p>

  <p>“Abdul, Said, herkes Şeyh efendinin uşağı.”</p>

  <p>Saçma olmasına karşılık gerçekti duyduklarım. Demek Abdul’la Zeynep arasındaki bağ buydu ve Fuad dün gece Abdul’u alaya alınca Zeynep bu nedenle kızmıştı. Hâlâ korkmuş gibi bakan kıza gülümseyip yeniden sordum:</p>

  <p>“Şimdi bana anlat. Ayhan, Kör Abdul’a ne zaman geldi? Yanında ne yaptı?”</p>

  <p>Kızın gözleri bir an için açılıp kapandı. Sonunda kendi beynini kullanacaktı.</p>

  <p>“Ayhan, Kör Abdul’un yanına Fatima küçükken geldi.” Sonra aklına gelmiş ve unutmaktan korkuyormuş gibi heyecanla devam etti: “Ayhan hep boğma içti. Gece uykusunda bağırıp ağladı.”</p>

  <p>Bu ne demekti? Kız yüzümdeki ifadeden ürkmüş ve susmuştu. Onu korkutmaktan çekinerek sordum:</p>

  <p>“Fatima, nereden biliyorsun Ayhan’ın gece uykusunda bağırdığını?”</p>

  <p>“Cihan söyledi.”</p>

  <p>“Cihan da kim?”</p>

  <p>“Said’in kadını şimdi. Eskiden Ayhan’a verdi onu Abdul. Ayhan onu kadın yaptı.”</p>

  <p>Ayhan onu kadın yaptı! Midemdeki bulantı artıyordu. Doğruldum. Artık beklemem için bir neden kalmamıştı. Ayağa kalktım. Kızın bir erkekle bir kadının arasındaki ilişkileri anlatmak için seçtiği sözcüklerin ilkelliği sinirlerimi tutuşturmuştu.</p>

  <p>“Fuad, Hasan Bey, Selim’i, Ayhan’ı öldürdü.”</p>

  <p>Onu dinlemeden kapıya doğru yürüdüm.</p>

  <p><br /></p>

  <p class="tarih">Yol. Saat: 12:00</p>

  <p>Evden kurtulup kendimi dışarıya attığımda, haftalar süren uzun yolculuk boyunca ilk kez aradığım Zafer’den daha değişik birisinin, bir başkasının peşinde iz sürdüğümü düşünüyordum. Beni ona götürebilecek kişilerin çoğunu tanımama karşılık çok şey öğrenememiştim. Ayrıntılar, geçmişle ilgili olaylar, kişiler... Hepsi mozaik bir tablonun bir türlü birleştiremediğim parçaları gibi beynimde yüzüyordu. Kör Abdul, Zeynep ve Fatima onların öldürüldüğünü, Fuad ve Hasan Bey ise kaybolduklarını söylüyorlardı. Gülsüm? Gülsüm ise hiçbirine inanmamamı salık vermişti. Yoksulluk ve pislikle yoğrulmuş mahallelerden geçerek otele geri döndüğümde, dağları ince bir sis bastırıyordu. İskenderun’a geleli dokuz gün olmuştu ve hâlâ Zafer’le ilgili kesin bir ipucu yoktu. Zeynep’in anlattıklarından çıkarabildiğim ise yalnızca garip bir ailenin geçmişiydi. Bunun da işime yarayıp yaramayacağını kestiremiyordum. Bildiklerim; benden korktukları, Zafer’le Gülsüm’ün arasında bir ilişki olduğu, Zafer’e Soğukoluk’ta kaldığı sürece Hasan Bey’in yazıhanesinin arkasındaki pavyondan kadın getirildiğiydi.</p>

  <p>Bu durumda, ya kâtibi bulup konuşmalı ya da Gülsüm’den kime inanmam gerektiğini öğrenmeliydim. Sigara yakarken aklıma deneyebileceğim üçüncü yol geldi.</p>

  <p>Adımlarımı hızlandırarak anacaddeye çıktım. Artık beynimde o sorunun büyüdüğünü biliyordum. Zafer’i, kaderlerimizi birbirinden koparıp ayırmak için arıyor olamaz mıydım? O anda o soruya hazır değildim. Düşünceleri kafamdan kovup yürüdüm.</p>

  <p>Caddenin, kıyıdaki bulvarla kesiştiği köşede parka bakan işhanının önünde bağıran bir kalabalık vardı. Karşı kaldırımda toplanan meraklı birkaç kişinin arasına karıştım. Topluluk, pencerelerinde işçi resimleri bulunan binaya doğru bağırıyor, sıkılmış yumruklar, sanki fırlatılıp atılacak el bombaları gibi başlar üzerinde dolaşıyordu.</p>

  <p>Recai Bey’in dönemi başlamıştı.</p>
</body>
</html>
