<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik">18 NİSAN CUMA</p>

  <div class="sekil"><img alt="" src="../Images/sekil.jpg" /></div>

  <p class="tarih">İskenderun - Pavyon. Saat: 00:45</p>

  <p>On beş dakikadır köşeye gizlenmiş gibi duvara yanaştırılan masadaydım, sahnede yine o berbat dansöz vardı. Yirmi saat uyumama rağmen hâlâ yorgundum. Işıkların, gölgelerin, arada tiz kadın kahkahalarıyla bölünen uğultunun ilk geceden farkı yoktu. Gül henüz görünmemişti. Bir yandan garsonun getirdiği konyağı yudumluyor, bir yandan da Remzi’yi gözlüyordum.</p>

  <p>“Vay be! Bak kim gelmiş!” Sola döndüm. Daha karanlık suratı görmeden gelenin Safiye olduğunu biliyordum. “Nasılsın bakalım?”</p>

  <p>“İyiyim, otursana.”</p>

  <p>“Yok be. Nasılsa seninki şimdi gelir. Biraz önce gördüm. Elinde süt vardı, herhalde şimdi de kenefe işemeye gitmiştir.” Elimi kaldırıp garsona işaret ettim. “Viski,” dedi adama. Sonra geldiğinden beri yüzümden ayırmadığı bakışlarını gözlerime dikerek sordu: “Ne bok yemeye geldin? Gül dersen ağzına sıçarım. Bana yutturamazsın. Zaten sen değil, o kahpe koşuyormuş her gece sana.”</p>

  <p>“Kim söyledi?”</p>

  <p>“Kim olacak, Remzi köpeği. Denk getirirse karıyı bir güzel sopalayacak. Seninki dün gece herifin birini beğenmemiş, çıkmam diye tutturmuş.” Sanki Gül’e ders verir gibi karşısındakini azarlayan bir tonla konuşmasını sürdürdü: “Ulan, orospu kısmı beğenmem diyebilir mi? Adamlar soyununca hepsininki birbirine benzer. Parayı da saymışsa. Kısmetin neyse o.” Konuşmasına garsonun getirdiği içkiyi yudumlamak için kısa bir süre ara verdi. Sonra sessizlik daha fazla uzarsa söyleyeceklerini unutacakmış gibi kaldığı yerden başladı: “Laf aramızda, Remzi senden huylandı. Karıyı kaçıracak diye tutturmuş. Ulan dedim, sen salak mısın, kaçıracak olsa bula bula onu mu bulur?” İçkiyle dudaklarını ıslattı. “Said’den çekinmeseler sana bulaşacaklar. Bu karı delirdi mi? Fotoğraf filan çektirmiş.”</p>

  <p>“Remzi’yi benden önce görürsen merak etmemesini söyle.”</p>

  <p>“Merhaba.”</p>

  <p>İkimiz de masaya ikinci viskiyi getiren garsonun arkasına gizlenmiş sese döndük. Gül’dü. İlk konuşan Safiye oldu:</p>

  <p>“Kız ne oldu?” Gül yanıt vermeden sandalyeye doğru yürüdü. Yüzünün sol tarafında geniş bir morluk vardı. Biri elmacık kemiğinin üstüne köşeli, keskin bir metalle vurmuştu. Safiye sorularını sürdürdü: “Remzi iti mi?” Gül başını salladı. “Namussuz deyus. Ne zaman oldu?”</p>

  <p>“Yarım saat önce.” Soruyu soran benmişim gibi, yanıt verirken bana doğru dönmüştü. “Dün gecenin hesabı,” dedi. Sonra gözlerini hafifçe kısıp ani bir hareketle uzanarak elimi tuttu. “Ne olur ona uyma. Sana bir şey olsun istemem.”</p>

  <p>“Merak etme.”</p>

  <p>Parmakları gevşedi. Sanki oynadığı rol bozulmuştu. Haberi duyar duymaz, bir şövalye gibi ayağa fırlayacağımı, hesap sormak için Remzi’yi aramaya koyulacağımı düşündüğünü hissettim. Ona başkadın oyuncu rolünü çok görmüştüm. İmdadıma Safiye yetişti:</p>

  <p>“Gücü karılara yeter godoşun.”</p>

  <p>O âna kadar kendini tutan Gül, yüzündeki yumruğun acısını henüz hissetmiş gibi, Safiye’nin küfrü biter bitmez içli bir hıçkırıkla ağlamaya başladı.</p>

  <p>“Onunla konuşurum,” dedim, elmacık kemiğindeki morluğa bakmamaya çalışarak. Sıra son yalandaydı. Ancak bir yalan o morluğu yok edebilirdi. “Bileti aldım, yirmisine. Gemi...”</p>

  <p>“Gemi mi? Ne gemisi?”</p>

  <p>Soran Safiye’ydi. Gül telaşla Safiye’ye doğru atıldı:</p>

  <p>“Ablacığım, ne olur ablacığım, kimseye söyleme.”</p>

  <p>“Tamam,” diye sözünü kestim Gül’ün. “Şimdi kalk ve Remzi’ye onu beklediğimi söyle.” Yüzünde bu kez gerçekten Remzi’nin bana bir kötülük yapabileceğinden korkan bir ifade vardı. “Söylediğimi yap ve benden haber alıncaya kadar bekle.”</p>

  <p>Ayağa kalktı. Bakışları bir Safiye’den, bir benden yana gidip geliyordu. Kaçış planının ayrıntılarını dinlemek için yanıp tutuştuğunu biliyordum. Sonunda ağırlaşan ayaklarını kaldırmayı başardı. Elinde bana vermek istediği bir zarf vardı.</p>

  <p>“Abla, kimseye söylemeyeceksin, değil mi?” Ondan yanıt beklemiyordu. Safiye küfrederek bana dönmüştü bile. “Ayın yirmisiydi demiştin.” İki adım atıp uzaklaştıktan sonra geri döndü. “Sabah mı, gece mi?” Uzattığı zarfı aldım.</p>

  <p>“Öğleden sonra,” dedim.</p>

  <p>Heyecanının aksine herhangi bir tepki göstermeden dönüp uzaklaşırken, Safiye homurdanarak viskisine uzanmıştı.</p>

  <p>“Demek orospunun telaşı buymuş.” İçkisini içmesi gerekliymiş gibi sözlerine ara verip kadehi yudumladı. “Remzi haklıymış pirelenmekte. Bana bak! Sahiden bu karıyla tüymeyeceksin, değil mi?” Yanıt vermeden konyağımı bitirdim. “Onu kaçıracağın filan yok.” Kadehi kırmak istermiş gibi hızla masaya bırakıp yeniden söze başladı: “Orospu takımına acımam, ama yine de içim bir hoş oldu. Peki, niyetin ne? Karıdan vekaletname alıp parasını mı yiyeceksin?”</p>

  <p>Gözleri iyice açılmıştı. Birden bakışlarının yorgunluğunu ve ihtiyarlığını hissettim. Hayır, dememi istiyordu. Cebimdeki zarfı yoklayıp istediği yanıtı verdim:</p>

  <p>“Hayır.”</p>

  <p>Altın dişleri sapsarıydı.</p>

  <p>“Senin gibisine inanılmaz, ama ben inandım. Yine de şu bakışın yok mu?” Cümlesinin sonunu nasıl getireceğini düşünmek için durdu. “Anam, kuyudan çıkan cin masalı anlatırdı bize. Ekmek Kuran çarpsın ki o cinlere benziyorsun.”</p>

  <p>“Remzi geliyor,” dedim. Beni duymamış gibi sessiz kaldı. Sonra aceleyle, viskiye atıldı. Ayağa kalkarken, “Kimseye söyleme,” diye uyardım.</p>

  <p>“Oldu. Bak sana bir kart karı öğüdü: Sakın Remzi’ye bulaşma. O ibne, maşanın tekidir.” Remzi’ye duyurmak istiyormuş gibi son cümlesini tiz bir kahkahanın ardına iliştirdi: “Zaten bulaşsan ne çıkar, bir sıkımlık canın var.”</p>

  <p>Kart bir orospunun meydan okuyuşunu andıran kahkaha, pavyonun bütün seslerini ortadan bölerek tavanda dağıldı. Remzi geldiğinde ışıklar kararıyordu. Artık yalnızca sahnede ışık vardı. Biri şarkı söyleyecekti.</p>

  <p>“Otur,” dedim. Safiye’nin masalar arasından kayboluşunu izlerken.</p>

  <p>“İşim var. Ne istiyorsan hemen söyle.”</p>

  <p>“Demek işin var? Kadın mı döveceksin?” Karşımda, ayakta durmaktan sıkılmış gibi sabırsız bir hareketle kımıldadı; sinirlenmişti. “Otur, konuşacaklarımız uzun sürmez.”</p>

  <p>İki yanını süzerek Safiye’nin kalktığı sandalyeye doğru ilerledi. Oturduğunda caz gürültülü bir parçaya başlamıştı.</p>

  <p>“Sayın misafirler! Bir kere daha pavyonumuza hoş geldiniz der...”</p>

  <p>“Bana herkesin içinde diklendi,” diye söze başladı.</p>

  <p>Sahnedeki adam hâlâ bağırıyordu:</p>

  <p>“Programımızın ikinci kısmı başlamak üzeredir. Bütün güneyin en...”</p>

  <p>“Herif parayı da vermişti.”</p>

  <p>“Tamam. Gül’e aldırdığım yok.” Zarfın içindeki kâğıdı çıkarıp bakmadan ona uzattım. Ne olduğunu biliyordum. “Bana verdiği vekâletname.” İyice gördüğüne emin oluncaya kadar önümde tuttum, sonra kâğıdı yavaşça geri çekip ufak parçalara ayırdım. “Şimdi inandın mı?”</p>

  <p>Şaşırmıştı. Konuşmaya başlamadan önce bıyıklarını gülünç bir hareketle oynatarak art arda yutkundu. Artık uzattığım sigarayı alabilirdi.</p>

  <p>“Evet.”</p>

  <p>“Anlaştık,” diyerek sigarasını yaktım. “Bu gece başka birini istiyorum.” İlk nefesini çekerken de kimi istediğimi söyledim: “Lale Ozan’ı.”</p>

  <p>Boğuluyormuş gibi öksürdü, öksüreceğini biliyordum...</p>

  <p><br /></p>

  <p class="tarih">Saat: 02:10</p>

  <p>Sağ dizim iyice uyuşmuştu. Yarım saattir bacaklarımı değiştirmemiş, kımıldamadan oturuyordum. Pencereyi açıp sigarayı boş sokağa fırlattım. Şoför boğuk sesiyle hüzünlü bir ağıt mırıldanıyordu. Dakikalardır karanlığın ve arada şoförün mırıltısı ya da ağıtıyla bölünen bir sessizliğin içindeydik. Remzi parayı alırken Lale’nin ikiye doğru geleceğini söylemişti. Oysa saat ikiyi geçiyordu. Tüylerimi bir ustura gibi ayağa kaldıran duygu, onca aydan sonra yeniden Ferda’yı görecekmişim gibi yüreğimi daraltan kramptı. Beynimde, Ankara’da arkamda bıraktığım anılar, perdeleri çekilmiş karanlık bir çatı katı, şelaleden dökülen suyun beyazlığını kıskandıracak çıplak vücudu, şehvetli bir davet iliştirdiği mavi gözler, üst üste yığılıyordu. Oysa ben İskenderun’da, yağmursuz, lambalarından dökülen ışıklarla bile aydınlanmayan, karanlık bir gecenin içindeydim.</p>

  <p>Akrep çeyrek saati gösterirken uyumak üzereydim. Gözkapaklarıma yüklenen ağırlık gözlerimi kapatıyordu. Lale’nin gelmesinden umudu hemen hemen kesmiştim. Şoför de sabırsızlanmış, dakikalardır sürdürdüğü mırıltıyı kesmişti. Az sonra kapı açıldı. Arabadan iniyordu. Kendimden geçmeden önce, konyak içmemeliydim diye düşündüm.</p>

  <p><br /></p>

  <p>Bir kadın sesiyle gözlerimi açtım. Arabanın içi yine karanlıktı, ama bu kez durmuyor, hızlı sayılabilecek bir süratle yol alıyorduk. Başımı kaldırmadan kirpiklerimi araladım. Lale Ozan yanımdaydı; şoför ona yanıt veriyordu:</p>

  <p>“Üç taksiti kaldı abla. Ağustosta tamam.”</p>

  <p>“Karın nasıl? Hâlâ doğurmadı mı?”</p>

  <p>“Haziranda ablacığım.”</p>

  <p>Sesi boğuktu ve genizden geliyordu. Sanki birkaç gece önce o şişman adam sırtını buzla silerken art arda tiz kahkahalar atan o değildi. Doğrulmayı düşündüm. Yattığım yerden şoförün ensesini ve gözlerimi kaydırınca da Lale’nin ayak bileklerini görebiliyordum. Ama şoför benden önce davrandı:</p>

  <p>“Yeni biri galiba, daha önce görmedim.”</p>

  <p>“Bu mu?” Sözlerini sürdürmeden önce benden tarafa döndüğünü hissettim. “Yeni.” Işıklı bir yolda ilerliyorduk, uyanık olduğumu fark etmemeleri için yeniden kirpiklerimi kapattım. “Ama pek marazlı. Şu haline baksana, üşümüş galiba.”</p>

  <p>“Üşümüş mü? Aman abla, bu havada mı?”</p>

  <p>“Vallahi,” sesi ilk kez incelmişti; birden güleceğini hissettim; kontrol etmeye çalıştığı sessiz bir kahkahanın ardından devam etti: “Gül var ya? Hani şu Beyrut’tan gelen.”</p>

  <p>“Tamam abla.”</p>

  <p>“O karı bu herife bir askıntı olmuş, aklın almaz. Bahar dalga geçip duruyor.” Cümlesinin sonunu serbest bırakarak sessizce güldü. “Ama parası var. Celal’in dediğine göre Remzi’ye iki bin saymış.”</p>

  <p>Şoför yılışık bir sesle araya girdi:</p>

  <p>“Sana helâl olsun, ablacığım.”</p>

  <p>“Domuz herif, beş yüzü kendi cebine indirdi. Sen de iki yüz elli iste.”</p>

  <p>“Oldu abla, sağ olasın.”</p>

  <p>“Arkamızda araba var mı?”</p>

  <p>“Var abla.”</p>

  <p>“Remzi peşimize adam takmış yine.”</p>

  <p>“Evet.”</p>

  <p>“Garip.” Şaşırmış gibi yavaş kelimelerle devam etti: “Bu garibandan ne zarar gelir?”</p>

  <p>On dakika sonra araba durduğunda uyanmış gibi doğruldum. Şoför kapıyı açınca tavandaki ışık yandı. Oydu. Bir süre birbirimizi süzdük. Sonra onu seyretmem için gerektiği kadar zaman vermiş gibi konuşmadan yana dönüp şoförün açtığı kapıdan indi. Daha önce görmediğim, sık ve yüksek ağaçların arasına gizlenmiş bir yerdi. Sıra bendeydi. Arabadan indim.</p>

  <p>“Burası abi,” dedi şoför.</p>

  <p>Hazırladığım parayı eline tutuşturdum. Saydığında iki yüz elli lira olduğunu görecekti. Başımı kaldırdım. Lale beni bekliyordu.</p>

  <p>Otuz kırk metre ötedeki ışıklı tabelaya doğru yürüdük.</p>

  <p><br /></p>

  <p>Önünde esmer yüzlü bir adamın nöbetçi gibi dikildiği kapıda durduk. Odadaki ışıklar açılmıştı. Lale’nin ardından içeriye girip kapıyı kapattım. Remzi’nin aldığı tedbirlerden biri de bu olmalıydı.</p>

  <p>“Adın ne senin?”</p>

  <p>Kapının mandalını bırakıp geriye döndüm. Onu ilk kez bu kadar yakından ve güçlü bir ışığın altında görüyordum. Sahnede göründüğünden daha kısa boyluydu, üzerine bol gelmiş gibi duran pantolonuna rağmen, vücudunun insanı çarpan biçimi ve orantısı hemen fark ediliyordu. Sahnedeki o gösterişli kadından kurtulup sıradan biri olmak için her şeyi yapmış olmasına rağmen, yine de çok göz alıcıydı. Üzerinde turuncu bir pantolon, aynı renk ayakkabı, kahverengi bir süveter vardı.</p>

  <p>“Ne o aslanım, dilini mi yuttun? Yoksa hâlâ uyuyor musun?”</p>

  <p>Küçük ve biçimli kulaklarına baktım. Konuşmaya başladığında çenesinin iki yanında aşağıya doğru uzanan ince bir çizgi meydana çıkıyordu. Elmacık kemikleri hafifçe dışarıya fırlamış, burnunun alnıyla birleştiği yeri derinleştirmişti. Bu da gözlerinin herhangi bir özelliği olmamasına rağmen, bakışlarına canlılık ve derinlik katıyordu.</p>

  <p>“İçki söyleyeyim mi?” Yanıt vermemi beklemeden devam etti: “Ismarlasan da ısmarlamasan da parasını alırlar.”</p>

  <p>“İstediğini yap,” dedim, hasır koltuklardan en yakınına doğru yürürken. “Ben yeterince içtim.”</p>

  <p>“Garip bir herifsin.” Sesindeki kararsızlık sözlerini doğruluyordu. “Arabada uyudun, şimdi de oturmuş, içki istemem diyorsun.”</p>

  <p>“Ne yapmam gerekirdi?”</p>

  <p>“Senin gibiler daha arabada başlar. Bir dakikayı bile boş geçirmezler. Orayı burayı yalarlar.” Bir an onu dinlemediğimi düşünmüş gibi birden sustu. Ensesine topladığı saçlarını çözerken yeniden orospu olmaya karar verdiğini biliyordum. “İboş’u tanıyor musun?” Başımı kaldırdım. “Ya Said’i?”</p>

  <p>“Şöyle böyle.”</p>

  <p>Ayakta kalmış gibi, gözlerini çevresinde dolaştırdıktan sonra yatağı seçerek oturdu. Sigara içecekti. Bu odanın Bahar, Gül, Safiye ve Jean ile beraber gittiğimiz o motel odasındaki gibi balkonu yoktu. Ama daha temiz ve lüks olduğu hemen anlaşılıyordu.</p>

  <p>“Sigara içer misin?”</p>

  <p>Serbest bıraktığı saçları, kulaklarını örtmüş, geniş bir yay çizerek çenesine doğru dökülmüştü. Gözleri, burnuyla elmacık kemiğinin oluşturduğu o çukurda iyice geriye çekilmiş gibi duruyordu.</p>

  <p>Ayağa kalkıp oturduğu yatağa kadar yürüdüm.</p>

  <p>“Remzi nasıl razı oldu?” Sonra onu atlatacağımı sezmiş gibi elimdeki kibrite eğilmeden aceleyle sordu: “Beni çıkarmana nasıl razı oldu?”</p>

  <p>Sözlerindeki küçümsemeye aynı biçimde karşılık verdim:</p>

  <p>“Parayla.”</p>

  <p>Sigarasını yaktıktan sonra hasır koltuğa dönmeden, öteki yatağa iliştim. Artık sıra Zafer’le ilgili sorulara geliyordu. Sonra da...</p>

  <p>“Palavra bu söylediklerin,” dedi Lale birden. Dudaklarının önünde küçük bir duman bulutu vardı. “Parası olan herkes bana üfleyemez.”</p>

  <p>“Öyleyse neden razı olduğunu Remzi’ye sorsaydın.”</p>

  <p>“Sordum.” Nasıl bir yanıt aldığını açıklayacakken vazgeçip ayağa kalktı. “Neyse işimize bakalım.” Ortaya yürüyüp sigarasını sehpanın üzerinde duran cam kül tablasında söndürdü. Süveterini çıkarmak üzere geriye döndüğünde ellerini beline iri bir çarpı işareti oluşturacak biçimde yerleştirmişti. “Kör Abdul’la mı çalışıyorsun?” Onu duymamış gibi ayağa kalktım. Birazdan o enfes sırtı görecektim. “Yoksa kaçak getiren gemicilerden misin?” Elektrik düğmeleri şifoniyerin yanındaydı. “Palton, düğmelerindeki çapa işareti. Buldum, değil mi?”</p>

  <p>“Evet,” dedim, şifoniyere doğru yürürken, “Buldun.”</p>

  <p>“Gemiye Hasan Bey’den, kaptanlardan gizli mal yükleyen adam sensin.” Düğmeye bastım. “Hey, ışığı neden kapattın.”</p>

  <p>“Abajuru yak,” diye yanıt verdim. “Tavandaki ışık gözümü alıyor.”</p>

  <p>Soyunmasına ara vererek dediğimi yaptı. İki yatağın arasındaki abajurdan dökülen kırmızı ışık biraz önceki aydınlığı katlanılabilir bir loşluğa çevirmişti.</p>

  <p>“Sen kaçıksın galiba. Herkes ben soyunurken gözlerini dört açar, sen ışığı kapatıyorsun.” Yanıt vermediğimi görünce yeniden süveterini çıkarmaya hazırlandı. “Bu sefer ne getirdiniz? Yine teyp, pikap mı? Said geçen ay bir radyo verdi. Ama çabuk bozuldu. Yenisini isterim.”</p>

  <p>Eski yerime, duvara yaslanan yatağa iliştim. Kahverengi süveterinin altında ışıkla yıkanan saçları kadar kızıl bir sırt beni bekliyordu. Titredim. Ferda’yı hatırlamıştım. Onu istiyordum.</p>

  <p>“Beğendin mi?” Şimdi sütyenini de çıkarmış ve göğüslerini görmem için yüzünü dönmüştü. “Bak, baştan söyleyeyim, mıncıklamak, sıkmak yok.” Pantolununun fermuarını indirirken devam etti: “Bir yerimi çürütürsen gözünü oyarım.”</p>

  <p>Pantolonunu çıkarıncaya kadar kımıldamadan bekledim. Safiye, Lale’nin, Bahar’dan güzel olduğunu söylemekte haklıydı. Birkaç adım ötedeki çıplak vücut bu yargıyı hiçbir kuşkuya yer bırakmayacak biçimde doğruluyordu. Gözlerimi kızıl gölgelerin oynaştığı çıplak vücudundan yüzüne kaldırdım. Tecrübeli bir orospunun bakışları beni bekliyordu.</p>

  <p>“İki saat. Sabaha kadar kalmamı istiyorsan bir beş yüzlük de bana toslarsın.” Yanıt beklemeden battaniyenin üstündeki çarşafı kaldırarak altına girdi. “Ya da bir teypli radyo.” Artık sıra bana gelmişti. Oturduğum yerden kalktım. “Demek istemiyorsun? Öyleyse ne yapacaksan bir kerede yapmaya bak. Çok da uzatma.” Sonra dudaklarının arasından her zaman hazır bekleyen kahkahalardan birini savurdu. “Zaten uzatacak birine benzemiyorsun.”</p>

  <p>Sözlerinin doğruluğunu kabullenmiş gibi gülümseyip yanına oturdum. Çarşafın öteki ucu gerekliydi bana.</p>

  <p>“Hâlâ adımı söylemedim.” Kollarımı çarşafın üstünden beline geçirip, vücudunu hafifçe kaldırarak ellerimi önce sırtına, sonra da omuzlarına kadar çektim. Artık kımıldayamazdı. “Sormuştun. Hatırladın mı?”</p>

  <p>“Ne yapıyorsun?” Vücudunu bir kefen gibi saran çarşaftan kurtulmak için hafifçe çırpındı. “Manyak mısın nesin?”</p>

  <p>Öteki yatağa uzanıp yastığı aldım. Adımı söyler söylemez sorulara geçebilirdim.</p>

  <p>“Adım Ayhan.” Tepkisini ölçmek için bekledim. Şaşırmıştı. “Bu ad sana bir şey hatırlatmıyor mu?” Beni dinlemiyordu. Birden çığlık atmak üzere olduğunu fark ettim. Kapıdaki adam bağırdığını duymamalıydı. Sol elimdeki yastığı suratına bastırıp kulağına eğildim. “Sakın bağırmaya kalkışma. Anladın değil mi? Sakın bağırma.” Kımıldayamıyordu, elleri de tuzağa düşmüştü. Biraz bekleyip yastığı yavaşça suratından kaldırdım. Gözleri saklandığı çukurdan çıkmış, patlayacakmış gibi şişmişti. Dudakları ise titriyordu. “Ayhan’ı hatırlıyor musun?”</p>

  <p>“Ayhan mı? Hangi Ayhan?”</p>

  <p>“Soğukoluk’taki evdeki Ayhan, Fuad Bey’in evindeki. Arkadaşımdı.”</p>

  <p>Sözlerimi bitirmeden yastığa atıldım. Yine bağıracaktı.</p>

  <p>Bu kez çığlığı ikiye bölündü. Nefesimi tutarak bekledim. Eğer kapıdaki adam çığlığı duymuşsa kâtipten aldığım tabancayı kullanmak zorunda kalacaktım. Saatler kadar uzun geçen birkaç saniye bitti. Kapı açılmadı. Çarşafın altında çırpınan vücuda yaslanıp derin bir soluk aldım. Evet, o da korkmuştu. Dirseğimi yastığın üzerinden çektim.</p>

  <p>Yüzü morarmıştı, belki abajurun kızıllığı, belki de gece aldatıyordu gözlerimi. Sormaya başlamadan önce kendine gelinceye kadar bekledim. Nefes alışı düzgünleşince kirpikleri aralandı.</p>

  <p>“Hatırladın değil mi?” Kirpikleri hızla açılıp kapandı. “Peki,” yastığı göstererek devam ettim: “Bana her şeyi anlat. Ama sakın bağırmaya kalkışma. Anladın, değil mi?”</p>

  <p>“Ne anlatacağım?” Gölgeler dudağını daha da büyütmüştü. “Çağırdıkça oraya gittim, sonra da döndüm.”</p>

  <p>“Fuad’ın sana para verdiğini.” Devam etmeden sustum. Bütün bildiğim, belki de bütün gerçek buydu. Ama bir önsezi kulağıma, geçmişte kalan bu ilişkinin ardında başka sırların saklı olduğunu fısıldıyordu. Yeniden yastığa uzandım. “Anlatacak mısın?” Ne oldu ona?”</p>

  <p>“Dur!” Solukları yine sıklaşmıştı. “Benim bir suçum yok. Fuad Bey istedi. Gemiye de o götürdü.”</p>

  <p>Sözlerinin gerisini duyamadım. Kulaklarım korkunç bir gürültüyle uğulduyordu. Artık Zafer’i ve sonu bulduğumu biliyordum.</p>

  <p>Beş dakika sonra ikimiz de yatışmıştık. Lale dört yıl öncesinin olaylarını boğuklaşan sesiyle yeniden yaşıyordu.</p>

  <p>“İlk kez Recai Bey diye biri çıkardı beni. O zamanlar Said yoktu. Soğukoluk’taki o eve gittik. Fuad Bey karşıladı. Yanında sarışın bir adam vardı. O gece orada kaldım. Birkaç hafta sonra bir gece yine Recai Bey gelip beni aldı. Yeniden o büyük eve gittik. Ayhan’ı ilk orada gördüm. Sarhoştu. ‘Adana’dan yeni geldim,’ dedi. Ben gittiğimde içiyordu, içtikçe de bağıra bağıra İstanbul’a gitmek istediğini söylüyordu. Yatağa girmeden önce sızdı. Ondan sonra sık sık istediler beni. Bir gün Fuad Bey beni gündüz çağırdı. Benden çok memnun olduğunu söyledi.” Sesi kısılmıştı. “Oldukça çok para verip, Ayhan’la birlikte kaçmamızı teklif etmemi söyledi. Her akşam birlikte kaçalım demem için sıkı sıkıya tembih etti.”</p>

  <p>“Sen de dediklerini yaptın,” diye araya girdim.</p>

  <p>“Evet.” Sesi iyice sıkılmıştı. “Ama Fuad Bey’in ne istediğini bilmiyordum. Sonra bir sabah Ayhan ansızın kaldığım eve gelip ertesi gece birlikte kaçacağımızı söyledi. Daha önce hiç bana gelmemişti. Elinde bavulu vardı, ‘Sende kalsın,’ dedi. Ertesi gece Fuad Bey’in dayısının gemisinde bekleyecekti beni. Evden çıkmamamı, birilerinin gelip beni alacağını ve gemiye götüreceğini söyledi. Fuad Bey’e telefon edip durumu anlattım. Bana merak etmememi söyledi. Sonra...”</p>

  <p>“Sonra?”</p>

  <p>“Sonra onu bir daha görmedim. Ertesi gün öğleden sonra Fuad Bey yanında biriyle eve geldi. Çok yağmur yağıyordu. Öteki adamı tanımıyordum. Fuad Bey, Ayhan’ın bavulunu vermemi istedi. Verdim. Öteki adam hasta gibiydi. Zorlukla ayakta duruyordu. Bavulu görünce Fuad Bey’e, ‘Haklısın,’ dedi; başka bir şey söylemeden gittiler.”</p>

  <p>“O iki adam, Ayhan’la tanışmadan önce Fuad Bey’in evinde karşılaştığın o adamla, o gün öğleden sonra Fuad Bey’le evine gelen; ikisinin aynı kişi olmadıklarına emin misin?” Evet anlamında başını salladı. “Onları bir daha görmedin mi?” Aynı hareketi tekrarladı. Anlatacakları bu kadardı. Gerisini Fuad’dan öğrenecektim. Ayağa kalkıp çarşaftan kurtulmasını bekledim. Doğrulduğunda elimdeki tabancayı gördü. “Sesini çıkarma!” Tabancayla işaret ettim. “Fermuarımı aç.”</p>

  <p>Eli kasıklarıma uzanırken yüzü bembeyazdı. Sanki başına gelecekleri biliyordu. Çıplak bedenine doğru eğildim.</p>

  <p>Yatakta Ferda yatıyordu.</p>

  <p><br /></p>

  <p class="tarih">Saat: 04:50</p>

  <p>Otelin önünde arabadan indiğimde havada toza benzeyen bir nem vardı; kapıya doğru yürürken önümde parlak bir şal gibi kıvrılıp bükülüyordu. Zafer’i nerede bulabileceğimi biliyordum. Fuad’la yapılacak son konuşma her şeyi ortaya çıkaracaktı. Kapıyı itip lobiye doğru yürüdüm. Belki yarını beklemeden, bu gece, birazdan yola çıkabilirdim. Resepsiyon boştu. Adımlarımı hızlandırdım. Artık tetiği nerede ve ne zaman çekeceğimi biliyordum. İkinci katın sahanlığına gelince koridora döndüm. Gülsüm kapının önündeydi. Onunla konuşmak zorunda kalacaktım.</p>

  <p><br /></p>

  <p>Uzun bir süre, aramıza yığılmış şeffaf bir duvarı andıran dumanın arkasında sessizce bekledik. Yalnızca komodinin üzerindeki spot yanıktı; sigarayı dudaklarıma götürmek için kolumu kaldırdığımda duvarda garip ve iri gölgeler büyüyordu.</p>

  <p>Dakikalar sonra uzaktan, Payas’taki fabrikadan yükselen bir düdük sesi, sessizliği parçaladı. Artık birimiz başlamak zorundaydık. Sigarayı söndürmeye hazırlanırken onu duydum:</p>

  <p>“Beatrice iki saattir uyuyor. Dün gece hiç uyumadı.”</p>

  <p>Anlamsız bir başlangıçtı. Yine de ilgilenmiş gibi kıpırdadım.</p>

  <p>“Ya sen? Rahat mısın?”</p>

  <p>“Ben mi?” Bir an odada bir üçüncü kişi varmış gibi bakışlarını çevresinde dolaştırdı. “Rahatım. Hele beni bulduğunuz o odayı düşünürseniz.” Sonra ara vermeden devam etti. Sanki susmaktan korkuyordu. “Dün bütün gün yataktan çıkmadım. Bugün de öyle sayılır. Beatrice’le konuşuyoruz, radyo dinliyoruz, sonra yine konuşuyoruz. Bugün şarap içtik.”</p>

  <p>“Bana söylemek istediğin nedir?”</p>

  <p>“Beatrice,” diye karşılık verdi hiç duraklamadan. Sanki dakikalardır bu soruyu sormamı bekliyordu. “Onun hakkında konuşmak istedim. Beni neden ona getirdiğinizi biliyorum.” Sustu. Sanki önce ikimizin de söylediklerini düşünmemizi ve konuşmasının sürüp sürmemesine karar vermemizi istiyordu. “Bildiğimi ona da söyledim. Dün durmadan kendini anlattı bana. Şu anda ne yapacağımı bilemiyorum.” Yüzüme bir yanıt bekliyormuş gibi bakıyordu. Üzerinde onu Arsus’taki evden getirdiğim akşamki kıyafeti vardı. “Garip bir önsezi, ama bana zarar vermeyeceğini hissediyordum. İstanbul’a gidelim diyor. O da çalışabilirmiş. Ben? Bilmiyorum, daha önce hiç çalışmadım sayılır. Üstelik Fuad’dan nasıl kurtulabileceğimi de bilmiyorum.”</p>

  <p>“Dediğini yap.”</p>

  <p>“Bilmiyorum,” diye mırıldandı. “Bugün Abraham’a telefon etti. Öğlene burada olacak. Ona engel olmak istedim, ancak...”</p>

  <p>Sigaramı yaktıktan sonra, paketi vermek için ona doğru yürüdüm. Yüzü odanın loşluğunda daha da genişlemiş gibiydi. Dudaklarına sıkıştırdığı sigarayı yaktım. Karanlığı dağıtan alev yüzünü kısa bir süre için aydınlattı. Gözlerinde gizli bir gülümseme vardı.</p>

  <p>“Sizce bir kadının, bir başka...” Geceye uymak istermiş gibi yine sustu. Ama bu sessizliğin uzun sürmeyeceğini biliyordum. Nitekim az sonra hızlı cümlelerle, sanki konuşmasına hiç ara vermemiş gibi devam etti: “Bu olağan mı?”</p>

  <p>“Ondan hoşlanmıyorum,” dedim. “Bana unutmak istediğim soruları hatırlatıyor. Ama ona hayranım. Bir ceset kadar güçsüzken bile kurtulmak için çabalıyor.”</p>

  <p>“Haklısınız,” dedi yavaş ve yumuşak bir sesle.</p>

  <p>“Gideceğinizi ona söylemelisiniz. Çünkü kararını vermişsin.”</p>

  <p>“Nereden çıkardınız bunu?” Sonra giderek alçalan, karanlığa karışan bir sesle karşı koymaktan vazgeçtiğini itiraf etti: “Hiç kimse beni onun gibi istemedi.” Sözleri bir fısıltıyı andıran boğuk sözcüklerle sona erdi: “İnanın hiç kimse... Bir erkek bile...”</p>

  <p>Sonra söyleyeceklerini bitirdiğini haber veren bir hareketle ayağa kalkarak elindeki sigarayı söndürdü ve kapıya doğru yürüdü. İçimdeki tedirginlik artık çözülebilirdi. Kapının açıldığını duydum. Başımı kaldırdım, çıkmak üzereydi.</p>

  <p>“Nalan’ın kim olduğunu sormak istiyordum.” Yanında neden kendimi suçlu hissettiğimi şimdi biliyordum. Nalan! “Ama artık önemi kalmadı. Ayhan... Pardon, onun adı Zafer’di, değil mi? Zafer sarhoş olup ağlamaya başladığında bana hep Nalan derdi. Son bir haber daha. Hastaneye telefon ettim. Coşkun komadan çıkmış. Ailesine de yazdım.”</p>

  <p>Sonra çıkıp gitti. Oysa ona Nalan’ı, Zafer’in eski sevgilisini anlatmak istiyordum.</p>

  <p>Bir süre kendimle kaldım. Sıra Fuad’daydı. Yatmadan önce onu nasıl bulabileceğimi düşünmeliydim.</p>

  <p><br /></p>

  <p class="tarih">Saat: 20:10</p>

  <p>Otelden çıkar çıkmaz garip bir duyguyla sarsıldım. Gece sanki güçlü bir yumrukla ezilmişti ve kent, bedeninden yeni koparılıp alınmış bir yürek gibi titriyordu. Bu, serüvenin biteceği ya da bitirileceği bir geceydi. Adımlarımı açarak yürüdüm. Saat sekiz buçukta Fuad’ın yanında olmalıydım. Rengi çini mavisine dönmüş deniz sağ tarafta sonsuzluğa akan bir nehir gibi uzanıyordu. İçimde, yardımını isteyebileceğim bir tek duygu bile kıpırdamıyordu: İnanç, sabır, bir felaket önsezisi; hayır, hiçbir şey yoktu; yapayalnızdım. Geceyle birlikte bu kovalamacanın biteceğini düşünmek, bir kez daha böylesine bir geceye katlanmak zorunda olmayacağımı hatırlamak, gerçeklerden koparıyordu beni. Telefonla konuştuğumuz gibi olacaktı her şey. Soracaktım ve Fuad anlatacaktı. “Anlatacağım,” demişti, soracağım soruları duymadan. Lale’yi bulduğumu öğrenmiş olmalıydı.</p>

  <p>Sekiz buçuktan önce Hasan Bey’in bürosundaydım. Sokak ıssızdı. Oysa çarşıya dönen köşenin ötesinde, seslerden, şarkılardan, araba gürültülerinden oluşan bir homurtu yükseliyordu. Asmanın yanında durup dış kapıyı çaldım. Hava hâlâ serinlememişti. Az sonra kapı gürültüsüzce aralandı. Kanadın arkasındakine bakmadan loş ışıklı aralığı geçip ikinci kapıya vardım.</p>

  <p>O uzun boylu dev, içteki odada bekliyordu beni. Onunla karşılaşacağımı bildiğim halde yine de ürperdim. Üzerime kan damlayacakmış gibi geri çekildim. İri gözleri, sınırları belirsiz bir kan damlasına dönüşmüştü.</p>

  <p>“Fuad Bey bekliyor.”</p>

  <p>Sesini ilk kez duyuyordum. Ne buraya geldiğim gün, ne peşimdeyken, ne Gülsüm’ü zorla alıp götürdükleri gece yumruk savurduğunda konuşmuştu. Sesi, iriliğiyle bağdaşmayacak kadar inceydi.</p>

  <p>“Fuad Bey seni içeride bekliyor,” diye tekrarladı.</p>

  <p>Birlikte Hasan Bey’in bürosuna yürüdük. İçerisi o günkü kadar ışıklı değildi.</p>

  <p>“Hoş geldiniz.” Fuad’dı. Karşılık vermeme kalmadan kısa bir emir, arkamdaki devi dışarıya çıkarttı. “Onu yanıma aldığım için kusura bakmayın. Yalnızca bir önlem.” Yine gülümseyecek miydi? O deve aldırmıyordum. Omzumu salladım, aldırmadığımı anlatmak için. Gözlerim kısa bir an için Ayşa’ya çevrildi. Vinçler!.. Büyük bir gemi olduğunu unutmuştum. “Otursanıza.”</p>

  <p>İşaret ettiği koltuğa oturdum. Yüzü yine karanlıktı, karşıdaki akvaryumdan yansıyan ışıklar çenesinde beyaz çizgiler oluşturmuştu. Ani bir davranışla Hasan Bey’in koltuğuna oturup arkaya doğru yaslandı. İşte o anda, o küçük zaman parçası içinde onu gördüm. Hayatı, düşünceleri, öfkesi, kini, zaafları, hepsi, o davranışıyla açıklanmış, anlam kazanmıştı. Amacı o koltuk, dayısından sonra oturacağı o koltuktu. Hesaplarını, kavgalarını hep o koltuğa sahip olmak için yapmıştı. Ama koltuğa yönelen hırsı, duyarlılığını, o ince Arap bilgeliğini yok etmişti. Güçlülük ona istediği doyumu veren bir aşırılıktı. Acıma ve duygusallık, bedenini, beynini kuşatan bu tutkunun tuzağına düşmüş, içine sızamamıştı.</p>

  <p>“Sizi hâlâ anlamış değilim.” Sözler şaşkınlığını açıklamaktan çok gizlemeye çalıştığı bir hayranlığı ele veriyordu. “Her seferinde beni yanılttınız. Burada kalmanızın, Zafer’i...” Durup şaşkınlığımı seyrettikten sonra yüzünü geniş bir dikdörtgene çeviren bir ifadeyle gülümsedi. “Adınızın Ayhan olduğunu bize yemeğe geldiğiniz akşamdan beri biliyorum. Zafer, Ayhan adını bir arkadaşından çaldığını söylemişti.” Koltuğu doğrultup dirseklerini masaya yasladı. “Gördünüz mü, ne anlattığımı unuttum?”</p>

  <p>“Sizi yanılttığımdan söz ediyordunuz.”</p>

  <p>“Evet,” diyerek söze yeniden başladı: “Önceleri gerçekten Zafer’i aradığınızı sanıyordum. Ama onu bulmayı hiç düşünmediniz bence. Siz ondan nefret ediyorsunuz. Kendinize kabul ettirmek istediğiniz bir şey var ve Zafer bu amaçla kullandığınız bir araç bence. Kesinlikle dostunuz değil.” Tepkimi ölçmek için kısa bir süre sözlerine ara verdi. Sessiz kalıp saatime baktım, dokuza yirmi vardı. “Evvelki geceden sonra gideceğinizi düşündüm. Ama beni bir kez daha şaşırttınız.” Sigara çıkarıp ikram etmeden yaktıktan sonra şaşkınlığını açıkladı: “O kadını, Lale’yi nasıl buldunuz? Biliyor musunuz? Bu kadar yıl geçtikten sonra onu ben bile unutmuştum.” Gerçekten merak ediyordu. Beyaz dumanın ardındaki koyu ve karanlık gözleri sorularla irileşmişti. “Sizi takip ettiriyordum, o gece, o berbat kadını beklediğinizi sanmışlar. Lale’yle gittiğinizi haber verdiklerinde inanın çok şaşırdım. Nasıl buldunuz? Yoksa Gülsüm biliyor muydu?” Bu kez başımı salladım. “Öyleyse?”</p>

  <p>“İlginç bir rastlantı,” dedim cebimden sigara çıkarırken. “Anlatsam inanmazsınız. Bazı şeyleri birbirine bağladım, o kadar.”</p>

  <p>“Dün akşam sizden sonra Lale’yi bana getirdiler. Ödü kopmuştu. Karmakarışık şeyler anlattı.” Sigarayı dudaklarımın ucuna iliştirip yaktım. Otelden çıkalı yarım saati geçmişti. “O zaman olanları size anlatmamın şart olduğunu düşündüm. Belki bir kısmını bildiğiniz gerçeği öğrenirseniz gidersiniz.” Kaşlarını kaldırmış yanıt bekliyordu. Sokaktan gelen araba gürültüsüyle birlikte başımı salladım. “Demek gideceksiniz?”</p>

  <p>“Evet,” dedim yavaşça. Sonra ne zaman diye sormasına gerek kalmadan. “Belki sabaha,” diyerek cümlemi bitirdim.</p>

  <p>“Sabaha!” Suratında sevinmiş gibi bir ifade yoktu. Aksine, sanki üzülmüştü. Kısa bir aradan sonra, “Demek sabaha,” diye tekrarladı sözlerimi. “Öyleyse anlatmaya hemen başlamalıyım.”</p>

  <p>Ama hemen başlamadı. Önce dayısının süslü koltuğunda arkaya yaslandı. Sonra gözlerini, iki deliğe benzeyen o koyu boşlukları, ellerine çevirdi. Onu duyduğumda sokak yine sakinleşmişti.</p>

  <p>“Telefonda söz verdiğim gibi anlatacağım. Biliyor musunuz, Lale’yi bulmuş olmanıza rağmen hâlâ bana muhtaçsınız. Şu anda Zafer’in Lale’yle kaçmak üzere Ayşa’ya bindiğini biliyorsunuz, o kadar. O noktadan sonuca kadar uzanan olayları en az üç türlü anlatabilirim size.” Kısa bir süre bekledikten sonra gözlerini ellerinden kaldırdı. “Sözün kısası, gerçek, karşınızda duran ve küçümsediğiniz birinin size anlatacakları olacak. Anlatacaklarımı gerçek diye kabullenecek misiniz?”</p>

  <p>Sesi sert ya da sinirli değildi. Ama devam etmesinin benden beklediği karşılığa bağlı olduğunu biliyordum. Başımı salladım. Artık beni teslim olmuş sayabilirdi. Saate baktım, dokuza gelmek üzereydi.</p>

  <p>“Öyleyse anlaştık.”</p>

  <p>“Anlaştık,” dedim başımı kaldırmadan. “Sizin gerçeğinize razıyım.”</p>

  <p>“Önce Zafer’e düşman olmadığımı bilmenizi isterim. Ne önceki akşamki sözlerim, ne de anlatacaklarım sizi yanıltsın. Evet, zaman zaman ona kızdım ve öfkelendim; ama nefret? Hayır, hiçbir zaman. Sizin için de aynı şeyleri söylemek isterim. Sizden ürktüm, korktum. Sizden kurtulmayı bile düşündüm. Ama asla nefret etmedim.” Beklemeden ekledi: “Siz ender bulunan bir rakiptiniz. Sizin için yenik düşmek ya da yenmek önemli değildi. Her seferinde ve durumda benimle boy ölçüşmekten çekin...”</p>

  <p>Konuşmasını dakikalardır beklediğim ses böldü. Telefon bıçak gibi aramıza girdiğinde, kendini cümlelerin büyüsüne kaptırmış gidiyordu. Kulaklığı kaldırıp şaşırmasını bekledim.</p>

  <p>“Size.”</p>

  <p>Sigarayı söndürerek uzattığı kulaklığı aldım. Gül, düşündüğüm gibi dayanamamıştı.</p>

  <p>“Alo. Ben Gül.”</p>

  <p>“Seni dinliyorum,” dedim, Fuad’a bakarak.</p>

  <p>“Otele telefon ettim. O oğlana beni bu numaradan arasın demişsin. Seninle konuşacağım.”</p>

  <p>“Şimdi olmaz,” deyip sözünü keserek şirketin adını verdim. “Bir ya da iki saate kadar otelde olurum.”</p>

  <p>“Bana bak, beni atlatma. Bahar, senin için dün gece Lale’yi çıkardı diye söyleniyor sağda solda.”</p>

  <p>“Otele gel,” dedim.</p>

  <p>Kulaklığı yerine koyması için uzattığımda bu kez yüzünde bir tik kımıldıyordu.</p>

  <p>“Bana güvenmediniz. Telefonda garanti verdiğim halde bana inanmadınız.”</p>

  <p>“Sizinki gibi bir önlem,” dedim, gülümsemeye çalışarak, “Büyütmeyin.”</p>

  <p>Korkunç bir kahkaha kopardı. Çoktandır gülüşünü unutmuştum. Boğuk sesi karanlık bir örtü gibi üzerime yayılırken ürperdim.</p>

  <p>Sustuğunda ayaktaydı.</p>

  <p>“Konyak sevdiğinizi biliyorum.” Masanın arkasında duran ceviz kitaplığa yürüdü. Geri döndüğünde elinde bir şişe Fransız konyağı vardı. “Courvoisier’den daha iyidir, bardaklar burada.”</p>

  <p>Az sonra konyağın o dayanılmaz tadı damağımdaki milyonlarca karıncanın ayaklandırdığı ürpermeyi kovmuş, dilimi kadife bir kumaş parçasına dönüştürmüştü. Artık o anlatmaya, ben de dinlemeye hazırdım.</p>

  <p>“Size Zafer’le nasıl tanıştığımızı, Selim’in onu hangi niyetle bize getirdiğini anlatmıştım. İlk günlerde her şey Selim’in istediği gibi gitti. Zafer’den korkmuştuk ve Selim elindeki silahı kullanmaktan hiç çekinmeyeceğine inandırmıştı bizi. Önce ikisi de Zeynep’e yanaştılar. Dayım öfkesinden kuduracaktı. Sonra bir gün...” Gözlerini hatırlamak istediği şeyi orada bulacakmış gibi tavana kaldırıp konyaktan birkaç yudum aldı. “Temmuzun son günleriydi. Ayşa’nın İngiltere’ye ilk seferine çıktığı günün gecesinde, büroda sarışın bir adamı beni beklerken buldum.”</p>

  <p>Yine o sarışın adam. Gülsüm’ün, Lale’nin sözünü ettiği esrarengiz kişi. Gözlerini indirince bakışlarımız karşılaştı. Susmuştu. Meraklanmamı beklediğini biliyordum. Tepkimi saklamaya çalışarak konyakla dolu bardağı boğazıma diktim. Az sonra bir kibrit hışırtısı sessizliği böldü.</p>

  <p>“Adı Metin’di. Onu tanıyor musunuz?” Başımı kaldırdım. “Demek tanımıyorsunuz. Neyse, adının Metin olduğunu söyleyen o adam sözü hiç uzatmadı. Zafer’in bizim yanımızda kaldığını bildiklerini söyledi. İnkar etmeye kalkışmadım. Zafer’i başından beri izlediklerini, Zafer’in önce Antakya’da, sonra da bir süre Kör Abdul’un evinde gizlendiğini, sanki ben bilmiyormuşum gibi anlattı. Konuşurken gülümsüyordu. Şaşırmıştım. Daha doğrusu korkmuştum. Zafer’le Selim’in arandığını bilmediğimizi söyledim. Yanıt yerine gülmeye devam etti. Sonra birden Zafer’le birkaç gün önce Adana’da buluştuklarını, Zafer’in ona bizden söz ettiğini söyledi. Her şeyden haberliydi. Çok korktuğumu itiraf etmeliyim. Ama Zafer’le buluşmasını açıklayamıyordum. Metin, daha sonra merakımı giderdi. Ziyaretinden hiç kimseye söz etmeyecektim. Zafer’in onun gerçek kimliğini bilmediğini hatırlattı bana.” Birden sustu. Başımı kaldırınca göz göze geldik. Bu kez bardağa eğilmeme fırsat vermeden sordu: “O adamı tanımadığınızdan emin misiniz?” Yine başımı salladım. “Pekâlâ. Konuşmasının sonunda zaman zaman beni arayacaklarını, onlara Zafer’in neler yaptığını anlatmamı isteyeceklerini söyledi. Bir şey olursa verdiği numarayı arayacaktım. Birlikte Soğukoluk’taki eve çıktık. Recai Bey de oradaydı, yanında bir kadın vardı.”</p>

  <p>“Lale Ozan.”</p>

  <p>Sözlerini kesmeme ondan çok ben şaşırmıştım. Fuad yanıt vermeden ayağa kalktı. Konyağını bitirmişti. Sıkıntılı adımlarla yürümeye koyuldu.</p>

  <p>“Doğrusu Zafer’i neden yakalamadıklarını o gece anlayamamıştım.”</p>

  <p>“Belki tek başına Zafer’le yetinmek istemediler,” dedim.</p>

  <p>“Biliyorsunuz.” Ona döndüm. Gözleri yine dipsiz iki kuyuya dönüşmüştü. “Bana neden anlattırıyorsunuz?”</p>

  <p>“Bir varsayımdı benimki.” Sonra izin istemeden bardağı ikinci kere doldurdum. “Ustaca davranmışlar.” Ötekilerin de kim olduklarını tahmin edebiliyordum. “Devam edin.”</p>

  <p>Sigaramı yaktım. Artık bilmecenin parçalarını yan yana getirip yılların altında saklı duran resmi görebilecektim.</p>

  <p>“Aslında başkalarının peşinde olduklarını birkaç gün sonra öğrendim. Bu sefer Adana’ya çağrıldım. Bir binada sorguya çektiler beni. Tanınmış bir aileye mensup olduğum için beni tutuklamayacaklardı. Ama onlara yardım etmeliydim. Zafer’in arkadaşları kimdi? Bazı fotoğraflar gösterdiler: Fotoğraftaki kişileri hiç görmüş müydüm? Zafer İskenderun’a geldikten sonra bir yere gitmiş ya da arkadaşlarından söz etmiş miydi? Bütün bu sorulara hayır ve bilmiyorum, diye yanıt verdim. Eve geri döndüğümde olanları dayıma anlattım. O da benim kadar korkmuştu, ama yine de Zafer ve Selim’e haber vermek istedi. Onu zor ikna ettim. Misafire ihanet etmiş sayılmayacağımızı anlatmaya çalıştım.” Soluk almak için bir an durakladı. Yeniden konuşmaya başladığında, akvuryumun önündeydi ve yüzündeki yana yatmış o gülümseme doğrulmuştu. “Misafire ihanet etmemek bizim töremizdir. Bu töremizi korumak istiyorduk.”</p>

  <p>“Ama Zafer’i uyarmadınız.”</p>

  <p>“Evet.” Yeniden gülümsemeye çalışıyordu. “İkisine de haber vermedik. Ama sabırlı olursanız onlara ihanet etmediğimizi göreceksiniz.” Sözlerine bir kez daha ara verip sinirli ve kesik hareketlerle yeşil suları karıştıran süslü balıkların önünden masaya yürüdü. O da ikinci kadehi dolduracaktı. “Doğrusunu söylemek gerekirse bir süre Selim’den bu olay vasıtasıyla kurtulabileceğimi düşünmedim değil. Ama dayım hep karşı çıktı. Neyse, Zafer’i anlatıyordum. O sırada Gülsüm’leydi. İçiyor ve onunla yatıyordu. Gülsüm, ağustosun ortasında bir gün bana gelip Zafer’le birlikte İstanbul’a gideceklerini söyledi. Meydan okuyordu. Vakit kaybetmeden hemen Zafer’i buldum. Hastaydı, midesi berbattı. Zaten bir müddettir sürekli midesi ağrıyordu. Ertesi gün Gülsüm’le beraber gideceklerini doğruladı. O akşamüstü Adana’ya hareket ettiler. Hemen telefonla durumu Metin’e haber verdim.”</p>

  <p>“Ve Metin, Zafer’i bulup onu İstanbul’a gitmekten vazgeçirdi,” dedim, Gülsüm’ün anlattıklarını hatırlayarak.</p>

  <p>“Evet. Söylediğiniz gibi oldu. Zafer ertesi gün geri döndü. Evden telefon edip geldiğini haber verdiler. Gittiğimde sarhoştu. Selim’le de kavga etmişlerdi.” Birazdan yüzünü kızartacak o gülümseme yeniden dudaklarına yerleşiyordu. “Selim ağlıyor ve onu bırakıp gittiği için Zafer’e kızıyordu. Zafer’i aldım, Soğukoluk’taki eve çıktık ve Recai Bey’e telefon edip o kadını, Lale Ozan’ı getirmesini söyledim. Lale’yi o vesileyle tanıdı.” Sözlerini bitirir bitirmez bakışlarını kaldırdı. “Üç hafta sonra Metin tekrar çıkageldi. Bürodan beni aradı. Dışarıda buluştuk. Bana Adana’da sordukları soruları sordu yeniden.” Konuşmaya başlamadan önce, karşısındakine Arap olduğunu hatırlatan bir susuzlukla konyağını bitirdi. “Metin o günün gecesinde Zafer’le saatler süren bir konuşma yaptı. Ertesi gün Adana’ya dönmeden tekrar buluştuk. Bana Zafer’i gözden kaçırmamamı tembihledi. Öğlene doğru Soğukoluk’a çıktım. Zafer’i uyuyor bulmaktan korkuyordum, ama ayaktaydı; üstelik ayıktı. Hiç yatmadığı anlaşılıyordu. Bana çok yorulduğunu, kaçıp gitmeyi düşündüğünü söyledi. Akşam yine sarhoş olmuştu ve bu kez Lale kaçmaktan söz ediyordu.”</p>

  <p>“Kaçma konusunda Lale onu kışkırtmış olamaz mı?” Yanıt vermesine fırsat vermeden devam ettim: “Ya da Lale’ye öyle davranması için siz tembih etmiş olamaz mısınız?”</p>

  <p>“Lale böyle mi anlattı?” Kendini savunmaktan vazgeçmiş gibi sesini alçaltmıştı: “Belki de dediğiniz gibi oldu, ama Zafer kaçmak istiyordu. Önemli olan da buydu. Ben bu zaafını deştim.” Masaya yürüdü. İkimizin de konyağa ihtiyacı vardı. “İki hafta sonra olaylar hızlandı. Artık Lale’yle kaçma fikrine kendini iyice alıştırmıştı. Ama Metin’den çekiniyordu. Lale, geceleri Ali diye birini sayıkladığını söyledi. Sonra ekimin ortasına doğru bir gün bana Antakya’ya gitmemizi teklif etti. Soru sormadan kabul ettim. Benim arabayı aldık. Benimle olunca kimsenin onu durdurmayacağını söyledi. Antakya’da kenar mahallelerden birinde bir öğretmeni aradık. Ben arabadan indim, o ikisi bir süre arabada yalnız konuştular.”</p>

  <p>Birden iki hafta önce, Harbiye’de Ahmet’in kardeşi İriburun’un söylediklerini hatırladım: “Evin önünde mavi bir Amerikan arabasının içinde ağabeyimle konuşurken gördüm onu.” Artık hikâyenin sonunu tahmin edebiliyordum.</p>

  <p>“Geri dönerken Metin’den söz etti. İşinin Ankara’yla kendisi arasında haber taşımaktan ibaret olduğunu söyledi. Olanların farkında değildi. Metin’in Ali diye birinden haber getirdiğini sanıyordu. Eve geri döndüğümüzde Metin’i aradım. Ertesi gün Adana’da buluştuk. Bana Zafer’in neden Antakya’ya gittiğini anlatmasını istedim. Anlattıklarından, Zafer’i pek önemsemediklerini, hatta tutuklamaya bile değer bulmadıklarını öğrendim. Zafer bir yemdi. O gece İskenderun’a dönünce ben de kendi planımı yaptım. İş, buluşmanın hangi gün olacağını öğrenmekti. O meseleyi de Lale halletti.”</p>

  <p>Gözleri iyice iriydi artık. Konuşmanın sonuna geldiğimizi biliyordum. O yeniden başlamadan, ben de dinlemeye hazırlanmadan önce kadehlerimizi boşalttık. Sokaktan odaya sızan gürültüler dinince konuşmasını bıraktığı yerden sürdürdü:</p>

  <p>“Önce Ayşa’nın hareket tarihini iki gün ertelettim. Sonra Zafer’e, Lale’yle kaçmasını teklif ettim. Ona Ayşa’nın Afrika seferine çıkacağını, istedikleri yere gidebileceklerini, ikisine de pasaport bulabileceğimi söyledim. Önce birkaç gün beklememi istedi. Ama Ayşa’nın kalkışını öne sürerek, kaçacaksa hemen harekete geçmesi gerektiğini söyledim. Müthiş bir kararsızlığın içine yuvarlanmıştı. Ama razı olacağını biliyordum. Nitekim Lale mukavemetini çok kısa bir müddet zarfında kırdı. Ekimin 24’ünde evden ayrıldık. Lale’ye uğrayıp bavulunu verdikten sonra, onu limandaki depoya bıraktım. Ayrılırken gece yarısına doğru bir başka motorla bir denizci gibi gemiye bineceğini, Lale’nin onu gemide bekleyeceğini söyledim. Büroya geri döndüğümde Metin beni bekliyordu. Durumu anlattım. Aldırmadı bile. Ayrıldık. Metin Samandağ’a gitti. Ertesi gece dediği saatte de geldi. Her şey sona ermişti.”</p>

  <p>“Ya Zafer? Motor onu Ayşa’ya götürdü mü?”</p>

  <p>“Ayşa’ya, hareketinden yarım saat sonra, Arsus açıklarında bindik. Hiçbir şeyden şüphelenmemişti. Sadece neden limanda binmediğimizi sordu. Sonra koşarak kamaraya gitti.”</p>

  <p>“Ama Lale yoktu,” diyerek sözünü kestim. “Kamara boştu.”</p>

  <p>“Hayır,” hiç duraklamadan devam etti: “Kamarada Selim onu bekliyordu.”</p>

  <p>Sözlerinin ardından kulaklarımda güçlü bir bomba patladı. Sesler dağılıp ortalık sakinleştiğinde, vücudum kesik titremelerle sarsılıyordu. Gerçek, sivri bir bıçak gibi böbreklerime batmıştı. Zafer sağdı. Vücudumu kıvıran krampı doğrulttuğumda, Fuad’ı vuruşunun etkisini ölçmek ister gibi beni beklerken buldum.</p>

  <p>“Onu aldattın. Neden?”</p>

  <p>Yanıt beklemeden önce birer kadeh daha içmemiz gerektiğini düşünmüştü. Konyağı eski bir dost gibi aldım. O durgun ve sabırlıydı. Nitekim sesi de artık sinirli değildi.</p>

  <p>“Birkaç neden var. Birincisi, ailemizin kadınlarını yabancılardan kurtarmak isteyişim. Gülsüm ile Zeynep.”</p>

  <p>“Yabancılardan mı?” Kadehi masaya bıraktım. “Selim aileden biri değil mi?”</p>

  <p>“Hayır!” Bağırmıştı. “Onun bizden olduğuna hiç inanmadık.” Soracağımı anlamış gibi sözlerini açıklayarak sürdürdü: “Hasan Dayım ve ben... Biliyor musunuz ki Sadat Dayım ölmeden az önce Selim’in annesine onu boşayacağını, Selim’i reddedeceğini söylemişti? İşte bu yüzden öldürüldü. Onu Kör Abdul öldürdü, çünkü oğlunu korumak istiyordu. Selim’in gerçek babası Kör Abdul’dur.”</p>

  <p>Sustuğunda deliye benziyordu. Sanki gözlerindeki karanlık aralanmış, bakışları kanla ıslanmıştı.</p>

  <p>“Budalaca bir varsayım,” dedim kadehi alırken. “Olsa olsa sakat bir kafanın uydurduğu bir kuruntu.”</p>

  <p>“Yanılıyorsunuz.” Yerinden kalkıp şişeyi çıkardığı dolaba doğru yürüdü. “Selim’in fotoğrafını göstereceğim size.” Az sonra geri dönmüştü. “İşte. Bakın. Kör Abdul’la arasındaki benzerliği inkâr edebilir misiniz? Yüzü, saçlarının kıvırcıklığı, esmerliği.”</p>

  <p>Gerçekten de önümde kurutulmuş gibi duran fotoğraftaki yüz Kör Abdul’a şaşılacak kadar benziyordu. Gözler ve burnunun hatları birbirinin eşiydi. Yine de dikkatli bir göz Selim’in bakışlarının daha ince ve yumuşak olduğunu görebilirdi.</p>

  <p>“Tek neden, ailenin kadınlarını korumak mıydı?”</p>

  <p>“Hayır.”</p>

  <p>Yanıt beklediğimden de sertti. Ben ona bakarken, o konuşmaya başlamadan önce oturması gerekiyormuş gibi hızlı adımlarla dayısının koltuğuna doğru yürüyordu. Oturduğunda gerçek nedeni açıklayacağını biliyordum.</p>

  <p>“Hadise Selim’in şirketteki hisseleri satmak istemesiyle başladı. Ona Zeynep’i bırakmasını söylediğim gece verdi haberi. Bu odadaydık, bu koltukta o oturuyordu. Dayım Beyrut’daydı. Beni içerideki odadan çağırtmıştı. Haksızlıktı.” Sesi o günkü gibi can çekişiyordu. “Kımıldayamadım bile. Sadece ‘Kime?’ diye sorabildiğimi hatırlıyorum. Yanıt haberden de korkunçtu: ‘Belki Kör Abdul’a,’ derken gülmüyordu. Arapça bir küfür savurdum.” Sesini yükselterek aklına gelen soru için kısa bir süre durakladı. “Arapça bilmediğini söylememiş miydim?” Başımı salladım. “Bilmezdi, ama küfrettiğimi hemen anladı.” Bir an gerisini anlatmayacağını düşündüm. “Haksızlıktı,” diye devam etti: “1938’den önce olsaydı, dayımdan sonra ailenin en büyüğü ben olduğum için şirkette benim de payım olacaktı. Ama Cumhuriyet’in miras hukuku, beni, bu şirketi herkesten çok düşünen beni bir yabancı yaptı. Evet, 1938’den önce annem kız evlat olduğu için, 1938’den sonra Medeni Kanun yüzünden dışarıda kaldım. Haksızlıktı bu.” Yine kısa bir süre için durdu. Sanki sesini yükselttikçe haklılığını kanıtlayacakmış gibi bağırıyordu. Garip bir içgüdüyle düşüncelerini onaylıyormuşçasına başımı salladım. “Bana, ‘Sen sadece bir memursun burada,” dedi. İşte böyle başladı. Ben de, Selim’i Zafer’in odasında ağlarken görünce, ilk defa, gerektiğinde onun yaptığı gibi, bizim de Zafer’i ona karşı kullanabileceğimizi düşündüm. Önce Zafer’i ona karşı kışkırtmaya çalıştım, ama Zafer aldırmadı. İçmekten, sarhoş olmaktan başka bir şey düşünmüyordu. Metin ortaya çıktıktan ve Zafer ilk defa Lale’yle kaçmak istediğini söyledikten sonra ikisinden de kurtulmanın çaresini bulduğumu fark ettim. Selim, Zafer’den ayrılmıyordu, Zafer de Lale’den. Öyleyse, Lale’yi kullanıp Zafer’den, Zafer’i kullanıp Selim’den kurtulabilirdim.”</p>

  <p>Bu kez duraklamasına, düşüncelerini onaylayıp onaylamadığı mı anlamak için yüzüme bakmasına kalmadan sözünü kestim:</p>

  <p>“İğrenç bir düşünce.”</p>

  <p>“İğrenç mi? Hayır, sadece onun silahını kullanarak mukabele ettim. 24 Ekim günü Zafer’i limandaki depoya bıraktıktan sonra gidip Selim’i buldum. Ona o akşam Zafer’in bir kadınla kaçacağını söyledim. Ödü koptu. Bana inanmadı. Ama yarım saat sonra yağmur fırtınası altında Lale’nin evine gittik. Lale, Zafer’in bavulunu getirdiğinde, yüzü görülmeye değerdi. Büroya dönerken ağlamaklıydı. Fırsatı kaçırmadım. Ona yardım edebileceğimi söyledim.”</p>

  <p>“Zafer o gemiyle gitti mi?”</p>

  <p>Gözlerini kısarak yüzüme bakakaldı. Bu kez gözlerimi yere indirmedim. Konyağını bitirir bitirmez soruma yanıt verdi:</p>

  <p>“Kamarada Selim’i görünce bağırmaya başladı. Oynadığım oyunu anlamıştı. Bana Selim’den iğrendiğini, yüzünü görmek istemediğini haykırarak. Ona haberleri dinlemesini söyledim. Önce aldırmadı, ama radyoyu açtı. Neler olduğunu anlamıştı. Spiker, Samandağ’da olanlardan söz etmeye başladığında yüzü sapsarıydı. Ona karaya çıkamayacağını anlattım. Üstelik arkadaşlarına istemeden de olsa ihanet etmişti.”</p>

  <p>“Ve gitti.”</p>

  <p>“Evet. Pasaport ve paraları alıp gitti. 25 Ekim 1971’de.”</p>

  <p>Birden o mahzeni hatırladım. Ben nerede olduğunu söylememek için bir aptal gibi direnirken, o, Ayşa ile kaçıyordu.</p>

  <p>“Size Daar Üs Selâm’dan yolladığı bir mektupla, gitmeden önce Nalan diye bir kadına yazdığı ve benden postalamamı istediği mektubu vereceğim.” Yerinden kalkmadan elini uzattı. Mektupları daha önceden hazırlamıştı. “Bunlar eğer kaldıysa, son şüphelerinizi dağıtmak için.”</p>

  <p>“Daar Üs Selâm, Zafer ve Selim?” Başımı önümden kaldırarak ona baktım. O soruyu soracaktım:</p>

  <p>“Zafer’le Selim’in ilişkisi?” Şaşırmıştı. Birden bu soruyu sormaya cesaret edemeyeceğimi düşündüğünü hissettim. Gözlerine aldırmadan cümlemi tamamladım: “Birtakım imalarla, gülümsemelerle neyi kastediyorsunuz?”</p>

  <p>Yüzümdeki bütün kaslar hareketsizdi. Konuşmaya başlamadan önce mektupları masanın üstüne koyup parmaklarımın dibine doğru itti. Ateşe dokunacakmışım gibi irkildim.</p>

  <p>“İlişkilerinin sanıldığı gibi olmadığını söylemeliyim. İlişkileri... Hani bazı balıklar birbirine muhtaç olarak yaşamaya mahkûmdurlar ya, işte bence öyle bir beraberlikti. Selim, bana bütün hayatı boyunca hiç ara vermeden etrafına hendek kazıp sonra da imdat diye bağıran birini hatırlatmıştı.” Elimi mektuplardan uzaklaştırdım. Ama o iki zarf dikkatimi toplamama, Fuad’ın belki de günlerdir ilk kez açıkyüreklilikle söylediklerini izlememe engel oluyordu. “Öyle garip, öyle içine kapanık biriydi ki, hayatla ilişki kurma durumunda kaldığı zamanlarda ona maddi şeylerle teması öğretecek, insanları ve olayları yorumlayacak birine ihtiyacı vardı. Selim hiçbir şey ya da kişiyle bir başkasının yardımı olmaksızın rabıta kuramazdı. Kısacası, yaşamayı bilmezdi. Sinirleri, insiyakları gelişmemiş bir çocuğu andırırdı. Tek hücreli dev bir varlık düşünün. İşte bu nedenle Zafer’i buldu. Üstelik korkuyordu. Evet, inanın çok garipti. Belki de bir Fransız olduğu için.” Gözleri, keşfettiği düşünceyle parlamıştı. “Zafer de, hatta siz de, ona benziyorsunuz; sanki sizler de Türk değil, Fransız...”</p>

  <p>Fransızsınız derken dudaklarına inen küçümsemeye sinirlenmiştim:</p>

  <p>“Unutmayın, siz de Arap kökenlisiniz.”</p>

  <p>“Söylemek istediğim o değildi. Selim, Zafer ve siz. Üçünüz de bir Fransız kadar Batılı...” Sonra düşüncelerini daha ileriye götürecekmiş gibi ekledi: “Hatta Hıristiyansınız. Oysa ben sizden değilim. Müslüman ve Doğuluyum. Eğer meseleye bir zaviyeden bakarsanız, yani bir Türkün Batılı olmadığını ve Müslüman olduğunu hatırlarsanız, ben bir Türke sizden daha ziyade yakınım.”</p>

  <p>Birden gülmeye başlamaktan korktum. Türkçe sözcükleri seçmekte zorluk çeken biri bana Türk olmadığımı anlatmaya çalışıyordu. Ama yine de ince bir sızı gibi göğsümde titreyen bir sinir, haklı olduğunu, bütün hayatım boyunca çözemediğim düğümlerden birisinden söz ettiğini ele veriyordu.</p>

  <p>Saniyeler, belki de dakikalar sonra Fuad yerinden kalkacakmış gibi kımıldayınca doğruldum. Ama yanılmıştım. Daha bitmemişti:</p>

  <p>“Zeynep, evet o da bir Müslüman ve Doğuludur, ama mücerrettir de. Yani sizin deyiminizle somutu kavrayamıyor. Zafer ve Selim ise ikisi de Batılı bir Hıristiyan gibi düşündükleri için soyutturlar. Belki de soyut olduğunuz için Batılıya benziyorsunuz.” Bu kere sözlerine beni de katmıştı. “Oysa hem Batı, hem de hayat son derece somuttur. Ne garip bir tenakuz, değil mi?”</p>

  <p>Yine meydan okuyordu. Şimdi üç kişiyi savunma sorumluluğu bana düşmüştü. Gözlerimi kaldırdım. Onu en zayıf yerinden bıçaklamalıydım.</p>

  <p>“Bizim gibiler için hayat sadeleştirilmiştir. Hepsi birkaç düşünce ve duygu: Cesaret, özgürlük, kavga ve ölüm. Sizin olan gündelik hayat bu kavramların çevresine örülen ayrıntılardır. Biz...” Öteki ikisinin sorumluluğundan vazgeçerek, “Ben,” diye devam ettim, “Hayatı ayrıntılardan kopararak yaşamayı seçtim. Cesaret...”</p>

  <p>“Hayır!” Öfkesi, hem onu hem de beni şaşırtacak kadar güçlüydü. Bir süre birbirimizi süzdük, sonra yarım kalan cümlemi tamamlatmamaya kararlı olduğunu belirtmek istercesine, aynı öfkeyle söze başladı: “Bana cesaretin hayatın ayrıntılarından kurtulmak olduğunu söylemeyin. Cesaret, ölçüsü kaçmış korkaklıktır. Asıl cesaret sürekliliktir. Cesaret o ayrıntıları yıllar yılı hep aynı biçimiyle yaşamak ve başarmaktır.” Artık onu susturamazdım. Konuşmasını coşkuyla sürdürdü: “Ayrıntılardan kaçmak hayattan kaçmaktır. Korkaklıktır. Hayatı sizinki gibi kabaca budamak, birkaç soyut kavrama irca etmek, korkaklığın ta kendisi değil midir? Böyle düşünmek insanın kendisini intihar etmeye mahkûm etmesi gibi bir şey. Oysa intihar etmek cesur bir insanın...” Sözlerine ara verip, sonra daha fazla susarsa yarım kalmış düşüncesini unutacakmış gibi aceleyle devam etti: “Bunca cesur biri intihar etmez. Size garip gelebilir, ama intihar eden birinin gerçekte Tanrı’ya inandığını düşünürüm ben.”</p>

  <p>“Tanrı’ya inanmak çok mu önemli sizce?”</p>

  <p>Sözlerini beni duymamış ve konuşmasına hiç ara vermemiş gibi sürdürdü:</p>

  <p>“Tanrı’ya inanmak cesaret demektir. Tanrı, aile kurmayı, neslini devam ettirmeyi, güçlülüğe varmayı öğütler kişilere.”</p>

  <p>Bana istediğim fırsatı vermişti. Bu kez saldırırken biraz önceki gibi hata yapmayacaktım.</p>

  <p>“Aile! Aşiret kavramlarına oturtulmuş bir aile zenginleşirken bir arada tutulamaz. Sizin ailenizin bireyleri ötekinin kuyusunu kazıyor.” Zevk aldığımı hissettirerek devam ettim: “Yeni düzen ailenizi parçalayacak. Dağılma şimdiden başlamadı mı? Gerçek bu, şu anda.”</p>

  <p>“Gerçek mi?” Artık bağırıyordu. Konuşma karşılıklı bir hesaplaşmadan çok herkesin kendi düşüncelerini bağırarak tekrarladığı bir sağırlar diyaloğuna dönüşmüştü. “Hayır, yanılıyorsunuz! Biz, bu aile, sizden daha gerçeğiz. Çünkü biz sürekliyiz. Oysa sizler hep bir anlık tezahürsünüz. Yirmi sene sonra kim hatırlayacak? Kimse. Sadece çılgınlığınız hatırlanacak. Gerçek bu. Gerçek olan biziz.”</p>

  <p>Birden sustu. Sanki beni yendiğini, tartışmayı sürdüremeyeceğimi fark etmişti. Artık korksa da, benden daha cesur olduğunu biliyordum.</p>

  <p>Mektupları aldım. Zarflar solmuş, beyaz renk uçuk sarıya dönmüştü. Alttaki zarfın kenarlarında kırmızı bantlar vardı. Avucumu yakıyormuş gibi telaşla cebime attım. Artık ona katlanmak zorunda değildim. Ayağa kalktım. Başım dönüyor, kulaklarım uğulduyordu. Bu uzun serüvenden sonra kendimi Zafer’in sağ olduğuna nasıl alıştıracaktım? Ağır adımlarla kapıya doğru yürüdüm, ama çıkacakken durdum.</p>

  <p>“Gülsüm yarın İstanbul’a gidecek.” Sonra sesimi alçaltarak ekledim. “Ona engel olmayın.”</p>

  <p>“İstanbul mu?” Yine kahkaha atacaktı. “Bu kaçıncı. Tekrar buraya gelecek.” Düşündüğümün aksine sesi tizleşmişti: “İstediğini yapsın. Zaten Recai Bey’e düğünü biraz erteleyeceğimizi söylemiştim.”</p>

  <p>Kapıyı açtım. Uzun boylu dev beni bekliyordu. O anda Fuad’ın beni ilk kez kendi adımla çağırdığını duydum.</p>

  <p>“Ayhan Bey!” Durdum. Dönmemi beklemeden konuşmaya başladı: “İnanması güç bir rastlantı, ama Ayşa bu akşam aynı yolculuğa çıkıyor.” Sonra onu görmem için zaman bırakmak istiyormuş gibi bekledi. “İsterseniz gidebilirsiniz, Ayşa saat ikide, üçte ve dörtte birer kere düdük çalacak. Üçüncü düdükten sonra bir saatiniz var. Saat beşte iskelede bir motor sizi bekleyecek.”</p>

  <p>Dikkatle baktım. Onu son kez görüyordum.</p>

  <p>Sokağa çıktığımda elimi paltomun cebine bastırıyordum. Zarflar onca kumaşa rağmen derimi yakan iki kor tanesinden farksızdı. Adımlarımı araladım. Ortalık hâlâ o alışılmış gürültülere kavuşmamıştı. İçimde gerilen, gerildikçe bükülen ve büküldükçe de kasılan bir yayla yürüdüm. Belkemiğim kopacak gibi ağrıyordu. Karanlık bir tünele benzeyen asfalt yolu geçtim. Gece yine ezik ve garipti. Işıklı caddeye çıkınca denizle karşılaştım. Uzakta karanlık suların içinde yorgunmuş duygusunu uyandıran birkaç soluk ışık sallanıyordu. Şilepler! Ayşa da onlardan biriydi ve sabaha kadar beni bekleyecekti. Heykeli, arada yemek yediğim lokantayı geçip şehrin göbeğinden bir bıçak gibi fırlayarak sahildeki bulvara saplanan geniş caddeyi geçtim.</p>

  <p>Büfe açıktı. Birkaç gün önce Kör Abdul’u sorduğum adam şişeleri kirli bir kağıda sardı. Yeniden yola koyuldum. Zafer’in sağ olduğunu, yaşadığını, kaderimi onunkinden ayırmam gerektiğini sarhoş olmadan önce düşünmeliydim. Adımlarımı hızlandırırken, yüksek sesle yalnızca melodisini hatırlayabildiğim bir şarkıyı söylemeye başlamıştım.</p>

  <p>Otele vardığımda artık koşuyordum. Şarkı ise çoktan bir hırıltıya dönmüştü. Hızlı adımlarla merdivenlere atıldım. Belkemiğimdeki basınç artık dayanılmayacak kadar artmıştı. Göz pınarlarımda biriken yaşların yanaklarıma düşmemesi için sık sık burnumu çekiyordum. Merdiven ve dar sahanlık kalın bir karanlığa sarılmıştı. Kapıyı omzumla itip içeriye girdim. Önce cebimdeki zarflardan kurtulmalıydım. Şişeleri yatağın üstüne, kapağında Nemrut Dağı’nın yükseldiği o broşürün yanına attım, ama elimi cebime götüremedim. Belkemiğim sonunda kırılmıştı. Ulumayı andıran bir çığlıkla yere devrildim.</p>
</body>
</html>
