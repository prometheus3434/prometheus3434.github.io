<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik">15 NİSAN SALI</p>

  <div class="sekil"><img alt="" src="../Images/sekil.jpg" /></div>

  <p class="tarih">İskenderun. Saat: 01:30</p>

  <p>Gözlerimi kalın bir karanlığa açtığımda kapı hâlâ vuruluyordu. El yordamıyla doğrulup fosforlu kadrana eğildim. Vakit gece yarısını geçmişti.</p>

  <p>Bir süre odanın ortasında durup gözlerimin karanlığa alışmasını bekledikten sonra kapıyı açtım. Eşikteki siluet Gül’dü.</p>

  <p>“Tavuk bile bu kadar erken yatmaz.” Yana çekilip bir küfür savurdum. Görmeyi düşündüğüm kimselerden sonuncusu bile değildi. “Ne olur ışığı yak, içerisi zifir gibi karanlık.”</p>

  <p>Yatağın yanındaki abajuru yaktım. Üzerinde dünkü elbise vardı.</p>

  <p>“Ne arıyorsun burada?”</p>

  <p>Gözlerinde zafer kazandığını hissettiği anlarda yanan ışık vardı. Yüzü şimdilik genç ve alımlıydı, ama sabaha karşı dudaklarının yanındaki çizgiler büyüyecek, gözlerinin altına küçük şişlikler asılacaktı.</p>

  <p>“Sen gelmeyince, ben geldim.” Parmaklarını uzattı. “Şoför ayarladın mı?”</p>

  <p>Şoför! Birden ona birlikte kaçmak üzere söz verdiğimi hatırladım.</p>

  <p>“Hayır. Başka fikrim var.”</p>

  <p>“Başka fikir mi?”</p>

  <p>Aklıma ilk gelen yalanı anlatmaya koyuldum:</p>

  <p>“Eğer arabayla kaçarsak nerede olursak olalım önümüzü kestirirler. Ama gemiyle gidersek...” Başarmıştım. Gözleri gene o ışıkla parlıyordu. Hızla devam ettim: “Kuşadası’nda ya da İzmir’de iner, Manisa’ya geçeriz...”</p>

  <p>Sözlerimi caddeden yükselen ve inatla sürdürülen düdük sesi kesti. Gül, kaçışımız engellenmişcesine kızmıştı. Hareketlerinden kornanın onun için çalındığı anlaşılıyordu. Ayağa kalkıp kolumu tuttu.</p>

  <p>“Sabırsız cadı. Hadi kalksana, duymadın mı, bizi çağırıyorlar.”</p>

  <p>“Kim çağırıyor?”</p>

  <p>“Bahar, Safiye Abla, bir de o gavur. Biliyorum, şaşırdın. Gavur arada bir belirip Bahar’ı çıkarır. Güya evleneceklermiş. Buz gibi yalan. Yutar mıyım? Daha dilinden anlamadan evlenmek istediğini nasıl çaktı?” Sorunun yanıtını bilmediğimi hatırlayınca elini uzattı. “Kalk inelim, yoksa karı ortalığı ayağa kaldıracak.”</p>

  <p>“Bana ne bundan?”</p>

  <p>“Ayol anlamadın mı? Safiye Abla, Bahar’a senin Fransızca bildiğini söylemiş, Bahar da gelip bana rica etti. Ben de belki seni kandırırım, dedim. Adam üçümüzü de çıkardı.” Birden gülmeye başlamaktan korktum. Bir orospu tarafından bir başka orospuyla dostu arasında çevirmenlik yapmak üzere kandırılıyordum. Gül açıklamalarını sürdürdü: “Safiye Ablan’ın ne işi var, diyeceksin. Güya onlara şarkı söylermiş.” Sonra hâlâ ayağa kalkmadığımı fark edince telaşla sordu: “Ne bekliyorsun?”</p>

  <p>“Gitmeyeceğim.”</p>

  <p>Yüzü birdenbire yaşlandı. Onu, bütün bir gece sürdürmeyi düşlediği, belki de bir daha eline geçiremeyeceği bir rolden ettiğimi fark ettim: Bahar ona borçlu kalacaktı. Ve ben, gitmemekle, onu zevkle tahsil etmeyi düşündüğü bu alacağından yoksun bırakıyordum.</p>

  <p>Kesik düdük sesleri, sürekli bir naraya dönüştüğünde merdivenlerden lobiye iniyorduk. Esmer adam bankoya uyur gibi yaslanmıştı. Kapıyı açıp dışarıya çıktık. Serin bir geceydi. Gökyüzüne milyonlarca titrek ve renksiz yıldız batırılmıştı. Yola inmeden, Gül’e beklemesini söyleyerek hızlı adımlarla geri döndüm. Resepsiyoncu iç kapı açılınca gürültüyle döndü. Elinde, konuşmaya hazırlandığı kulaklık vardı. Fuad’ı mı, yoksa Abdul’u mu arıyordu? Tekrar dışarıya çıktım. Gül, kaldırıma park etmiş büyük bir Amerikan arabasının penceresinden el sallıyordu. Beatrice ve Abraham’la başlayıp orospuların peşine takılmış bir yabancıyla bitecek olan günün sonuna hazırlanmalıydım.</p>

  <p>Gül’ün yanına ilişip kapıyı çektim. Bahar, önde ufak tefek gözlüklü bir adamın yanında oturuyordu. Safiye, Gül’ün öteki tarafında, bizimle birlikte arkadaydı. Konuşmayı Safiye başlattı:</p>

  <p>“Geç kaldınız. Yoksa bu kart kısrak kişneyip bacaklarını mı açtı?”</p>

  <p>Daha şimdiden sarhoştu. Gülerken, sol elini sanki vücudunun kırılıp ikiye ayrılmasını önlemek ister gibi üzerine kıvrıldığı beline bastırıyor, öteki eliyle de Bahar’ın çıplak sırtına vuruyordu. Yüzü geceden daha mordu. Can çekişerek yavaş yavaş çürüyen bir vücutla karşı karşıyaymışım gibi ürperdim.</p>

  <p>“Gördün mü?” Dudaklarından dökülen sesler kahkahadan çok bir çığlığı andırıyordu. “Bu kart orospu girmiş herifin altına.”</p>

  <p>Sonra yeni bir dizi kahkaha, cümlesini yarım bırakarak patladı. Gül’ün orospuluktan çok Safiye’nin ona üst üste iki kez kart demesine sinirlendiğini biliyordum. Dudakları hırsla gerildi. O sırada Bahar, vücudunu öne kaydırıp Safiye’nin vuruşlarından kurtularak söze başladı:</p>

  <p>“Sizi Jean’la...” Soyadını anlamamıştım. Ama sorsam da Bahar’ın aynı adı aynı biçimde tekrarlayamayacağını biliyordum. “Neyse, biz ona Can diyoruz; söylemesi daha kolay.”</p>

  <p><i>“Ou chèrie?”</i><a href="../Text/dipnot.xhtml#Footnote0008" id="Feedback0008"><sup>[8]</sup></a></p>

  <p>“Çok kibardır, hep hayatım der bana.” Sonra Safiye’nin elini itip bana döndü. “Haydi, onunla konuş.”</p>

  <p>Onunla konuşmak! Üçü de susmuş, dudaklarımdan dökülecek sihirli sözleri bekliyordu. Adama baktım, şaşkın ve sinirli olsa da sevimli bir yüzü vardı. Tel çerçeveli gözlüğü, ancak şişman ve sarhoş suratlara yakışacak kadar iri bir burna oturtulmuştu. Sarı bıyıkları, dudaklarını sanki burnunun daha da aşağıya sarkabilecek bir saldırısından koruyordu.</p>

  <p><i>“I can’t speak French. If we can communicate, let’s speak in English.”</i><a href="../Text/dipnot.xhtml#Footnote0009" id="Feedback0009"><sup>[9]</sup></a></p>

  <p>“Burada,” adam gözlerini Bahar’a çevirip sorusunu tamamladı: “Ne arıyorsunuz?”</p>

  <p>“Size çevirmenlik yapacağım,” dedim.</p>

  <p>“Çevirmenlik mi?”</p>

  <p>“Evet; çevirmenlik. Size ve Bahar’a.”</p>

  <p>Bahar, adı geçer geçmez, aşkı kanıtlanmış gibi adamın yanağından bir öpücük aldı. Ancak Jean hâlâ şaşkındı.</p>

  <p>“Peki, ya yanınızdaki kadınlar? Bahar onları neden aldırttı?”</p>

  <p>“Sağımdaki bana verilen bir rüşvet, öteki de şarkıcı.”</p>

  <p>“Şarkıcı mı?” Yüzündeki gerginlik yumuşamıştı. “Yoksa biz karıları becerirken şarkı mı söyleyecek?”</p>

  <p>Kahkahalara önce o başladı. Birkaç saniye sonra ben de ona katıldım.</p>

  <p>“Puşt gülüşü bu,” dedi Safiye.</p>

  <p>Sabrı taşmıştı. Gerginliğin büyümesini Gül önlemeye çalıştı:</p>

  <p>“Kız Bahar, nereye gideceksek gidelim artık.”</p>

  <p>Bahar’ın söylediklerini önümde hâlâ kesik kesik gülen adama aktardım.</p>

  <p>Kıyıyı izleyen dar asfalt yola çıkınca Jean gaza basıp arabayı hızlandırdı. Sonra ilk dakikalarda sorması gereken soruyu sordu:</p>

  <p>“Çevirmen dostum, hâlâ adını bilmiyorum.”</p>

  <p>“Zafer,” dedim yavaşça.</p>

  <p>Ve ardına gizlendiğim o adla başlayan sessizlik motele kadar, arada öndeki adamın neşeli ıslıklarıyla kesilerek, sürdü.</p>

  <p>Araba durunca aşağıya indim. Gece burada serin ve sessizdi. Gökyüzü sanki ufalmış ve milyarlarca küçük parçaya bölünmüştü. Birden evrenin dehşetini, gecenin sonsuzluğuna gizlenen ürpertiyi hissettim. Sanki bütün gezegeni çiğneyip yutan kapkara bir korunun sınırında duruyor, gökyüzünün altında eziliyordum. Her şey! Tanrı? Ya kendimi anlamsız bir nesne, sıradan, çaresiz biri olarak hissettiğim o duygu? Ölüm!..</p>

  <p>Öfkesini kontrol etmeye çalışan bir sesle kendime geldim. Gül ve adam motelin önündeki kapıdan içeri girmek üzereydiler; sinirlenip sesini yükselten Bahar’dı.</p>

  <p>“Hadi ablacağım, ne olur, in artık.”</p>

  <p>Arabanın kapısını açmış, Safiye’yi aşağıya indirmeye çalışıyordu. Hatlarını ortaya çıkaran dar ve uzun elbisesinin üstüne hiçbir şey almamıştı. Çıplak sırtı, esnek bir metal gibi büküktü. Yaklaştığımı fark edince geriye döndü. Yüzü gecenin karanlığını dağıtacak kadar aydınlıktı.</p>

  <p>“Arabadan inmiyor.”</p>

  <p>Yana çekilmesini işaret ettim. Safiye arka koltukta kendi kendine söyleniyordu.</p>

  <p>“Senin için geldim,” dedim yavaşça, “Şarkı söyleyeceğini bildiğim için.”</p>

  <p>Hayatındaki tek güzelliği nasıl reddedebilirdi? Bir iki saniye sonra Bahar’ın şaşkınlıkla açılan gözleri önünde arabadan inmesine yardım ediyordum. Ağzı dağılmış gibi yana savrulmuştu. Yere basar basmaz sendeledi. Bahar’la aynı anda koluna uzandık.</p>

  <p>“Bırak beni!” diyerek, Bahar’dan kurtulmak için sarhoşluğundan umulmayacak bir güçle silkindi. “Bana ilişme.”</p>

  <p>Bahar üzülmek bir yana, büyük bir dertten kurtulmuş gibi geriye dönüp, az önce Gül’le Jean’ın kaybolduğu kapıya doğru yürümeye koyuldu. Kolumda sarhoş ve kart bir orospuyla, gecenin ortasındaki karanlığın sınırında içimdeki ürpertiyle tek başıma kalakalmıştım.</p>

  <p>Sessizliği Safiye’nin sesi bozdu:</p>

  <p>“Aşağılık sürtük!” Elimdeki sigarayı ona verdim. “Buraya geldiğinde her şeyden ben korurdum onu. Bebek gibi baktım ona.” Gözleri ıslanmış gerçek bir kahırla parlıyordu. “Geceleri koynumda ağlardı. Arkasında ben olmasaydım çoktan kurda kuşa yem olmuştu.”</p>

  <p>Vücudu göründüğünden de ağırdı. Onu ilk gördüğümdeki gibi kalın bir ter tabakasıyla örtülmüştü. Dudaklarını araladığı zaman yüzünü altın dişlerinin sarılığı kaplıyordu. Arabalar için park yeri olarak kullanılan beton düzlükten motelin kapısına kadar yaklaşık kırk metrelik bir yolu birlikte yürüdük. İçeri girdiğimizde, küfretmekten vazgeçmişti. İki üç adım daha atınca Bahar’ı gördük. Girişte bir masada oturan yaşlı bir adamla konuşuyordu.</p>

  <p>“218’e çıkmışlar. Ben de 219’u aldım. Arada açılan bir kapı var.”</p>

  <p>Küs olduğunu belirtmek istercesine gözlerini Safiye’den kaçırarak bana baka baka konuşuyordu. Üst kata çıkmak için karanlıktan belli belirsiz bir gölge halinde uzanan binanın arka cephesi boyunca yürüyüp merdivenlerin bulunduğu yan tarafa geçmemiz gerekiyordu. Bahar’ın arkasından ilerledik. Safiye daha da ağırlaşmıştı.</p>

  <p>Odaya girdiğimizde ışıkları açmak üzereydi. Serbest elimle beklemesini işaret ettim. Safiye sızmıştı. Arkadan vuran ışığın yardımıyla onu balkona açılan pencerelere paralel olarak yerleştirilen yataklardan birine uzatıp döndüm. Bahar beni bekliyordu.</p>

  <p>“Seninki, benim adamı ayartmaya çalışıyor.” Sözleri şikâyet ya da öfkeden çok, Gül’ün kendisiyle boy ölçüşemeyeceğini belirten küçümsemeyle doluydu. Gül aynı anda Bahar’ı doğrulamak istermiş gibi yandaki odadan, henüz yıpranmamış kahkahalardan birini savurdu. Bahar’ın uzattığı anahtarı alarak kilide soktum.</p>

  <p>“Vaktiniz olsaydı ben de sizi ayartmaya çalışırdım. Kırk yılın orospusu birini kendine saklamayı düşünürse.”</p>

  <p>Göz göze geldik. Eğer istersem bir şart olarak ileri sürdüğü o vakti bulacağını biliyordum. Gülmüyordu, ama yüzü hâlâ geceyi aydınlatacakmış gibi ışıklıydı. Yüzündeki o şehvet, hem kandırılmış bir kadının çaresizliği, hem de ırzına geçilecek bir genç kızın ürkekliği, hem de her şeye razı olduğunu anlatan bir orospunun bakışlarıyla yoğrulmuştu. Şehvetle saflık arasındaki o eşsiz denge; çekiciliğinin sırrı bu olmalıydı.</p>

  <p>Bir süre donmuş gibi onu seyrettim. Anahtara uzanıp kapıyı açan o oldu. Öteki odaya geçtik. Işık yakılmıştı, ama Gül ve Jean ortalıkta görünmüyordu. Bahar, “Can!” diye bağırdı.</p>

  <p>Dalga sesleriyle çalkalanan denizin üstüne uzanan balkonun karanlığındaydılar. Ortaya önce Gül çıktı, içeriye girerken eliyle göğsünü kapamaya çalışıyordu.</p>

  <p>Jean beni görmekten memnun olmuş gibi gülümsedi.</p>

  <p>“Dostum, size verilen rüşvetin memeleri.” Eliyle işaret ediyordu. “Tam üç öğünlük. Bir gününüzü kolaylıkla onlarla geçirebilirsiniz. Bahar’dan sonra bunu da denemek isterim; siz de Bahar’ı alırsınız.”</p>

  <p>“Ne dedi?”</p>

  <p>İkisi birden sormuştu. Gül’e dönüp, “Bahar’dan sonra seninle yatmak istiyormuş,” dedim, teklifin öteki yarısını çevirmeden.</p>

  <p>“Tövbe tövbe.” Jean’ın istediğinin, onu bayıltacak kadar hoşuna gittiğini biliyordum; sanki Bahar’ı yenmişti. “Ayol, o gavura sana ait olduğumu söylesene.”</p>

  <p>Söylemedim, zaten Bahar da teklifi beğenmemişti. Gül adamdan uzaklaşırken yine sesini duyduk:</p>

  <p>“Dostum, bizim şarkıcıya ne oldu?”</p>

  <p>“Dinleniyor,” dedim. “İkinci perdede sahneye çıkacak.”</p>

  <p>“Şu Fransızca ne hoş lisan.”</p>

  <p>Bahar, Jean’ın koluna girmiş, Fransızca gibi ince bir zevkin tadına vardığını belirtmek istercesine gözlerini kapamıştı. Adam elini kadının beline indirirken, “Öyleyse yemeğe müzik eşlik etmeyecek,” dedi neşeyle.</p>

  <p>On dakika sonra içkiler gelmişti. Üçümüz de 218 numaralı odadaydık. Safiye ise bitişikte uyuyordu. Oda zevksizce döşenmişti. Solda uzun ve açılabilir kapıya paralel bir konumda iki yatak konmuştu. Her şey, akşamüstü Fuad’la gittiğimiz o gösterişli motelden sonra sıkıntılı görünüyordu. Yan duvarlar ve tavan odayı göründüğünden de büyük gösteren açık bir renkle boyanmıştı. Ancak o kaba hacmi çevreleyen bir genişlik duygusu, balkona varır varmaz koyu bir karanlıkla kesiliyor, odayı sanki bir ucu koparılmış bir kutuya dönüştürüyordu.</p>

  <p>Yine konyak içiyor ve arada Bahar’ın ya da Jean’ın sorularına yanıt verirken, buraya neden geldiğimi düşünüyordum. Vücudunu ortaya çıkaran elbisesiyle yatağa uzanmış Bahar’ın yanında, kaba ama iç bulandıracak kadar gerçek görünen bir orospuya acıdığım için mi gelmiştim? Artık bilmiyordum, üstelik o soruyu kovalamaktan, sona yaklaştıkça bulacağım gerçekten kaçıyordum.</p>

  <p>Odadaki iki eski koltuktan birinde oturuyordum. Gül balkondaydı, gecenin onun istediği gibi sürmediğini hissettikçe sinirleniyordu. Aramızda en az içen oydu. Yine de yorgunluğun izleri yüzünde şimdiden bir diken gibi açmıştı.</p>

  <p>Bahar bir süre sonra uzanır gibi oturduğu yataktan doğrulup ışığı söndürdü. Artık nereden geldiği belli olmayan, yalnızca içki şişelerinde parıldayan soluk bir ışığın dışında başka bir aydınlık yoktu; karanlık, ağır ve kalın bir tül gibi üzerimize seriliyordu. Gözlerimi kapadım. Adam öteki yataktan kalkarak Bahar’ın yanına oturdu.</p>

  <p>“Dostum, ben bununla başlıyorum.”</p>

  <p>Sözlerini Bahar’ın gıdıklanmış gibi kopardığı hafif çığlık kesti.</p>

  <p>Karşılık vermedim. Bu kez Bahar görevimi hatırlatmak ister gibi mırıldandı:</p>

  <p>“Ah Fransızca bilseydim.”</p>

  <p>“Jean seni beğeniyormuş,” dedim yavaşça.</p>

  <p>Sonra koltuğu çekip Gül’ün yanına, balkona çıktım. Şimdi yan yanaydık. Bir süre iki eski dost gibi, pek konuşmadan, içkilerimizi yudumladık. Arkamızda mırıltılar boğuklaşırken Gül birdenbire bana döndü.</p>

  <p>“Bilet alacak paran var mı?” Konuşmanın böyle geceyle ilişkisi olmayan bir yerden başlaması şaşırtmıştı beni. “Birinci mevki al, kamaradan hiç çıkmayalım.”</p>

  <p>“Var,” diye yanıt verdim.</p>

  <p>Sonra sessizliğe, daha doğrusu Bahar’ın fısıltıyı andıran tekdüze iniltilerine geri döndüm. Saat iki buçuğa gelmek üzereydi ve önümdeki pencereden gecenin o sonsuz ufkunu seyrediyordum. İçkiyi yutkundum. Dilim bıçaklanmış gibi kesik kesikti.</p>

  <p>“Onunla İngilizce konuşuyorsunuz, değil mi?” Bu da bir soruydu. “Ben anladım.” Sonra birden geceyi bir cam gibi kırıp binlerce tiz karanlığa bölen sessiz bir kahkaha savurdu. “Salak, güya lise birden ayrılmış.” Fısıltıyla konuşmaya dayanamıyormuş gibi kulağıma eğildi. “Varsan baksan ilkokulu bile bitirmemiştir. Bir de benim enstitüden ayrıldığıma inanmaz.”</p>

  <p>“Dostum, seninki korkunç gülüyor,” dedi Jean odadan. “Ama benimkini de görmelisin. Tenine bayıldığımı söyler misin ona. Hey baksana!”</p>

  <p>“Duymak yeterli, görmem gerekmez.” İçkiden birkaç yudum alıncaya kadar bekleyip Bahar’a seslendim: “Teninin güzel olduğunu söylüyor.”</p>

  <p>Bahar, adamı baştan çıkarmak için yeni bir yol bulmuş gibi ara vermeden kikirdiyordu. Kulağımın dibinde fısıltılara gizlediği bir sesle konuşan ise Gül’dü:</p>

  <p>“Lale bundan on kat daha güzeldir.”</p>

  <p>Gülümseyip, konyağı kaldırdım. O içip içmemekte kararsızdı. Eğer yüzünü aydınlatacak ışık olsaydı, gözlerinin yavaş yavaş solduğunu, yüzündeki o gülümsemenin kaybolmaya yüz tuttuğunu göreceğimi biliyordum.</p>

  <p>“Orospuları seviyorum.” Yine Jean’dı. Bu kez titrek bir sesle konuşuyordu. “Çok orospu gördüm, ama orospuluğu ve orospuları bu kadar güzelleştiren başka bir yer görmedim. Her şey şehvetle iç içe burada. Kadınların, denizin, gecenin, hatta toprağın...” Durup söyleyeceklerine önceden gülmek istiyormuş gibi bir kahkaha attı. “Evet, hatta toprağın bile ırzına geçmek geliyor içimden.”</p>

  <p>Ayağa kalktım. Şişe elimdeydi, balkonun ucuna yürüdüm. Sağır karanlığa binlerce yıldız batmıştı. Birden, tekrar o boşluk duygusuyla ürperdim. Sonsuzluğu dünyanın üzerine yıkan yıldızlar korkutucuydu.</p>

  <p>“Manisa’ya varır varmaz sana bir vekâletname veririm.” Gül, yanıma gelmişti. Onu dinlemek istemiyordum. Yıldızlardan kurtulmaktan başka bir düşüncem yoktu o anda. “İstersen Manisa’daki katı satar, İzmir’e yerleşiriz.” Şişeyi boğazıma devirdim. “Hey, ciğerini mi kavuracaksın?” Elimi tutmuştu. Üşüyor ve titriyordum. “İstersen içeriye girelim.”</p>

  <p>İçeriye girince Safiye’yle karşılaştık. Uyanmıştı. Karanlığa rağmen gölgeli yüzünün bembeyaz olduğu fark ediliyordu.</p>

  <p>Çoktandır bizi bekliyormuş gibi konuşmaya başladı:</p>

  <p>“Ne o, bula bula burasını mı buldun?” Kısık sesle, balkon kapısında bekleyen Gül’e bakarak konuşuyordu. “Ne bakıyorsun sidikli, başka yer bulamadın mı?” Gül yanıt vermedi, ama ellerinin titremesinden sabrının taştığını hissediyordum. “Git, başka bir yer bul kendine,” yine o kelimeyi ekledi: “Sidikli!”</p>

  <p>Gül, artık dayanamayacaktı.</p>

  <p>“Gidemem, çünkü yan tarafta o maymun suratlı herif Bahar’ı düzüyor.” Sonra bir hançer gibi sivrilttiği kelimeleri kadının çürümüş etine sapladı. “O kaltak da hayatından memnun.”</p>

  <p>Elimdeki şişeyi bırakıp kopacak fırtınayı bekledim. Ama kopmadı; Safiye sanki taş kesilmişti. Gül’e döndüm, o da şaşırmıştı. Safiye ancak birkaç dakika sonra konuşabildi:</p>

  <p>“İkinizin de sonu kerhane olacak.”</p>

  <p>O kısa cümle sanki Gül’e iade edilen bir bıçak darbesiydi. Üçümüz de sustuk; birkaç dakika boyunca bir öfke çığlığından çok bedduaya benzeyen o lanetin altında ezildik.</p>

  <p>Sessizlik uzayınca Gül dışarıya çıktı. Balkonda korkuyla titreyeceğini, geleceğin dehşetiyle ürpereceğini biliyordum. Safiye kımıldamamıştı. Sigaradan emdiği dumanı üfledikçe altın dişlerinde çiğ bir sarı yanıp sönüyordu. Bir sigara da ben yaktım; alev, karanlık yüzünü aydınlattı. Yanakları ıslaktı. Terlemiş miydi, yoksa ağlıyor muydu?</p>

  <p>“Lale’ye de böyle dedim o zaman,” diye mırıldandı, “Seneler önce. Herkes Lale’nin evden o adam için çıktığını sanıyor, ama yalan.” Ona inanıyormuş gibi başımı sallıyordum. “Deyyusun biri dünyanın parasını verdi. Lale, heriflerle karı düzen-kuşun altındaki yatağa girsin diye o deyyus para verdi.” Bir an karı düzen-kuşun ne olduğunu sormaya niyetlendim. Vazgeçtim. Hâlâ sarhoştu. Sesi mırıltılar arasında birbirinden kopuk cümlelerle anlatmaya çalıştığı o saçma sapan hikâyede kayboluyordu. “Parayı sever kaltak.”</p>

  <p>Sonra sözü yeniden Lale’ye getirerek anlatmaya koyuldu. Artık onu dinlemiyordum.</p>

  <p>On beş ya da yirmi dakika sonra sustu. Şişeyi neredeyse yarılamıştım. Bu kez fırsatı kaçırmadım.</p>

  <p>“Sana sormak istediğim bir şey var.” Meraklanmamıştı. “Çoktandır buradasın, sana birini sorsam.” Yine ilgilenmemişti. Cesaretimi kaybetmeden devam ettim: “Üç ya da dört yıl önce buraya gelmiş bir arkadaşı arıyorum.” Balkonda kıpırdayan bir gölge sözlerimi kesti. Gül olmalıydı. Yeniden Safiye’ye döndüm. “Adı Ayhan’dı. Benden daha uzun boylu, esmer...”</p>

  <p>Zafer’i anlatmaya koyuldum. Yaklaşık altı ya da yedi ay bu şehirde, Soğukoluk’ta bir evde kaldığını, sık sık onların pavyonundan kadınlarla birlikte olduğunu, aklıma gelen her şeyi art arda sıraladım. Ancak birkaç dakika sonra sağır bir duvara karşı konuşuyormuşum gibi umutsuzluk içindeydim.</p>

  <p>“Onu bulmam gerek,” diye bitirdim sözlerimi.</p>

  <p>“Onu neden arıyorsun?”</p>

  <p>Camın ötesinde, karanlığın içinde Gül’ün de yanıtı aynı merakla beklediğini biliyordum. Bakışlarımı Safiye’nin gözlerinden kaçırdım. Onlara kendimi aradığımı, geçmişimi kurtarıp geleceğimi önüme koyarak biçimlendirmek istediğimi anlatamazdım. Sustum. Safiye canlılığını kaybeden sesiyle sorusunu unutmuş gibi konuşmaya başladı. Ayhan diye birini hiç tanımamıştı. Tanımış olsa bile aradan bu kadar zaman geçtikten sonra unuturdu. Öyle bir yabancıya giden kadın da hatırlamıyordu. Hiç de söz edildiğini duymamıştı.</p>

  <p>Az sonra da, anlatacakları varmış da gücü tükenmiş gibi sesini alçaltarak sustu. Saat üçü çeyrek geçiyordu; artık gözlerimi açık tutamıyordum. Konyaktan birkaç yudum daha alıp arkaüstü uzandım. Sıradan bir geceydi ve böyle bir gecede Zafer’i bulmak düşüncesi yavaş yavaş önemini yitiriyordu. Sanki ben de onlardan biriydim ve korkularımla, umutlarımla, hesaplarımla en az onlar kadar gerçektim.</p>

  <p>Derinlerden gelen tiz bir sesle uyandım. Saate baktım: Dörde on vardı. Her tarafım buz gibi soğuk bir ter tabakasıyla ıslanmıştı. Bir süre çevreyi dinledim: Yanılmıştım, ortalık sessizdi. Paltoya sarılarak doğruldum, Gül yanımda uyuyakalmıştı. Gürültü etmeden balkona yürüdüm. Dışarı çıkar çıkmaz gece kapkara ve ağır bir tokat gibi çarptı suratıma. Uzaktan dalgaların kıyıya yuvarladıkları sesleri duyabiliyordum.</p>

  <p>Geri döndüm. Odayı geçip bu kez koridora çıktım. Dağ tarafındaki gece de sessizdi. Ancak daha düşüncelerim sönmeden keskin bir kadın çığlığı, karanlığı boydan boya yırttı. Korkuyla irkildim. Bakışlarımla bütün arka cepheyi, arabaların durduğu beton alanı taradım. Hiçbir şey kımıldamıyordu. Sanki gece, çığlığı ve sahibini yutmuştu. Aşağıya, motelin girişine doğru uzanan çiçekli dar yola inip araba parkına doğru yürüdüm. Sanki aynı rüyayı iki kez görmüştüm. Yandakı kısa ağaçlarda gece böcekleri ötüyordu. Beton düzlüğe varınca Jean’ın kullandığı arabayı aradım. Küçük arabaların gerisindeydi. Bizden sonra gelenler de olmuştu. Kapıyı çektim; kilitliydi. Gözlerimi kapatıp kaputun üzerine yaslandım. Sonra...</p>

  <p>Sonra her şey çok çabuk olup bitti. Önce gece böcekleri sustu ve birdenbire kulaklarımı dolduran sessizlikle ürperdim. Kirpiklerimi aralar aralamaz gördüm onları. Güçlü bir çift farın önündeydiler. Tehlike önsezisiyle doğrulduğumda, bir kadın çığlığı üçüncü kez karanlığa saplanıyordu. Kurtulmak için çırpınan kadın Gülsüm, boğuştuğu erkekse Hasan Bey’in kâtibiydi. Bir süre şaşkınlıkla olduğum yerde kımıldamadan bekledim, sonra yavaş adımlarla ikisine doğru yürüdüm. Adamla göz göze geldik. “Bırak onu,” demeye hazırlanırken güçlü bir el omuzlarımı kavradı. Ayaklarımın yerden kesildiğini, yana savrulduğumu hissettim. Daha yere düşmeden arkamdaki adamın Hasan Bey’in o uzun boylu devi olduğunu biliyordum.</p>

  <p>Ancak farlar üzerimden çekildikten sonra düştüğüm yerden doğrulabildim. Gece, hızla uzaklaşan bir arabanın saçtığı gürültünün dışında, eski sessizliğine kavuşmuştu. Boynum ve başım koparılmış gibi ağrıyordu. Sallanmamaya çalışarak birkaç adım attım. Boynumdaki ağrıdan çok olanlar şaşırtmıştı beni. Cebimdeki paketi aradım. Süprizler art arda geliyordu.</p>

  <p>Ama süprizler daha sona ermemişti. Birkaç adım sonra sonuncusuyla karşılaştım. Yerde, ayaklarımın dibinde, biri yatıyordu. Kibriti yakıp yere eğildim; uzun boylu bir erkekti, alev, kırmızı montgomerisini aydınlatıp söndü. Kırmızı montgomeri! Yerde yatan, otelde Beatrice’in konuştuğu o genç kadınla buluşan delikanlıydı. Demek Beatrice’in günlerdir sözünü ettiği kız Gülsüm’dü. Başım daha da ağırlaşmıştı. Oğlanı çevirip bir kibrit daha yaktım. Kanla kaplıydı; yüzü görünmüyordu.</p>

  <p><br /></p>

  <p class="tarih">Saat: 10:00</p>

  <p>Sabah uyandığımda, hâlâ boynum ağrıyordu. Geceki süprizlerin üzerinden birkaç saat geçmiş olmasına karşılık, perdelerin arasından içeriye sızmaya çalışan güneş, sanki her şeyi geçmişe itmişti. Başımı ellerimin arasına alıp o zavallıyı yerden kaldırmaya çalıştığım andan, otele döndüğüm zamana kadar geçen süre içinde olup bitenleri hatırlamaya çalıştım. Bir taksi bulup onu hastaneye götürmüştüm. Şoför, yolda bulduğumuzu söylemişti. Hastaneden dönüşte, otelin önünde arabadan indiğimde gülümsüyordu. Her şeyi o düşünmüş ve yürütmüştü. Orta boylu, köşeli yüzlü bir adamdı; bütün olayı başından sonuna kadar izlemişti ve görevi de o dev işini bitirdiğinde yerde kalan vücudu hastaneye taşımaktı. Araba uzaklaşırken Beatrice’in odasında her zamanki gibi ışık yanıyordu.</p>

  <p>Öğleye doğru, geceden kurtulmak umuduyla yüzümü yıkayıp odadan çıktım. Bütün gün Fuad’ı bekleyecektim.</p>

  <p>Beatrice’in masası boştu. Abraham da ortalıkta görünmüyordu. Fuad gelinceye kadar oturabilirdim. İri yapraklı saksıya doğru yürürken o yüzle karşılaştım. Gülerek bakan adam, Jean’dı. Gözlerinde gece neden birdenbire ortadan kaybolduğumu soran bir merak vardı. Bakışlarımı, karşısında oturan açık renkli bir kostüm giymiş yakışıklı adama kaçırdım.</p>

  <p>Söze önce o başladı, üstelik de bağırıyordu:</p>

  <p>“Paltolu dostum, sana ihtiyacım var!” Masadan kalkmış, bana doğru yürüyor, bir yandan da elini kolunu sallayarak bağırıyordu: “Gece hepimiz seni merak ettik!” Uzattığı elini sıktım. Parmakları umulmayacak kadar güçlüydü. “Şu beyle anlaşmam için bana yardım et!” Onu izledim, sanki yine birdenbire kaybolmamdan korktuğu için koluma girmişti. “Hayat ne kadar garip, değil mi dostum? Şimdi de bizim şirket hesabına çevirmenlik yapacaksın.” Sonra masada oturan adamın İngilizce anlamadığını bilmesine rağmen sesini alçalttı: “Ama bu onlara benzemiyor, değil mi?”</p>

  <p>Masadaki adamın sarı saçlarının çevrelediği köşeli yüzü kızgınlıkla gerilmiş, mavi gözleri, kontrol etmeye çalıştığı bir tikle açılıp kapanıyordu. Söze yine Jean başladı. Çevirmenliğe razı olup olmadığımı sormamıştı.</p>

  <p>“İbrahim Bey.” Adama dönüp başımı salladım. Sonra beni ona tanıştırdı: “Zafer Bey. Yanlış söylemedim, değil mi? Aslında bana patronu gerekli. Ama görünmekten korkuyor olmalı. Boru hattındaki Türk ortağımız.” Sözlerine yanındaki çantadan çıkaracağı bir kâğıt parçası için ara verdi. “İşte, sorun bu. Hepsi burada yazılı; merkezden aldığım teleks.” Parmağını karşısındakine saplamak istiyormuş gibi uzatmıştı. “Söz verdikleri şartları yerine getirmediler, yerli piyasadan temin edilecek malzemelerin bir teki bile getirilmedi şantiyeye. Dostum, lütfen ona anlat. Bizimkiler sözleşmeyi feshedip teminatlarını yakacaklar.”</p>

  <p>Tatsız ve yer almak istemediğim bir konuşmanın başında olduğumuzu hissediyordum. Henüz tanıştırıldığım, iki gözü garip bir kasılmayla açılıp kapanan adama döndüm ve Jean’ın söylediklerini özetleyerek aktardım. Sıra onun söyleyeceklerindeydi.</p>

  <p>“Lütfen, Mösyö Jean’a söz verdiğimiz her şeyi çok kısa bir süre içinde temin edeceğimizi söyler misiniz? Artık darboğazlar yok, şartlar değişti. Her türlü işçi sorununu çözeceğiz, grev olmayacak.”</p>

  <p>Adamın sözlerini yanımdaki gözlüklü ufak tefek yabancıya çevirdim. Artık geceki kadar sevimli değildi. Sözlerim bitince aktarılan bilgiyle ilgilendiğini belli eden bir tavırla doğruldu.</p>

  <p>“Grev olmayacak mı? Nasıl önlenecek?”</p>

  <p>“Eski emniyet görevlilerinden birini saha amiri yapacağız. Daha önce Demir Çelik’te de grevleri sona erdirmişti. Biraz da paralı adam tutacağız.”</p>

  <p>“Ama bu kez bulacaklarınız biraz akıllı kişiler olsun. Geçen seferki gibi silah kullanılmamalı.“</p>

  <p>“Polis, o olayı işçiler arasındaki sendika çekişmesi olarak kabul etti.”</p>

  <p>“İyi ama, vurulan adam solcu bilinen biriymiş.”</p>

  <p>Diyalog artık ancak çevrilen cümlelerin dinlendiği, yalnızca kısa aralıklarla kesintiye uğrayan, hızlı bir konuşmaya dönmüştü.</p>

  <p>“Evet, solcuydu: Onlarla anlayacakları dilden konuşmalı.”</p>

  <p>“Neyse. Bu sorunlardan biri. Ya ötekiler? Şartların değişeceğini söylediniz. Bu değişikliğin nedeni ya da değiştiğini söylediğiniz şartlar yeni hükümetle mi ilgili?”</p>

  <p>“Evet, şartlar bu hükümetle değişecek. Dışarıdan istediğimiz kadar yuvarlak ve yassı demir ithal edebileceğiz.”</p>

  <p>“Yani dışarıdan iç piyasadakinden daha ucuza mal alıp burada bize vereceksiniz. İyi, ama madem ithal söz konusu, o zaman bu işi biz yaparız.”</p>

  <p>“Firmanıza izin verilmeyecektir.”</p>

  <p>“Size nasıl izin verilecek?”</p>

  <p>“Kararname yoluyla.”</p>

  <p>Birden konuşmayı durdurdum. İkisi de konuşmanın en can alıcı noktasında araya giren sessizliğimin nedenini arayan gözlerle beni süzüyordu. Konuşma bana Recai Bey’i hatırlatmıştı. Bir süre bekledim. Karşımdaki adam gözlerini açık tutmak için büyük bir güç sarf ediyormuş gibi terlemişti. İğrenç bir pazarlığın ortasına düşmüştüm. Jean’a dönüp, “Kararname çıkacakmış,” diyerek konuşmayı yeniden başlattım.</p>

  <p>“Kararname mi? Bu konuda aldanıyor olamaz mı? Sorar mısınız?”</p>

  <p>“Hayır, aldanmıyorum. Ona gümrük vergisinin, kaldırılmış sayılabileceği bir orana kadar düşürüleceğini de söyleyebilirsiniz.”</p>

  <p>Söyledim. Küçük adam ilk kez şaşırmış görünüyordu. Sonra düşünmek için sustu. Öteki adam ise kirpiklerini kapama fırsatı bulmaktan memnun, gözlerini yummuştu. Garsona çay için işaret ettim.</p>

  <p>Garsonun getirdiği çayı yudumlarken, Beatrice ile Abraham merdivenlerden inmiş, ortadaki boşluğa doğru yürüyorlardı.</p>

  <p>“Dostum, İbrahim Bey’e durumu merkeze bir kez daha değerlendirmelerini önereceğimi söyler misin?” Sonra bakışlarını o garip çifte doğru çevirerek seslendi: “<i>Bonjour Signora Grimani.</i><a href="../Text/dipnot.xhtml#Footnote0010" id="Feedback0010"><sup>[10]</sup></a> Hey hello Abraham!” Ellerini biraz önce beni masaya çağırırken yaptığı gibi birbirine vuruyordu. <i>“Mettez-vous là, s’il vous plait! Vous voir parmi nous, à notre table, c’est un grand honneur pour moi.”</i><a href="../Text/dipnot.xhtml#Footnote0011" id="Feedback0011"><sup>[11]</sup></a></p>

  <p>Bakışlarımı Beatrice’den karşımdaki adamın zorlukla açılan gözlerine kaçırarak Jean’ın son sözlerini tekrarladım. Sarışın adam heyecanlanmadı ya da heyecanlanmayacak kadar yorgundu. Beatrice ile Abraham masaya oturduklarında, gözleri yine kısılmış, eski haline dönmüştü. Az sonra Jean’ın sesi duyuldu, bu kez İngilizce konuşuyordu:</p>

  <p>“Miss Grimani.” Adam, kadının elini sıktı. “İbrahim Bey. Bu centilmen de Zafer Bey. Birbirimizi çok kısa süredir tanıyoruz, ama iyi dost olduk.” İşini bitirmiş gibi masaya oturacakken birden Abraham’ı unuttuğunu hatırladı. “Ve Abraham. Bizim en iyi operatörümüzdür. JB550’leri hep o kullanır.”</p>

  <p>“DJB550 efendim. D’sini unuttunuz.” Abraham gülerken utanmış bir kadın kadar ürkekti. “Biliyorsunuz, Senegal’deyken...”</p>

  <p>Devam etmesini Beatrice’in sinirli bir el hareketi durdurdu. O konuşacaktı:</p>

  <p><i>“Ah monsieur Moreux, comme d’habitude, vous avez choisi des amis interessants.”</i><a href="../Text/dipnot.xhtml#Footnote0012" id="Feedback0012"><sup>[12]</sup></a></p>

  <p>Fransızcayı seçmişti. Gözleri üzerime dönük olmasına rağmen söyledikleri Jean’a yöneltilmişti. Küçük adam da ona uyarak Fransızca yanıt verdi:</p>

  <p><i>“C’est exact Madamme! Surtout celui que se trouve à coté de vous et qui porte un manteau noir. Un type très intéressant!”</i><a href="../Text/dipnot.xhtml#Footnote0013" id="Feedback0013"><sup>[13]</sup></a></p>

  <p><i>“Mais je le connais.”</i><a href="../Text/dipnot.xhtml#Footnote0014" id="Feedback0014"><sup>[14]</sup></a></p>

  <p><i>“C’est vrai, vous étes dans le méme hotel que lui.”</i><a href="../Text/dipnot.xhtml#Footnote0015" id="Feedback0015"><sup>[15]</sup></a></p>

  <p>Jean’ın benden söz ettiğini hissettim. Yanıt beklemeden gözlüklerini çıkardı ve masada oturan diğer iki kişinin Fransızcadan sıkıldığını hissetmiş gibi, hızla devam etti:</p>

  <p><i>“Il vous a fasciné, vous aussi?”</i><a href="../Text/dipnot.xhtml#Footnote0016" id="Feedback0016"><sup>[16]</sup></a></p>

  <p><i>“C’est difficile de vous dire, le contraire. Regardez-moi ces traits minces et effilées. Et ses regards? J’ai jamais vu un visage si epuisé, on dirait celui d’un momie millènaire.”</i><a href="../Text/dipnot.xhtml#Footnote0017" id="Feedback0017"><sup>[17]</sup></a></p>

  <p>Kadın susar susmaz, Jean başladı.</p>

  <p><i>“Tiens! Vous parlez comme si vous le trouviez attirant. Estce que vous l’avez connu de près?”</i><a href="../Text/dipnot.xhtml#Footnote0018" id="Feedback0018"><sup>[18]</sup></a></p>

  <p><i>“Alors. Parlons en Anglais.”</i><a href="../Text/dipnot.xhtml#Footnote0019" id="Feedback0019"><sup>[19]</sup></a></p>

  <p><i>“My friend.”</i> Jean yeniden İngilizceye dönmüştü. <i>“Why didn’t you tell that you know Miss Grimani?”</i><a href="../Text/dipnot.xhtml#Footnote0020" id="Feedback0020"><sup>[20]</sup></a></p>

  <p>Artık İngilizce konuşacaktık.</p>

  <p>“Fransızca bilmediğim için,” dedim.</p>

  <p>“Zafer Bey bize kızdı.”</p>

  <p>Konuşan Beatrice’ti. Yanıt vermeme kalmadan yanımdaki adam birdenbire söze başladı. Hepimiz ona döndük. Yüzüne saplanmış gibi duran uzun kirpikleri titriyor, sanki onu unuttuğumuzu hissetmiş gibi hüzünle sık sık açılıp kapanıyordu.</p>

  <p>“Telefon etmem gerekiyor.” Nedense Abraham’a bakarak devam etti: “Müsaadenizle.”</p>

  <p>Sonra ayağa kalkıp başıyla herkesi ayrı ayrı selamlayarak uzaklaştı. Artık masada dört kişiydik. Fuad’ın geç kaldığını düşünürken ötekiler bir açıklama bekliyordu.</p>

  <p>“Telefon etmesi gerekiyormuş,” dedim, Jean’a bakarak.</p>

  <p>“İbrahim Bey’i de kızdırdık.” Üzülmüş gibi Beatrice’e dönmüştü. “Onun Arap asıllı olduğunu söylesem bana inanır mısınız?” Bu kez de soru bana yöneltilmişti. İnanmazdım, ama bunu ona söylemeye de niyetli değildim. “Evet, bir Arapmış. Açık tenli, mavi gözlü bir Arap.” Herkesin onu merakla dinlediğini fark edince konuşmasını gizlemeyi başarmadığı bir sevinçle sürdürdü: “Aslında ona Arap değil, Dürzü demek gerekiyor. Söylentiye göre Dürzüler Büyük İskender’in askerlerinin kanından gelirlermiş. Gözlerinin ve saçının açık renkli oluşunun nedeni buymuş.” Beatrice’e dönerek neşeyle ekledi: “Ama kadınları konusunda kimse yanıltamaz beni.”</p>

  <p>“Arap kadınlarını ötekilerden nasıl ayırıyorsunuz?” diye sordu Beatrice.</p>

  <p>“Aslında yöntem çok basit. Sevişirken dudaklarına bakıyorum.” Susup dinleyenleri meraklandırmak için beceriksiz ve yapmacık bir tavırla gülümsedi. “Eğer dudakları kabarmış ve renk değiştirmişse o kadının Arap olduğuna yemin edebilirim.”</p>

  <p>Sinirlerim iyice gerilmişti. Boynum da hâlâ ağrıyordu. Beatrice’in neşeli kahkahaları sürerken birden ona o iki sevgilinin başına gelenleri, delikanlının devin yumruklarıyla dağılmış suratını anlatmak geçti içimden. Ama bu düşünceden çabuk vazgeçtim. Fuad geç kalmıştı. Birden önümde derinleşen bir boşluğun başındaymışım gibi ürperdim. Neden hâlâ bekliyordum? Parmaklarımdaki sızı derimi yüzmeye başlamadan bu şehirden kurtulamaycak mıydım? Düşüncelerimi Jean’ın derinden gelen sesi böldü. Bakışlarımı parmaklarımdan alıp adama çevirdim.</p>

  <p>“Nemrut Dağı’ndaki Kommanj Krallarının da Büyük İskender’in soyundan geldiğini söylediler bana.” Şaşırdığımı fark edince açıklama ihtiyacını hissederek dirseklerini masaya dayayıp öne doğru eğildi. “Adıyaman’daki dağı anlatıyordum. O büyük taştan heykelleri. Kommanj Kralları bu hesaba göre Dürzülerle aynı kandan geliyorlar.” Kısa bir kahkaha savuracaktı. “O dağdaki insanlar Doğu’yla Batı’nın, geçmişle geleceğin düğümlendiği yerde yaşadıklarını söylerlermiş Önlerinde başlayan düzlüğün Basra’ya kadar uzandığını düşünürsen...”</p>

  <p>Birden, vücudum aylardan sonra ilk kez sıcaklığını unuttuğum o alevle yandı. Jean’ın cümleleri kulaklarımda kaybolurken , omuzlarımdaki, kollarımdaki, sırtımdaki kaslar sanki bir düğümden çözülerek birbiri üstüne yığılıyor, başım, kafatasımın içine kordan bir top düşmüşçesine yanıyordu. Gözlerimin içini dağlayan dumanın arasından adama bakmaya çalıştım. Sanki yalnızca son cümlesini duymak için tanımıştım onu: “Doğu’yla Batı’nın, geçmişle geleceğin düğümlendiği yer.”</p>

  <p>“İyi misiniz?” Bakışlarımı çevirince dakikalardır kaçtığım yüzle karşılaştım. Dudaklarımı kıpırdatmaya çalışıyordum. Ama sanki erimiş, ağzımı mühürlemişti. Kadın karşılık alamayınca yanındaki küçük adama dönüp Fransızca devam etti: <i>“Oh mon Dieu! Voyez-vous ses yeux? Comme s’il regardait à l’interieur de soi-même.”</i><a href="../Text/dipnot.xhtml#Footnote0021" id="Feedback0021"><sup>[21]</sup></a></p>

  <p>İzin istemeden, bacaklarımdaki titremeyi ezmeye çalışarak zorlukla doğruldum. Aylar önce, mağarada o iki ceset ayaklarımın dibine düştüğü andan beri vücudumu saran buz tabakası ilk kez ısınmıştı. Masadakilere bakmadan saksının arkasına yürüdüm. Duvara yaslanıp dinlenebileceğim birkaç dakikaya ihtiyacım vardı.</p>

  <p>On dakika sonra adım atacak gücü bulduğumda bütün vücudum terle kaplanmıştı. Resepsiyona doğru yürüdüm. Telefon boştu, İbrahim Bey de görünürlerde yoktu. Sigara içecektim. İbrahim Bey’i kibriti üflerken gördüm. Otelin kapısında, gölgelerin gizlediği bir adamla konuşuyordu. Bilinçsiz bir kararla ona doğru yürüdüm. Aynı anda İbrahim Bey’in konuştuğu adam gölgeden sıyrılıp öne eğildi. Mavi gözlü, beyaz tenli Dürzü’nün yanındaki adam Fuad’dı. Göz göze geldiğimizde, işte gerçek Arap, diye düşündüm.</p>

  <p>“Sizi beklettim.” İki adımda yanıma geldi. Sonra mecbur kalmış gibi geriye dönüp, “Bu zat İbrahim Bey’dir,” diyerek bizi bir kez daha tanıştırdı. “Şirketimizin müdürlerinden.”</p>

  <p>Demek Jean’ın sözünü ettiği patron, Fuad’dı. Recai Bey’i hatırlamakla yanılmamıştım.</p>

  <p><br /></p>

  <p class="tarih">Saat: 11:20</p>

  <p>Bu kez bir gün önceki gezintinin aksine şoför yoktu, arabayı kendisi kullanıyordu. İkimiz de susuyorduk. Ama başlayacak konuşmanın bir noktadan sonra birdenbire geceye, o karanlık otoparktaki olaylara döneceğini biliyor ve kontrol etmeye çalıştığımız bir tedirginlikle art arda ürperiyorduk. Yarım saat önce derimi kavuran ateş kaybolmaya yüz tutmuştu. Araba hızını arttırdıkça gözlerimi daha sık kapatıyor, o sözleri düşünüyordum: “Doğu’yla Batı’nın, geçmişle geleceğin düğümlendiği yer.” Mac. Intosh’un kader dediği bağı Zafer’inkinden koparıp yeryüzüne düğümleyebileceğim nokta orası olabilir miydi? Eğer öyleyse artık beklememi gerektiren bir şey kalmamıştı.</p>

  <p>“Dün telefon edebildiniz mi?”</p>

  <p>Onu ilk kez görüyormuşum gibi şaşkındım. Bakışlarım, bir süre, fırlayacakmışcasına şişkin gözlerinde, gergin esmer yüzünde oyalandı. “Bizim küçük Fransız, İbrahim Bey’in söylediklerini değerlendirecek mi sizce?” Bu kez başımı döndürmeden yavaşça salladım. “Güzel, anlayacağını biliyordum. Artık sıra Recai Bey’de.”</p>

  <p>“Ölebilirdi,” diyerek beklemeden sözünü kestim. “Hâlâ da kurtulmuş sayılmaz.”</p>

  <p>“Aksilik, karanlıkta sizi tanıyamamışlar.” O da yanıtını hiç geciktirmemişti.</p>

  <p>“Doğru değil bu. Oteldeki adam gece kaçta çıktığımı, kiminle olduğumu size bildirmişti. Önemli olan o zavallıya yapılanlar.” Bakışlarını yoldan alıp bana çevirinceye kadar bekledim. Hareketli gözleri kara bir duman yığınını andırıyordu. “Alçakça bir tuzaktı.”</p>

  <p>“O delikanlı fırsatçının biriydi ve hak ettiğini aldı.”</p>

  <p>“Alçağın birisin sen,” dedim, yeniden sözünü keserek. Şaşırmıştı. Fırsatı kaçırmadan zevkle devam ettim: “Hem de korkak bir alçak.” Arabayı yavaşlattı. İlk kez kızıyordu. Sanki bu kez onu motel odasındaki gibi küçümsememe dayanamayacaktı. “Kendi işini başkalarına gördüren alçak bir sürüngeni hatırlatıyorsun.”</p>

  <p>Araba, sert bir frenle kasıldı. Ön cama doğru savruldum. Şehir dışında denize paralel uzayıp giden dar bir asfaltın banketinde durmuştuk. Toparlanıp döndüm. Gözlerindeki dumanı birbiri ardına çakan kara şimşekler aralıyordu. Ağzı öfkeyle çarpılmış, göğsü ise soluğunu dik bir yokuşta tüketmiş gibi hırıltıyla inip kalkıyordu. Elini cebine sokarken onu kışkırtmaya devam ettim:</p>

  <p>“Korkağın birisin sen. Amcanın köpeğinin yanında olmasını isterdin, değil mi?” Susuyor, daha da irileşen gözlerle suratıma bakıyordu. “Korkuyorsun.” Gülümsemeye çalıştı, ama şakaklarında beliren küçük ter damlacıkları sözlerimi doğruluyordu. “Korkaksın!” diye üsteledim. “Cebindekini kullanamayacak kadar korkaksın!”</p>

  <p>Elimi uzattım. Göründüğünden de çok korkmuştu. Kolunu, kirlenmesinden korkuyormuş gibi, parmaklarımın ucuyla tutup elini cebinden çıkardım. Avucunda, kabzası beyaz sedefle kaplı, küçük kalibreli, nefis bir silah vardı. Almama karşı koymadı. Ben tabancayı incelerken titriyordu. Birden hastanede yatan o genç adamı hatırladım.</p>

  <p>“Ama ben korkak değilim.”</p>

  <p>Doğruyu söylemiyordum. Ölümün ötesinde, beynimdeki sorulardan korktuğumu biliyordum. Tehdit etmek, karşımdakiler için ölümü soyut kılıfından çıkarıp somutlaştırmak, cellat ya da kurban rollerini oynamak. Bunlar ondan daha üstün olduğum konulardı. Ama yaşamak, olağanlığın sınırları içinde varlığını sürdürebilmek, her şeyle her durumda boy ölçüşmeye iten o dürtüden sıyrılmak. Bu anlamda zavallı olan bendim. Ama bu kez azrailin insanlara ne kadar yakın durduğunu öğrenmeliydi. Yutkunup cümlemi bıraktığım yerden sürdürdüm:</p>

  <p>“Seni öldürebilirim.” Artık yüzü bir budalanının yüzünü andırıyordu. “Daha önce insan öldürdüğümü söylemiştim.”</p>

  <p>“Hayır siz...” Cümlesinin sonu ciğerlerinde sönen nefeste kalmıştı. Boğuluyormuş gibi hırıldamasının sona ermesini bekledim. “Hayır, beni öldürmeyi...” yeniden nefes aldı, “düşünmediğinizi biliyorum.” Doğruydu, düşünmüyordum. Sessizliğimden cesaret alıp atıldı: “Eğer öyle bir niyetiniz olsaydı daha önce yapardınız.” Elinin tersiyle şakaklarından yanaklarına süzülen terleri sildi. “Sadece Ayhan’ın sonuyla ilgilisiniz.”</p>

  <p>Yine doğru söylüyordu ve haklıydı. Birden gülmeye başladım. Her zaman pusuda bekleyen o krizlerden biriydi. Sanki tehdit edilen ve sinirleri kopacakmış gibi gerilen bendim. Dakikalar sonra, tabancayı kucağına attım. Arabayı çalıştırdı; yeniden yola çıktık. Uzattığı sigarayı yaktım. Gözlerim yoğun bir tuz acısıyla dağlanıyordu. Bakışlarımı dışarıda akıp giden görüntüye çevirdim: Her şey bulanık ve titrekti. Kirpiklerimi yumarken o konuşmaya hazırlanıyordu.</p>

  <p>“Beni kızdırmayı başardınız.” Sanki çok önem verdiği bir düşünceyi açıklıyormuş gibi kararsız ve saygılıydı. “Üstelik ödümü de kopardınız. Cesursunuz... Evet, cesursunuz. Cesaretin kokusunu önce korkaklar duyar.” Sözlerine, gülme sırası ona gelmiş gibi kahkahayla ara verdi. Sinirleri sandığımdan da güçlüydü. “Ama bana ‘sürüngen’ demenize aldırmadığımı bilmelisiniz. Sürüngenler yeryüzünün en eski türünden biridir. Öteki binlerce tür tarih boyunca sahneden çekilirken sürüngenler bugüne kadar gelebilmiş nadir canlılardandır. Yine de ben aslan olmayı tercih ederim.”</p>

  <p>Sigarayı bitirinceye kadar sustum. O da konuşmayı yeniden başlatmaya kalkışmadı. Yol artık iyice ıssızlaşmış, daralmıştı. Arabanın öğle güneşi altında havayı yırtarken çıkardığı rüzgâr sesinden başka ses duyulmuyordu. Hâlâ denizi izleyerek güneye doğru ilerliyorduk.</p>

  <p>“Nihayet!... Hiç merak etmeyeceksiniz sanmıştım.” Sonra başını, dikkatle izlemekte olduğu yoldan çevirip, “Arsuz’a,” dedi. “Unuttunuz mu, yanıldığınızı ispatlayacaktım size?”</p>

  <p>“Bana neden katlanıyorsunuz? Sizin için birinden kurtulmak bu kadar kolayken.”</p>

  <p>Yanıt hemen geldi. Sanki bu soruyu soracağımı biliyordu ve hazırlıklıydı:</p>

  <p>“İkinci bir cinayeti göze alamayız, dememi bekliyorsanız, yanılıyorsunuz.”</p>

  <p>“Belki de üçüncü,” dedim.</p>

  <p>Yol boyunca kümelenmiş ağaçların gölgelerini ezerek yeniden güneşe çıktık. İkinci sigarasını yakarken, sözcüklerini seçtiği, tarttığı bir konuşmaya hazırlanıyordu.</p>

  <p>“Biliyor musunuz, Ayhan’la çok iyi anlaşmıştık biz. Onunla hep çok iyi ilişkilerimiz oldu. Oysa siz... Siz Ayhan’dan çok değişiksiniz; bu da beni çok şaşırttı.” Ürpererek ona döndüm. Sanki bütün hayatım boyunca Zafer’e benzemeye çalıştığımı biliyordu. Göz göze geldik. Bakışları yine gizlenmişti. “Bana hiç fırsat tanımıyorsunuz.”</p>

  <p>Gittikçe daha çok üşüyordum. Derin bir soluk aldım. Nemli hava nefes borumu yırtarak ciğerlerime indi.</p>

  <p>“Demek ondan değişiğim?”</p>

  <p>“Evet. Nasıl anlatabilirim...” Oysa nasıl anlatacağını çok iyi biliyordu. “Ayhan şimdiye sımsıkı sarılmıştı. Ama sizin için neyin önemli olduğunu hâlâ çözemedim.”</p>

  <p>“Şimdiye bağlı olmak! Bu sözün anlamı nedir?”</p>

  <p>Acelesi yokmuş gibi ayağını gazdan çekip arabayı yavaşlattı. Birden dönüp yüzüne iliştireceği iğrenç bir sırıtışla gülümseyeceğini hissettim. Sanki Zafer’i yermekle beni yaralayacağını fark etmişti ve fırsatı kaçırmayacaktı.</p>

  <p>“Yani yaşadığı ana bağlıydı. Çevresindekilere, kadınlara, zenginliğe, paraya...”</p>

  <p>“Zaten zengin bir ailedendi,” dedim. “Kadınlar da ondan hep hoşlanmışlardır.”</p>

  <p>Dudaklarının etli kıvrımlarına garip bir gülümseme sıkışmıştı. Zafer’i savunmamı, birazdan nasılsa yenik düşecek birinin umutsuz çabasını izler gibi seyrediyordu. Vücudum gerildi.</p>

  <p>“Maksadım sizi kızdırmak değildi.”</p>

  <p>Amacının beni denemek ve tartmak olduğunu biliyordum. Henüz bir karara varamamıştı. Kararsızlığıyla eğlenmek sırası bana gelmişti:</p>

  <p>“Ayhan’la anlaştığınıza göre siz de ‘şimdi’ye bağlısınız, öyle mi? Ya sizin için ‘şimdi’ ne anlama geliyor? Dayınızın arkasına gizlenip akıl hocalığı yapmak, gece yarısı zavallı delikanlıları dövdürmek mi? Yoksa Recai Bey gibileri kullanıp adam satın almak mı? Belki de bir kararnameyle kolayca para kazanmak.” Artık gülmüyordu. Dudakları sarkmış, yüzüne gözlerindeki öfke inmişti. Kendini bir alçak gibi hissettiğini biliyordum. Sıra son vuruştaydı. Beklemedim “Bütün bunları güçlülük sanıyorsanız aldanıyorsunuz. Güçlülük, kendini ölümle tartabilmektir.” Araba hafifçe yana savrulurken sözlerimi bitirdim: “Güçlülük, insanın şimdiden çok, geleceğine hükmedebilmesidir.”</p>

  <p>Az sonra sert bir viraja girdik. Damarlarındaki kanı çekilmişti. Yüzü beyaz bir maskeyi andırıyordu. Araba yeniden doğrulunca pencereyi açıp dudaklarında kısalan sigarayı dışarıya savurdu.</p>

  <p>“Yanılmamışım, Ayhan’dan değişiksiniz.”</p>

  <p>“Ya ben? Ben Selim’in babası ya da ötekiler konusunda yanıldım mı?”</p>

  <p>Yanıt yerine sinirli bir kahkaha doldurdu kulaklarımı. Bu kez direnecek ve kendini savunacaktı:</p>

  <p>“Hem büyük amcamın ölümü hem de Ayhan’la Selim konusunda yanılıyorsunuz. Ayhan’la Selim ölmediler, gittiler.” Uzattığı sigarayı geri çevirdim. “Selim’in annesi o uzun seneler boyunca hemen hemen erkeksiz kalmış. Bir dedikoduya göre de, Kör Abdul da o hastalıklı kadına hayranmış. Selim doğduktan sonra dayım, yani Sadat Bey, limandaki depolardan birinde üzerine yıkılan ağır kasaların altında kalarak öldü. Aslında Sadat Bey depolara hiç uğramazmış, ama nedense o gün Hasan Dayım’ı görmeye gitmiş. O nedenle hep küçük dayımdan şüphe edildi. Ancak deponun yanında görülen biri daha varmış.”</p>

  <p>“Kör Abdul,” diye araya girdim.</p>

  <p>“Evet o.”</p>

  <p>“Zeynep ve Kör Abdul, Sadat Bey’in ölümü hakkında yalan söylüyorlar. Hem de ağız birliği etmişçesine. Öyle mi?”</p>

  <p>“Evet,” deyip sustu. Sonra geçmişe uzanan bu suçlamanın tek sözle geçiştirilemeyeceğini anlamış gibi devam etti: “Kör Abdul’un nefretinin nedenini biliyorsunuz, Selim’in annesine âşıktı. Zeynep’e gelince...”</p>

  <p>Sesi, anlatmaktan vazgeçtiğini, konuşmanın şimdilik sona erdiğini belirtir gibi alçalıp kayboldu. Bakışlarımı dışarıya çevirdim. Güneş önümüzdeydi ve henüz tepedeki yerini almamıştı. Sağımda pencerenin sınırladığı deniz, üzerinde gümüşten çizgilerin kırıldığı geniş bir nehir gibi akıyordu. Sol tarafta ise kah alçak, kah birdenbire yükselen çıplak tepeler vardı. Zeynep’in yeşil gözlerini düşünerek denize döndüm. Uzakta büyük bir şilep körfeze giriyordu.</p>

  <p>Az sonra kıyıda yan yana sıralanan bir dizi evin oluşturduğu şeride ulaştık. Arsus’a gelmiştik.</p>

  <p><br /></p>

  <p>Önünde durduğumuz duvar, deniz kenarındaki evleri karadan ayıran dar yola bitişikti. Üzerindeki sivri demir korkuluklar sık sarmaşıklarla gizlenmişti. Kapı, Fuad’ın çalmasına gerek kalmadan açıldı. Bahçe dışarıdan göründüğünden de geniş bir alana yayılmıştı. Özenle örülmüş taş duvarlarıyla bir villayı andıran yapı, bahçenin kenarından geçerek denize ulaşan geniş dereye bakan bir yükseltide inşa edilmişti. Renkli çiçekler arasında, alçak çalıların sınırladığı taş kaplama yoldan ilerlerken, Fuad:</p>

  <p>“Bir süre burada bekleyeceğiz,” dedi. “İşim biter bitmez gideriz.” Sonra nereye diye sormama kalmadan, devam etti: “Şu tekneyi görüyor musunuz? Saatte elli beş mile kadar çıktım onunla.”</p>

  <p>İşaret ettiği yöne baktım. Beyaz, küçük bir tekneydi; binanın yan cephesinden, dereyle denizin birleştiği noktada oluşmuş küçük koya uzatılan tahta iskeleye bağlanmıştı. Onunla mı gidecektik? Geri döndüğümde Fuad kapıya varmıştı bile. Adımlarımı hızlandırıp beni bekleyen adamlara yürüdüm.</p>

  <p>Eşiğe vardığımda tahta oymalı kapı açılmıştı. İçeriye girdik. Geniş antrede kimse yoktu.</p>

  <p>“Şuradan yürüyün,” eli soldaki koridoru gösteriyordu, “salonun pencerelerinden görüntüye doyum olmaz.”</p>

  <p>Sonra yana çekilip, soldaki koridora girdiğime emin oluncaya kadar duracağımı hissettirerek gülümsedi. Beklemeden ilerledim.</p>

  <p>Salondaki görüntü gerçekten de büyüleyiciydi. Denize bakan cephe boydan boya camdı ve kapıdan giren biri içeriye adımını atar atmaz denizin içinde yürüdüğü duygusuna kapılıyordu. Ama asıl büyüleyici görüntü sanki sona saklanan bir süpriz gibi bölme duvarında bekliyordu. Sağda, salonu ikiye ayıracak bir duvarın yerine, tavana kadar yükselen bir akvaryum konmuştu. Bir süre kımıldamadan bekledim. Sonra insanda salonun boş olduğu duygusunu uyandıran seyrek eşyaların arasından akvaryuma ilerledim. Küçük ve renkli balıklar, havayla şişirilmiş beyaz noktaları izleyerek yükseliyorlardı. Salonun öteki köşesindeki koltuklar, duvarlardaki tablolar, pencereden görülen deniz, her şey garip ve gerçeküstü bir görüntünün içinde titreşiyordu. Büyüyü, dışarıdan yükselen tiz bir motor sesi bozdu. Akvaryumu izleyerek, kapı biçiminde bırakılan aralıktan öteki bölmeye geçtim. Birkaç adım sonra derenin aksi yönüne bakan pencerenin yanındaydım. Ses, pencerenin aşağısında, garaj çıkışı olduğu anlaşılan beton düzlükte çalışır durumda bırakılmış bir jipten geliyordu. Demek tepelere doğru gidecektik. Burnumu soğuk cama yapıştırıp bakışlarımı garajın kapasına doğru eğdim. Hafif bir meyille bodruma inen düzlükte kırmızı ve spor bir araba duruyordu. Kırmızı! O arabayı daha önce de görmüştüm.</p>

  <p>Geri döndüm. El yordamıyla akvaryumun arasına sıkışan geçidi bulup koridora yürüdüm.</p>

  <p>Fuad beni antrede bekliyordu. Sanki düşüncelerimi okumuş, yolumu kesmek için önüme çıkmıştı.</p>

  <p>“Onu görmek istiyorum,” dedim.</p>

  <p>“O? O da kim?”</p>

  <p>“Burada olduğunu biliyorum.” Öne doğru eğildim. “Şimdi onun yanındaydınız.”</p>

  <p>“Bakın...” İlerlemeye devam edince, bir an yardım çağıracakmış gibi dudaklarını araladı. Birden o uzun boylu devi, önceki gece boynumu kopartmaya niyetli iri pençelerini hatırladım. Ama kuşkularım yersizdi. Fuad direnmekten vazgeçmiş ve yana çekilmişti. “Pekâlâ, lütfen çok uzatmayın.” Daha sözlerini bitirmeden öne geçip yürümeye koyulmuştu bile. “Şimdi beni takip edin.”</p>

  <p>Az sonra araladığı kapıdan içeriye giriyordum. Gülsüm, şaşkın gözlerle tam karşımdaki koltuğa çökmüş, bana bakıyordu.</p>

  <p>Evin gösterişine ve büyüklüğüne uymayan küçük bir odaydı. Binanın arkasına bakan penceresiz duvarın önünde örtüsü bozulmamış bir yatak vardı. Yanındaki komodinin üstüne bir şey konulmamış olması, odanın sürekli kullanılmadığını ele veriyordu. Gülsüm tam karşımdaki geniş ve düz desenli koltuktaydı. Çantası, fırlatılıp atılmış gibi ağzı yarı açık, içinden dökülen birkaç küçük kutunun ortasında, ayaklarının dibinde duruyordu.</p>

  <p>“İyi misiniz?”</p>

  <p>Beni tanımamıştı. Yanakları hâlâ ıslaktı. Sanki gözlerindeki yaşlara sıkışan görüntünün kaybolmasını önlemek ister gibi damlaları parmaklarıyla tutuyordu. Birden onu çok eskiden beri tanıdığımı düşündüm. Oysa geceki o birkaç saniyeyi de saysak bile, bu üçüncü karşılaşmamızdı. Oturduğu koltuğa büzülmüş, ayaklarını altında toplamıştı. Bakışlarındaki o neşeli parıltılar ölmüştü. Elini komodine uzatıp yana döndü. Profili daha alımlı ve kadıncaydı. Gözlüğünü takınca beni tanıdı.</p>

  <p>“Öldü, değil mi?” Uzattığı eli tutup ayağa kalkmasına yardım ettim. “O haydut öldürdü onu.” Ağlamaktan korkuyormuş gibi alt dudağını dişlemişti. “Onu da öldürdüler!” Başımı salladım, ama bana bakmıyordu. “Öldürdüler...”</p>

  <p>“Hayır!” diyerek, bir sinir krizine dönüşen titremenin arasına girmeye çalıştım. “Yalnızca durumu kötü. Şimdi hastanede.”</p>

  <p>“Yalan söylüyorsunuz, öldü. Benim önümde öldürdüler!” Sonra kımıldamama kalmadan vücudunu öne doğru savurdu. “Boynunu kıracaklarını söylediler.” Sarılmak istemiyordum, yine de kollarımı açıp başını omzuma yaslamasına karşı koyamadım. “Zavallı...”</p>

  <p>Devam edemeden hıçkırıkla sarsılmaya başladı.</p>

  <p>Hıçıkırıkları ve vücudunu sarsan titremeler susuncaya kadar öyle kaldık. Sonra birden başını kaldırdı, gözlükleri alnına doğru kalkmış, kızarmış burnu ortaya çıkmıştı. Söyleyeceklerini duymak için ona doğru eğildim.</p>

  <p>“Ayhan.”</p>

  <p>Devam etmesini bekledim. Ama dudakları kuruyup birbirine yapışmış gibi hareketsizdi. Belki yalnızca cümlesinin ilk sözcüğüydü, ama yine de arkamdan böbreklerime vurulmuş gibi öne savruldum.</p>

  <p>“Evet,” dedim, boğazımdaki sinirleri yırtan bir mırıltıyla, “buradayım.”</p>

  <p>“Beni götürecekti...” Aramızda, Zafer’in benim adımı kullanarak yıllarca önce verdiği sözden başka ortak bir şey yoktu. Yine de onu susturmadım. “Söz vermişti... İstanbul’a gideceğim gece...”</p>

  <p>O anda kapı açıldı. Geriye dönmedim. Gülsüm’ün gözlerindeki korku, gelenin Fuad olduğunu haber veriyordu.</p>

  <p>“Çok uzatmayacaktınız, Zafer Bey. Her şey hazır, sizi bekliyoruz.”</p>

  <p>Sonra yanıt beklemediğini belirtmek istiyormuş gibi sessizce kapıyı kapatarak uzaklaştı. Yine yalnız kalmıştık.</p>

  <p>“Ne olur, beni buradan götürün.”</p>

  <p>Geri çekildim. Fuad’la aramda çatışmaya yol açacak yeni bir sorun istemiyordum. Zafer’in verdiği söz beni ilgilendirmezdi. Ona karşı yerine getirmek zorunda olduğum bir sorumluluğum yoktu. Bir an için ona yalnızca Zafer’in sonuyla ilgilendiğimi söylemeyi düşündüm. Düşüncelerimi sözleri böldü:</p>

  <p>“Kimse başaramayacak mı? Ayhan, Coşkun ya da siz. Yoksa Fuad’a mı inanıyorsunuz?”</p>

  <p>Coşkun, hastanedeki genç adam olmalıydı. Zafer ve ben! Zamanım yoktu, geç kalmıştım. Parmaklarım kasıldı. Geri dönüp çıktım. Kimse beni tutmak zorunda olmadığım bir sözden dolayı suçlayamazdı. Yine de kendimi bir alçak gibi hissediyordum.</p>

  <p>Jipte üç kişiydik. Ben ve Fuad’dan başka nehir kıyısındaki evin kapısını açan adam da arabadaydı. Direksiyonu o kullanıyordu. Araba bozuk yolda zıpladıkça, yukarı doğru sıyrılan gömleğinin altındaki tabancayı görebiliyordum. Arkadaki boşlukta da çelik namlusunda mavi parıltıların dalga dalga ürperdiği bir çifte vardı. Sanki Afrika’daydık ve ava çıkmıştık. Aslında silahlardan çok, yer yer derin sel yataklarıyla kesintiye uğrayan toprak yol, zaman zaman çevreyi görmemizi engelleyen yüksek ve sık çalılıklar bu duyguyu körüklüyor ve olup biten her şeyi, gerçeküstü bir merceğin ardından bakılıyormuş gibi abartıyordu.</p>

  <p>O duygularla yarım saatten daha uzun bir süre yol aldık. Önce hafif virajlarla, kah sağa kah sola döne döne, ama sürekli dere yatağını izleyerek, yaklaştıkça uzaklaşıyormuş duygusunu uyandıran dağlara doğru ilerledik. Dakikalar sonra ilk yamaca vardığımızda bu kez kilometrelerce ötedeki denize paralel olarak uzanan bir başka yola saptık. Bu garip, garip olduğu kadar da ilginç yolculuğu neden yapıyorduk? Yolculuğa benim katılmam neden isteniyordu? Fuad’ın açıklamak ya da kanıtlamak istediği, yalnızca beni tehdit eden o adamın kendisiyle bir ilişkisi bulunmadığı mıydı? Art arda gelen sorulara yanıt aramaktan vazgeçerek sessizliğe sığındım. Jip, kaldırdığı büyük toz bulutunun önünde küçük bir leke gibi yol alıyordu ve ben bir serüvenin içine doğru itildiğimi hissediyordum. Olanlara katlanmamın gerçek nedeni kendimi hep itilmiş hissettiğim –belki de ben aramıştım– o serüven duygusu muydu; bilmiyordum. Rastladığımız akasya ağaçları, arada bir ortaya çıkan ve mor parıltılarla yanıp sönen bazalt kayalıklarının çarpıcılığı, düşüncelerimi beynimden silip attı. Kirpiklerimi kapadım. Huzur veren bir karanlığa muhtaçtım. Ama gözlerimi dolduran karanlıkta Nemrut Dağı, geçmişle geleceğin birbirine düğümlendiği söylenen o nokta vardı.</p>

  <p>Yirmi dakika sonra durduk. İkisinin ardından jipten indim. Yol biraz ileride sağa kıvrılıp kayboluyordu. Fuad, arkasında olup olmadığımı kontrol ettikten sonra hızlı adımlarla yürümeye koyuldu. Zıplamaktan ve toz yutmaktan bitkindim. Sırtım ve ensem kasılmış, dilim havasızlıktan ve tozdan çürümüş bir et parçasına dönüşmüştü.</p>

  <p>Kıvrıma gelince, dik bir meyille sağa dönen yol yerine, sola, çalılıklarda açılmış bir patikaya saptık. Daha ilk adımda bir tehlike önsezisiyle ürpererek, gözlerime bıçak gibi batan tuzun acısıyla durdum. Sanki yine Girne sırtlarındaki dağdaydık ve birazdan bir mağaraya girecektim.</p>

  <p>“Biraz daha gayret edin. Kestirmeden gidiyoruz. Geldik sayılır.” Fuad’dı. Sözlerinin doğruluğunu kanıtlıyormuş gibi konuşurken sürekli başını sallıyordu. Başının bu denli orantısız ve küçük olduğunu daha önce fark etmemiştim.</p>

  <p>Yol söylediği gibi kısaydı. Bir iki dakika sonra çevresi alçak ağaçlarla kuşatılmış kulübelere vardık. Sessizlik, yolculuğun sona erdiği bu köyde daha da belirgindi. Fuad’a yetişerek sordum:</p>

  <p>“Bütün bunların anlamı ne?”</p>

  <p>“Biraz daha sabredin. Her şeyi öğreneceksiniz.”</p>

  <p>Eni sürekli değişen, damları saz ve çamurla kaplı evlerle sınırlanan bir yoldan köyün içerisine doğru indik. Yolun ortasında içi çamurlu suyla dolu dar bir hendek oluşmuştu. Köydeki ilk canlıya o hendek başında rastladık. Küçük bir çocuktu ve belinden aşağısı çıplaktı. Köyün üst yamacında birdenbire beliren üç yabancıdan korkmuş ya da meraklanmış görünmüyordu. Rastladığımız ikinci kişi yaşlı bir adamdı, bizi görür görmez yaşlılığından umulmayacak bir çeviklikle yandaki evlerden birine doğru koşup kayboldu. Fuad’a döndüm; elinde kırbaç gibi salladığı uzun ve ince bir sopa belirmişti.</p>

  <p>“Burası.”</p>

  <p>Sonra yanındaki adama, artık onun bir kılavuz olduğunu biliyordum, dönüp eliyle işaret etti. Önce adam çıktı merdivenleri. Sinirlerim giderek geriliyordu. Hâlâ neyin peşinde olduğumuzu bilmiyordum. İşte tam o anda acı, umutsuz bir çığlık sessizliği parçaladı. Hızla geriye döndüm: Sokağın ortasında yaşlı bir kadın duruyordu. Sanki yavrusuna yırtıcı bir hayvanın saldırısını haber vermek için bağırmıştı. Kadın ikinci kez bağırmaya hazırlanırken şoför kapıyı kırarak içeriye girdi. Fuad da adamı izledi. Kadın, az önce yanından geçtiğimiz çocuğu yerinden sıçratan bir çığlıkla ikinci kez bağırdı. Saatler süren bir yolculuktan sonra, denizden uzak, gölgelere sığınmış bir köydeki eski bir evin merdivenlerinde, ellerimle kulaklarımı tıkamış, şaşkınlıkla ortasından pislik akan yola bakıyordum. Yaşlı kadınsa çığlıklarla art arda bağırıyordu.</p>

  <p>Evin girişindeki tahta merdivenlerde ne kadar kaldığımı bilmiyordum. Birinin kolumu çekmesiyle doğruldum; Fuad’dı.</p>

  <p>“İçeriye girin,” dedi bağıran kadına aldırmadan.</p>

  <p>Karanlık, yüreğimdeki paniği arttırarak içine çekti beni. Sanki yeniden o mağarada pusuya düşürülmüştüm. Gözlerim yanıyordu. Karanlık, beynimin kıvrımlarında unutmak için kurşunladığım o eski görüntüleri hapseden kapıyı açmıştı. Haykırışımı kaynayan suyun sesi kesti. Mağarada değil, dar bir sahanlıktaydım, önümdeki ocağın üstündeki bakır kapta su kaynıyordu.</p>

  <p>“Odaya gelin.”</p>

  <p>Oda, sahanlık kadar loş değildi. Dar pencerelere rağmen içeride ortalığı aydınlatacak kadar ışık vardı. Yine de karşılaştığım görüntüyü, sanki hiçbir şey görmüyormuşum gibi, bir süre kıpırdamadan seyrettim. Fuad’ın başucunda durduğu yatakta, giyinmeye fırsat bulamamış, yarı çıplak bir adam duruyordu. Adamın aşağıya sarkıttığı ayakları su dolu bir leğenin içindeydi. Yatak, üzerinde boğuşulmuş gibi dağılmıştı.</p>

  <p>“Yaklaşın, lütfen.”</p>

  <p>Fuad’ın sesi oyunun sonuna geldiğimizi haber veriyordu. Sokaktan ancak can çekişen birinin atabileceği çığlıklardan biri daha duyuldu. Genç adama baktım. Kadının sesiyle birlikte acıyla titremişti. Fuad:</p>

  <p>“Biraz daha yakına gelin,” dedi. Sonra elindeki sopayla genç adamı dürterek bağırdı: “Sen de kafanı kaldır.”</p>

  <p>Yatağa yaklaştım. Sokağın ortasındaki kadın da susmuş, her şey aldatıcı bir sessizlikle örtülmüştü. Yataktaki genç adamın yüzünde, boynunda, kollarında, göğsünde ince kırmızı çizgiler oluşmuş, derisi kabarmıştı. Başı yere eğikti. Yüzünü göremiyordum, ama çıplak vücudu bir heykeltıraşın elinden çıkmışçasına kusursuz ve inceydi. Karnını kuşatan biçimli kaslarında, esmer derisini daha da koyulaştıran ince kıllarının arasında, yer yer morluklar vardı. Fuad’a dönüp elindeki kırbaç gibi kullandığı sopaya baktım. Hayır, o izler değnekle yapılmış olamazdı.</p>

  <p>Fuad ikinci kez aynı emri savurdu. Adamın çok kısa bir süre önce, şimdi oturduğu o yatakta bir kadınla olduğu anlaşılıyordu.</p>

  <p>“Sana kafanı kaldır dedim!”</p>

  <p>Adam bu kez karşı koymadı. Başını yavaş yavaş kaldırırken, Fuad bu oyunu benim için sürdürdüğünü anlatmak istercesine bakışlarını üzerime çevirmiş, gülümsüyordu. Gözlerimi kaçırıp yatağa çevirdim.</p>

  <p>O da en az benim kadar şaşırmıştı. Bir süre inanmayan bakışlarla birbirimizi süzdük. Pavyonun dışında Gülü beklediğim gece, çatırtılarla yanan tutkulu ve parlak gözleri, şimdi yenik düşmüş bir hayvanın umutsuzluğuyla kararmıştı.</p>

  <p>“İşte, boğazınıza bıçak dayayan adam. Adı Velid’di.”</p>

  <p>Bir süre genç adamla birbirimizi süzdük. Bakışlarında önceki gece boğazıma bıçak dayayan birinin hıncı yoktu. Gözlerimi kaçırıp Fuad’a çevirdim. Bu kadar yola, sırf bu adamın Velid olduğunu söylemek için mi katlanmıştı? Beni buraya getirmesinin başka bir nedeni olmalıydı. Fuad, elindeki sopayı Velid’in suratına savurdu. Artık dayanamazdım, ileriye atılmaya hazırlanırken yeni bir kadın çığlığı durdurdu beni.</p>

  <p>Çığlık bu kez odanın içinden yükselmişti. Neyi göreceğimi tahmin ederek geriye döndüm.</p>

  <p>Zeynep, hâlâ elinde tuttuğu ibrikle, kendisini sıkıca kavrayan şoförden kurtulmaya çalışıyordu. Gözleri, Velid’inkinin aksine kızgınlıkla kabarmış, gözbebekleri arasında ayağa kalkmış yeşil bir okyanusu zorlukla zaptediyordu. Saçları dağılmış, ayakları ise çıplaktı. Velid’in kadını oydu. Kendimi bir kez daha alçak gibi hissettim.</p>

  <p><br /></p>

  <p>Dönüşte hiç konuşmadık. Derenin kıyısındaki evde öteki arabaya geçince, Fuad uzun süren sessizliği sona erdirip anlatmaya koyuldu:</p>

  <p>“Böyle davranmaya mecburduk. Göstermek yerine anlatmayı seçseydim bana inanmayacaktınız.” Sonra gerçekten üzgünmüş gibi, “Olup biten her şey için üzgünüm,” diyerek devam etti: “Ama Zeynep’in gerçek yüzünü size göstermek zorundaydım. Anlattıklarının yalan olduğuna inanmalıydınız. Bizden nefret ettiği için yalan söylüyordu. Bir yandan sizi kışkırtırken, öteki yandan suçu benim üzerime yıkmak için tehdit ettirdi sizi.”</p>

  <p>“Nefret?” diye sözünü kestim.</p>

  <p>“Evet.” Başını sallayarak söylediklerini güçlendirmeye çalıştı. Uzun bir açıklamanın başındaymış gibi sabırsızdı: “Zeynep’in dedesi bir şeyhti. Fatah mensubu bir şeyh.” Açıklamasını izleyemediğimi sezince yeniden başa döndü. “Bakın, 1908’den, yani Meşrutiyet’ten sonraki o kısa dönemde, İttihatçılar Osmanlı vilayetlerindeki azınlıkların hürriyetle oynamalarına müsaade ettikleri dönemde, Suriye’de Fatah adlı bir teşkilat gelişti. Teşkilat, Beyrut’taki Amerikan kolejlerinden kaynaklanıyor ve bir yandan Arap milliyetçiliği düşüncesini geliştiriyor, bir yandan da yayılıyordu. 1918’de Allenby, Osmanlı ordusunu Gazze’den Halep’e kadar sürünce, İngilizlere yardım eden Faysal’ın da teşvikiyle bu teşkilatın mensuplarının kışkırttığı Araplar Antakya’da ayaklanarak Hükümet Konağı’na saldırdılar. Gayeleri Halep’e kadar gelen Faysal’la birleşmekti. Bizim aile ayaklanmaya katılmadı ve ayaklananlara da yardım etmedi. İttihatçıların kalıntıları ayaklanmanın elebaşılarını ve Faysal’ın yanına kaçamayanları öldürdüler. Öldürülenler arasında Zeynep’in dedesi de vardı. Mallarını da dağıttılar. Zeynep, bizim aileye, dedesine yardım etmemesinden ötürü hep içerlemiştir.”</p>

  <p>“Neden yardım etmediniz?”</p>

  <p>“Çünkü zenginleşiyorduk ve dedem zenginlerin milliyetçi olmadığını fark edecek kadar zekiydi. Ayrıca menfaatlerimiz Faysal’ın şeriat kanunlarında değil, Osmanlı idaresindeki kapitülasyonların azınlıklara sağladığı ticari imkanlardaydı.”</p>

  <p>“Madem Zeynep sizlerden nefret ediyor, neden yanınızda kalıyor?” Yanıt vermedi, bu konuyu kapatmak istiyormuş gibi gaza basarak arabayı hızlandırdı. Camlara sürtünen rüzgâr ıslık çalarken tekrar sordum: “Neden? Yoksa dedesine borçlu musunuz? Zeynep sizin ailenin, dedesine uşaklık ettiğini söyledi. Doğru mu?”</p>

  <p>“Bakın.” Ona baktım. “Dedesi bir şeyhti, dedim size. Ailem de aşiretteki herkes gibi ulu şeyhe hizmet etmiştir. Zeynep’in neden dayımın yanında kaldığına gelince; bunu dayıma sormalısınız.”</p>

  <p>“İlk fırsatta soracağım.”</p>

  <p>Bu kez yanıt vermek zorundaydı. Az önce olanların, Zeynep’e yaptıklarının dayısı tarafından öğrenilmesini göze alamazdı. Nitekim az sonra söze başladı:</p>

  <p>“Pekâlâ; Zeynep konusunda konuşmak mecburiyetinde bıraktınız beni.” Dudaklarındaki sigarayı atıp yana döndü ve anlatacaklarının duyulmasından korkuyormuş gibi fısıltıyla devam etti: “Zeynep’in dedesini bitirdik. Şimdi sıra annesinde. Biraz önceki köyde gördüğünüz herkes prenses sayarmış onu. Prenses Ayşa... Ne oldu? Neden şaşırdınız?”</p>

  <p>“Şileplerinizden birinin adı da Ayşa.”</p>

  <p>“Evet, dikkatiniz çok keskin.” Yapışkan bakışlarını gözlerime dikerek, “Tahmin ettiğiniz gibi Sadat Dayım ona âşıktı,” diye yeniden söze başladı. “Onu hatırlıyorum, çok güzel bir kadındı. Zeynep kadar esmerdi ve dayımı büyülemişti. Dayım onu Selim’in annesini evden kovduktan birkaç sene sonra getirdi o köyden. Şeyhin kızıydı, ama mallarını kaybettiği için sefil olmuştu. Sonra da söylentiler ayyuka çıkınca bir budalayla evlendirdi. Zeynep aşağı yukarı Selim’le aynı zamanda doğdu. Nicole zayıftı, dayım da hem bu nedenle, hem de karısından öç almak için Selim’i Ayşa’ya teslim etti. Zeynep’le Selim süt kardeştirler... Ayşa’nın adını vermek fikri Sadat Dayım’ındı. Hasan Dayım da itiraz etmedi.” Sözlerine devam ederken birden öne eğildi, sanki en korkutucu sırrı açıklayacaktı: “Bence Hasan Dayım da seviyordu o kadını. Ama Sadat Dayım ölünce Ayşa’yı, o sırada Selim’i emzirmesine rağmen köyüne, kocasına geri yolladı.”</p>

  <p>“Bütün bunların bugünkü olaylarla, Zeynep’le ne ilgisi var?”</p>

  <p>“Zeynep’in geçmişini öğrenmeden onu anlayamazsınız. Ailemize karşı kin duyması için bir sürü neden sayabilirim size. Köydekiler ona dedesine sırt çevirdiğimizi ve ölümüne sebep olduğumuzu öğrettiler. Dayılarımdan nefret eder, çünkü annesini köylerinden, aşiretten kopardıklarını hiç unutmaz. Selim’i ise her zaman annesinin sevgisini paylaşan bir ortak gibi gördüğüne eminim.”</p>

  <p>“Öyle mi?” Sesimdeki alaycı titreme onu şaşırtmıştı. “Ben aralarının iyi olduğunu sanıyordum.”</p>

  <p>Yanıt vermeden önce tiz bir kahkaha savurdu.</p>

  <p>“Hayret; demek size Selim’le evleneceğini de anlattı. Evet, birkaç defa yattıklarını biliyorum.” Hızlı kelimelerle devam etti: “Dayımın böyle bir evliliğe izin vermeyeceğini bilerek denedi. Maksadı dayımla Selim’in arasını açmaktı. Aslında Selim’den nefret eder.”</p>

  <p>Tekrar sözünü kestim:</p>

  <p>“Neden olmadı o evlilik? Hasan Bey mi önledi?”</p>

  <p>“Belki Selim’i hiç kandıramayacaktı, ama bunu öğrenemedik. O sırada kurtarıcı Ayhan çıktı ortaya...” Gülümsemesi gözleriyle dudakları arasında gidip geliyordu. “Ondan sonra Selim, Ayhan’dan hiç ayrılmadı. Zeynep, Selim’den hayır gelmeyeceğini anlayınca bu kez Ayhan’a yöneldi. Onu da sizin gibi dayıma karşı kışkırttı.” Bakışlarım ona dönünceye kadar bekletti sözlerini. Göz göze geldiğimizde cümlesini bitirmeye hazırdı: “Onunla da aynı evde, aynı dekorda konuşmuştu.”</p>

  <p>“Heykelin orada ineceğim,” dedim, bakışlarımı kaçırarak.</p>

  <p>Araba birkaç dakika sonra, meydandaki heykelin yakınında durdu. Aşağıya indim. Kapıyı kapatırken Fuad günlerdir dilinde beklettiği. cümleyi yüzüme savurdu:</p>

  <p>“Artık burada yapacak bir şeyiniz kalmadı. Sizin yerinizde olsam giderdim.”</p>

  <p>Konuşmadan kapıyı ittim. Yanılıyordu. Kararımı vermiştim. Akşam Gülsüm’ü görmeye gidecektim.</p>

  <p><br /></p>

  <p class="tarih">Saat: 16:30</p>

  <p>Kemiklerimi sızlatan nem yağmur yağacağını haber veriyordu. Lobi boştu, yavaş adımlarla resepsiyona yürüdüm.</p>

  <p>Az sonra numarayı öğrenmiş, hastaneyi arıyordum. Telefona karşılık verene, önceki gece hastaneye getirilen genci sordum. Adam beni Acil Servis’e bağladı. Hemşire böyle birini hatırlamıyordu.</p>

  <p>Sonunda dahiliyede buldum onu. Kırıklarını alçıya almışlardı; ama iç kanamadan korkuluyordu. Hâlâ kendine gelememişti.</p>

  <p>“Siz kimsiniz, yakını mısınız?” diye soran doktoru yanıtsız bırakıp telefonu kapatmaya hazırlandım. “Üstünde kimliğini belirten hiçbir belge yok,” dedi, öteki uçtaki ses.</p>

  <p>Kulaklığı yerine bırakıp döndüm. Merdivenlerin başındaki koltukta Beatrice oturuyordu. Gözleri uzun süredir beni izlediğini haber veren bir ilgiyle parlıyordu. Acele etmeden yaklaştım.</p>

  <p>“Hiç bu saatte otele döndüğünüzü hatırlamıyorum.” Saçları özenle taranmış, gözlerini çevreleyen renkler ise abartılmıştı. “Yemek yediniz mi?” Başımı salladım. “Yine de benimle birlikte bir kadeh içkiye katlanabilirsiniz sanırım.”</p>

  <p>Kendini beğendirmek isteyen bir orospu gibi hiçbir ayrıntıyı ihmal etmeden süslenmişti. O, komiye el sallarken karşısındaki koltuğa oturdum.</p>

  <p>“Abraham’ı göremiyorum?”</p>

  <p>“Gitti. Daha doğrusu Mösyö Moreux’la gittiler. Ayın yirmisinde burada olacak.” Anlamadığımı sanarak garip bir telaşla tekrarladı: “Nisanın yirmisine doğru.”</p>

  <p>Komi gelinceye kadar sustuk. Beatrice’in yüzündeki koyu renkler, elinde bakır bir ibrikle kapının arkasında duran Zeynep’i hatırlatıyordu bana. Gözlerimi yumup, “Ben konyak içeceğim,” dedim.</p>

  <p>“Ne güzel; günlerdir gülümserken görmedim sizi.” Sonra hiç vakit kaybetmeden başladı: “Hasta değilsiniz değil mi? Neden Mösyö Moreux’u dinlerken birden kalktınız masadan?”</p>

  <p>“İyiyim,” dedim, gülümsememe ara vermeden.</p>

  <p>“Bence kendinizi çok yoruyorsunuz. Dün gece yine kadınlarlaydınız!” Evet ya da hayır dememi bekliyordu, ama ben sessizliği sürdürmekten yanaydım. “İnkar etmeye kalkmayın, biliyorum.”</p>

  <p>“Neyi biliyorsunuz?” diye sordum sözlerini keserek.</p>

  <p>“Bir sevgiliniz olduğunu.” Gülmeye hazırlanırken, konuşmasını sürdürdü: “Onu gördüm. Dün gece sizi odanızdan alıp götürdü. Gülmeyin, doğru olduğunu biliyorum, yarım saat önce yine buradaydı. Birlikte şarap içtik.” Yine güldüm. Gül ve o! Eğlenceli bir olayı kaçırmıştım. “Kızmayacağınıza söz verin.” Sonra şaşırmadığımı görünce, kızmayacağımı tahmin etmiş gibi, “Seçme konusunda pek zevkli değilsiniz,” dedi.</p>

  <p>“Mösyö Moreux da dün gece benimle aynı fikirdeydi.”</p>

  <p>“Siz Mösyö Moreux’a bakmayın. O her gördüğü kadınla yatmak ister, güzel olsun olmasın.”</p>

  <p>“Sizinle de yatmak istedi mi?”</p>

  <p>Yüzü dalgalanarak kızardı. Kekelemeye başlayacakken komi yardımına yetişti. Önüme bırakılan kadehi kaldırıp ona doğru uzattım.</p>

  <p>“Sağlığınıza. Sizin kişiliğinizde yeryüzünün bütün kadınlarının şerefine içeceğim. Orospuların, korkakların, ağlayanların, çaresizlerin, hepsinin şerefine.”</p>

  <p>İçkimi bitirinceye kadar hiç kımıldamadan, yalnızca gözleriyle hareketlerimi izleyerek bekledi. Boş kadehi masaya bırakırken konuşmaya karar vermişti:</p>

  <p>“Orospu sizi arayan kadın, korkaksa benim. Ya öteki ikisi, ağlayan ve çaresiz kim?” Yanıt vermeden komiye boşalan kadehi gösterdim. “Susacaksınız. Soruyu beğenmediniz mi hep susmayı seçiyorsunuz.”</p>

  <p>“İşte konuşuyorum.” Paltomun cebindeki broşürü çıkarttım. “Alın, size bakmanız için bir kitapçık.” Önüne doğru ittim. “Otele gelirken turizm bürosundan aldım. Heykeller konusunda istediğiniz kadar konuşabiliriz.” Sonra heykellere bakması için vakit bırakarak bekledim. “Bazıları güneşin doğuşunu, bazıları ise batışını seyrediyor. Fark ettiniz mi?”</p>

  <p>Kadın beni dinlemiyordu. Sanki bütün ilgisini toplamış, elindeki broşürü sökmeye çalışıyordu. Az sonra kitabı geri itip isyan etti:</p>

  <p>“Yazıları Türkçe.”</p>

  <p>“Evet,” dedim gülerek.</p>

  <p>“Okuyun.”</p>

  <p>Kısa bir kararsızlıktan sonra broşürde yazılanları İngilizceye çevirerek okumaya başladım.</p>

  <p>“Sağdaki resimde, milattan önce birinci yüzyılda yaşamış Kommanj Krallarının Nemrut Dağı’nda yaptırdıkları heykeller görülmektedir.”</p>

  <p>“Sabah da konuşma bu dağla ilgili bir yere gelince sararmıştınız.” Sonra gözlerimde saklanan sırrı öğrenemeyeceğini bile bile sordu: “Ne var o dağda?”</p>

  <p>Komi bu kez benim imdadıma yetişti. Getirdiği kadehi yeniden ona doğru kaldırdım, sonra acele etmeden yudumlamaya koyuldum. Uzattığım sigarayı geri çevirdi. Sabrının sonuna geldiğini biliyordum.</p>

  <p>“Sizin yakışıklı delikanlının ortalarda görünmediğini fark etmediniz mi?” Gözleri irileşirken verdim haberi: “Hastanede. Dün gece az kalsın onu öldüreceklerdi.” Sonra bir yudumda kalan konyağı bitirip kıpırdamasına fırsat vermeden ayağa kalktım. “Nerede olacağımı bilmiyorum. Yirmi nisanda nerede olacağımı bilmiyorum.”</p>

  <p>Ben merdivenlere yürürken, o, heykellerle süslenmiş o dağı, hastanedeki genç adamı ve son cümleyi birbirine bağlamaya çalışıyordu. Bense yıllardan beri ayakta duruyormuşum gibi yorgundum.</p>

  <p>Sahanlığa varmadan kapı gürültüyle açıldı. İki adam, yaralı olan üçüncüyü aralarına almış, içeriye giriyorlardı. Seslerinden tanıdım onları: Demir Çelik’te çalışan mühendislerdi. Uzun boylusu resepsiyondaki adama, “Faşistler yaptı,” diye açıkladı. “Bütün gün saldırdılar.”</p>

  <p>Beatrice yerinden doğrulmuş, yaralı adama yardım etmek için yürüyordu. Aşağıya indim. Uzun boylu kolumu tutarak heyecanla anlattı:</p>

  <p>“Yirmi mühendisin işine son verdiler. Yarın grev var.”</p>

  <p>Kısa boylu olan, “Kimse yardıma gelmedi,” diye sızlandı. Onları anlıyordum. “Onlar Malatya’dan bile adam getirmişler.”</p>

  <p>“Ne oluyor?” diye sordu Beatrice.</p>

  <p>“Yeni hükümet,” dedim. “Bundan böyle Mösyö Moreux’un işi kolaylaşacak.”</p>

  <p>Öteki ikisinin karşı koymasına aldırmadan resepsiyondaki adama doktor çağırmasını söyleyip, hâlâ şaşkınlıkla yaralı adama yardım etmeye çalışan Beatrice’i bırakarak yeniden merdivene yürüdüm.</p>
</body>
</html>
