<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ÜÇÜNCÜ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Kavuran güneşin altındaki kovalamaca uzun süredir devam ediyor, ama kovalanmakta olan genç adam bu durumun daha fazla sürmeyeceğini düşünüyordu.</p>

  <p>Yirmi kilometre kadar gerideki pusuda, üç arkadaşının ve tüm binek hayvanlarının öldürülmesinden bu yana, bu verimsiz, engebeli ve çıplak bölgede kendi pususunu kurmak ya da gerektiğinde soluklanmak için sadece ara sıra durup tırmanarak ilerlemekteydi.</p>

  <p>Genç adam, uzun yayı ve sadağıyla birlikte sırtında hafif bir çıkın taşıyordu. Kemerinde küçük bir su matarası vardı - artık neredeyse boşalmıştı ve kovalamacanın şu veya bu şekilde bitmek zorunda olduğunu düşünmesinin nedenlerinden birisi de buydu. Hava şartlarından yıpranmış görünüşünden yaşını tahmin etmek zordu ama aslında otuzdan çok yirmiye daha yakındı. Üzerindekiler avcı giysileriydi veya belki bir gerillaydı ve şu anki sorunuyla başa çıkışı gibi giysilerini de yaraşır bir şekilde taşıyordu. Gri mavi gözlü ve birkaç gün önce temiz bir şekilde düzeltilmiş kısa sakallı, uzun boylu ve geniş omuzlu genç bir adamdı. Sırtına astığı uzun yayı gayet iyi durumda görünüyordu ama yanına astığı sadakta artık sadece üç ok kalmıştı.</p>

  <p>Genç adam, ilerleyişini belirli bir sisteme göre yapıyordu. Bu, tempolu bir yürüyüş, omzunun üzerinden geriye bakmak için duraklama, yeni bir tırmanış, hızlı bir yürüyüş ve sonra duraksamaksızın diğer omzunun üzerinden geriye bakma düzenindeydi.</p>

  <p>Yapabileceği en iyi hesaba göre, ki bunun aslında yanlış olabileceğini de biliyordu, sırtındaki oklardan daha fazla sayıda hâlâ onu takip eden düşmanları vardı. Elbette ki, düşmanların sayısı konusunda emin olabilmenin en iyi yolu kendisini yakalamalarına izin vermesi olurdu. Zaten bunu rahatlıkla yapabilirlerdi. Hâlâ binek hayvanları vardı ve onun yirmi kilometre boyunca kurduğu pusular hayatta kalanlara bir derece sakınma aşılamasaydı, ona çok daha önceden kolayca yetişebilirlerdi. Aldatıcı bir şekilde açık görünen ama koyaklarla bölünerek rüzgârın oyduğu tepelerle süslenen ve sanki bir Tanrının oyun oynarmışçasına etrafa fırlattığı büyük kaya parçalarıyla, bu yükseklerdeki düzlükler pusu kurmak için iyi mekânlar oluşturuyordu.</p>

  <p>Şu anda, konu üzerinde düşünerek yirmi kilometre yol gitmişti ve genç adamın onu kovalayanların kim oldukları hakkında hiçbir şüphesi yoktu. Mavi Tapınak'ın ajanları olmalıydılar. Önemsiz sıradan hafif bir askeri çarpışma, diye düşündü, bundan çok daha önce sona ererdi. Karanlık Kral'ın ordusunun sıradan devriyeleri, ordugâha geri dönüp bir zaferi veya üzerinde olmaları gereken başka bir işte ilerlediklerini ilan etmekten memnuniyet duyardı. Onlar, kendileri kadar tehlikeli olduğunu pusularından sağ kurtularak ispat eden birisini takip etmek için bu engebeli arazide hayatlarını tehlikeye atmaya devam etmezlerdi.</p>

  <p>Hayır, kimin peşinde olduklarını biliyorlardı. Kendisinin dört yıl önce ne yapmış olduğunu biliyorlardı. Ve şüphesiz, kellesini getirmek için Mavi Tapınak'a anlaşmışlardı.</p>

  <p>Genç adam, tıpkı onların da yaptıkları gibi, arkadaşı ve dört yıl önceki yoldaşı Ben’in etrafını çevirip çevirmediklerini merak edecek zamanı buluyordu. Ya da belki onu çoktan bulmuşlardı. Ama tam şu anda Ben için bir şeyler yapabilecek durumda değildi.</p>

  <p>Şimdi, yolunu doğrudan kesen yeni bir koyağın önüne gelmişti. Genç adamın önünde durduğu uçurumun soluna doğru toprakta oluşmuş yarık, doğuya doğru uzaklaşarak gerçek bir kanyona dönüşüyor ve tahminen, zaman zaman gözüne çarpan başka bir noktayla, daha büyük bir kanyonla birleşmek için hızla derinleşiyordu. Diğer yönde, yani genç adamın sağına doğruysa, koyak giderek sığlaşıyordu, eğer koyağı geçmeye karar verirse o yöne gitmeliydi.</p>

  <p>Şimdi durduğu yerden koyağın diğer tarafındaki kır, tabii ki binekli adamlara bir kolaylık sağlayacak olmalıydı, geçmekte olduğu düzlükten bile daha düz gözüküyordu. Karşıya geçmezse, koyağa iner ve koyak boyunca ilerlerdi. Koyak derinleştikçe alt tarafı boyunca, kaba, serbest duran kaya oluşumlarından ve kıvrılan kaya duvarların doğal bir barınak oluştuğunu görebiliyordu. Eğer o tarafa giderse yokuş aşağı gidiyor olacaktı ve böylece daha hızlı kaçabilirdi.</p>

  <p>Seçimini kesinleştiren şey suya olan ihtiyacıydı. Büyük kanyon birkaç kilometreden daha uzakta olamazdı ve büyük olasılıkla dibinde su vardı.</p>

  <p>Koyağın altında, dibindeydi; derinleşen hendek boyunca geriye doğru attığı omuz üstü bakışlarından bir tanesinde, peşinden gelen adamların anlık görüntüsünü yakaladığında oldukça iyi zaman kazanmıştı. Üç kafa, arkasında biraz uzaktan, kayalık kenarın üstünden aşağıya ona bakıyordu. Koyağa inmesi yerine, koyağın karşı tarafına geçmesini beklemiş gibiydiler ve bu yüzden kendi yollarını koyağın daha sığ ucuna doğru çevirmişlerdi. Genç adam böylece onların biraz daha önüne geçmişti. Şimdiki soru, kendisini oradan nasıl takip edecekleriydi.</p>

  <p>Hepsi birden, koyağın içine girip onu izleyebilirlerdi. Veya içlerinden biri kenar boyunca ilerleyerek, iyi bir fırsat yakaladığında üzerine kayaları yuvarlamaya hazır bir şekilde onu izleyebilirdi. Ya da içlerinden birisi tamamen karşıya geçebilir, böylece onu hem yamaçlar boyunca hem de aşağıdan takip edebilirlerdi.</p>

  <p>Ama yine de onların geriye kalan küçük kuvvetlerini böleceklerinden şüphe duyuyordu.</p>

  <p>Zaman gösterecekti. Zaten koyağı izlemeye kendisini kaptırmıştı. Olayların gelişimi daha çok ne tür bir gizlenme yeri bulabileceğine bağlıydı.</p>

  <p>Şu ana kadar, her şey olabileceği kadar iyi gitmişti. Girdiği noktada sadece basit bir hendek olan yarık artık hızla genişliyor ve dik yamaçlı karmaşık bir kanyona dönüşüyordu. Kanyonun keskin şekilde eğim kazanan bir noktasına gelen genç adam, topraktan çıkıntı yapmış uygun bir kayanın arkasında yeni bir pusu kurmaya karar verdi. Soba benzeri dev bir kayanın üstüne hareketsizce yatıp titreşen havanın içinde kendisini seyreden ufak kertenkeleleri izlerken, iki üç kişinin onu yüksek yamaçlar boyunca izlemesi halinde düşmanlarının onun yerini tahmin edebilmesi ihtimali gibi fazlasıyla mantıklı bir korkuyla savaşmak zorunda kaldı. Artık her an, içlerinden birinin kafasının tam <i>yukarısında,</i> görüş alanında belirivermesini bekliyordu. Avantajlı herhangi bir noktadan çok sayıda kayayı aşağıya yuvarlamak elbette bir marifet sayılmazdı. Eğer şanslıysalar, toplamak için aşağıya indiklerinde kafası hâlâ tanınabilir olurdu.</p>

  <p>Bu kadarı yeterliydi.</p>

  <p>Kanyonun dibi boyunca onun izini sürmekte olan üç adamın görüş alanına girmesi, açık bir iç rahatlamasıydı. Düzensiz kayaların üzerinde dikkatle ilerleyebilmek için, şimdi bineklerini yürütüyorlardı. Kovaladıkları kişinin de umduğu gibi bu noktada kurulabilecek bir pusudan sakınmak için dikkatlerinin yarısını bile kullanmıyorlardı.</p>

  <p>Genç adam, okunu çoktan yay kirişine yerleştirmiş olarak bekliyordu. Ve kirişi yavaşça gererek çekmeye başladı. Son anda, atışını uygun şekilde yapabilmesi için, tam olarak görebileceği şekilde kendisini yukarı kaldırması gerektiğinin farkına vardı.</p>

  <p>Zaman geldiğinde bedeninin üst kısmını yavaşça yukarı doğru kaldırdı. Elindeki yay kirişi, sanki ok kendi kararını vermiş gibi bir ses çıkardı. Atış iyiydi ama hedefi olan adam sanki gizli bir büyü tarafından uyarılmışçasına, tam atış yapıldığında vücudunu başka bir tarafa çevirmişti. Ok isabet etmedi. Korkuya kapıları düşmanları atıştan korunmak için süratle kaçıyorlardı.</p>

  <p>Nişancı, bundan sonra ne yapabileceklerine bakmak için beklemedi. Çoktan ayaklarının üzerindeydi ve koşarak, tırmanarak kanyon boyunca ilerlemeye devam ediyordu. Sadağında şimdi sadece iki ok kalmıştı ve kovalamada üçten fazla adamın olmadığına hâlâ kesin emin değildi.</p>

  <p>Ufak bir kaya parçasını yola yuvarladı ve koşmaya devam etti. En sonunda kovalayanları yeniden yavaşlatmış ve adamların daha dikkatli hareket etmelerini sağlamıştı. Ve bu durum, onun biraz daha arayı açmasına neden olmalıydı.</p>

  <p>Ve şimdi, aniden, beklenmedik bir şekilde, önündeki şansı gördü. Kanyonun yeni bir virajını döndüğünde, karşısına bu kanyonun birleştiği daha büyük bir kanyon çıkıvermişti. İleride hızla akan gri bir suyun dar bir parçasını gördü, sadece gri bir taşla çerçevelenmiş, şaşırtıcı bir şekilde yeşil ve bereketli yaprak yığınlarını gördü.</p>

  <p>Biraz ilerisinde sadece su ve saklanma olanağı değil aynı zamanda akıntının aksi yönüne veya aşağıya sapmak için yol seçenekleri vardı. Genç adam, yorgun bedenini daha hızlı koşmak için zorladı.</p>

  <p>Hayal gücünü kullanarak çoktan soğuk suyu tatmaya başlamıştı. Sonra ağaç yüksekliğinde bir ejder, ev yüksekliğindeki eğreltiotu saçakları ve daha büyük olan kanyonun girişi belirten diğer otların arasından çıktı. Genç adam, durmak için sendelerken, yaratık gözlerini dikmiş kendisine bakıyordu. İri çenesi hafifçe oynuyordu, sanki bu sıcakta, güçlü bir ısırık ya da sert bir kükreme için bile enerjisini toplamaya isteksizmiş gibiydi.</p>

  <p>Genç adam, ejderi gördüğü anda yaratığa o kadar yakındı ki, olduğu yerde kalakalmaktan başka bir şey yapamadı. Çabuk bir geri çekilme çabasının, doğrudan bir saldırıyı fiilen kesinleştireceğini ve bundan kaçmak için hiçbir ümidinin olamayacağını biliyordu.</p>

  <p>Yayını sırtından indirmek için de harekete geçmedi. Kolayca yaralayabileceği tek hedefi olan göze, kusursuzca isabet ettirebileceği en iyi atışı bile, bu boyuttaki bir ejderi delirtmekten başka bir işe yaramazdı. Tek kurtulma ümidi kıpırtısız durmaktı. Eğer bunu başarabilirse, sadece biraz önce yaptığı hareketin unutulup kendisinin dikkate alınmayacağına dair açık bir şansı vardı.</p>

  <p>Ardından genç adamı tamamen şaşırtan bir şey oldu, öyle ki onu şimdi bir heykel gibi ayakta tutan şey, korku veya bilinçli çabalamadan daha çok düştüğü şaşkınlıktı.</p>

  <p>Dudaklarının etrafı çıkardığı eski alevlerden kavrulmuş olan ejderin geniş ağzı, sararıp kararmış insan kolu boyutundaki dişleri göstermek için neredeyse zarifçe açılıvermişti. O kocaman ağızdan, mağara derinliklerinden gelen fısıltı benzeri bir ses çıktı. Mükemmel olarak anlaşılabilir durumdaki ses aynı zamanda öylesine yumuşaktı ki, kıpırdamadan duran adam gerçekten duymuş olduğuna pek emin değildi.</p>

  <p>"İndir küçük bıçağını," diye konuşmuştu ejder. "Seni incitmeyeceğim."</p>

  <p>Kusursuz bir şekilde hareketsiz durduğunu düşünen adam, bakışlarını aşağıya doğru, sağ eline yöneltti. Farkına varmadan, bıçağını kemerinden sıyırmıştı. Hiçbir işe yaramayacak olan bıçağı mekanik olarak kınına geri koydu.</p>

  <p>Adamın söyleneni yapmasına rağmen, arka ayaklarının üzerinde dikilen ve belki de boyunun üç katı yüksekliğindeki ejder, uzun adımlarla yaptığı mükemmel bir yürüyüşle ona yaklaşmaktaydı. Bir saman tırmığının çatal dişleri gibi gözüken şeylerle silahlanmış görünen parmak uçlarıyla sonlanan oldukça iri kolunu adama doğru uzattı. Ama bu dehşet verici pençe, kendisini o kadar nazikçe kaldırdı ki, hiçbir zarar vermedi. Bir anda kaldırılmış, döndürülerek havaya fırlatılmış ve yumuşakça, güvenli bir şekilde yeniden tutulmuştu. Bu sırada, ölüm anının geldiğini hissettiği bu anda, garip bir şekilde artık korkmadığının farkına vardı.</p>

  <p>Ölmedi, hatta acı bile duymadı. Havaya fırlatılıyor ve oldukça şefkatli bir şekilde hırpalanıyordu. İşte şimdi yine yükselmişti, nefesini göğsünden dışarı atmaya yeltenen ama ona hiçbir zarar vermeyen korkunç bir şakacılıkla havaya fırlatılmıştı. Havada dönerek geçirdiği bu gezintilerden birinde, kanyon eteğinin arkasının üst kesimiyle bir an için yüz yüze gelerek, kendisini kovalayanlardan geri kalanlara bir bakış attı. Kendisine düşündüğünden daha fazla yaklaşmışlardı, ama şimdi her geçen an boyunca metrelerce uzağında kalıyorlardı. Çünkü içlerinden ikisi ileriye ve uzaklara, birisi de korkuyla geriye bakarak, üçü de bir bineğin buralarda tökezleme şansını hiç umursamadan hayvanlarını koşturmaktaydılar. Üçü de panik içinde, kanyon yamacının çorak zeminine yayılarak, geriye doğru kaçmaktaydılar.</p>

  <p>Ejder kükredi. Havaya fırlatılan adam, hızla fırıl fırıl dönerken iyice yükseliyor ve kaçışan adamlar, görüş sahasından dışarıya çıkıyordu. Uçmakta olan vücudunun, bir yeşilliğin saçaklarına sürtündüğünü hissetti. Nem ve yosunlarla bir yatak kadar yumuşak, gölgelenmiş toprağa inişi de neredeyse aynı yumuşaklıktaydı. Dans eden eğreltiotlarının altında sırtüstü yattı. Bu duruşu adama, üç sürücünün ardından çığ gibi kükreyen ejderin pullarla kaplı yeşil sırtının net bir manzarasını sunuyordu.</p>

  <p>Bir saniye sonra, kanyon eteğinin ilk virajını dönen sürücüler tamamen görüş sahasının dışına çıkmışlardı. Ejder hemen kükreyişini yarıda bıraktı ve sesini kesti. Döndü ve sanki bir ejder değilmişçesine, sakin bir tavırla adamın yattığı yere uzun adımlarla geri döndü. Sadece orada yatarak ejderin kendisine yaklaşmasını izliyordu. Yaratık onu henüz öldürmemişti ve hangi şartlar altında olursa olsun, ciğerlerini tamamen havayla doldurmuş olsa bile ondan hızlı koşamazdı.</p>

  <p>Bir kere daha devasa ejder onu nazikçe kaldırdı. Kısa bir süre boyunca, akıntının kıyısında büyümüş sık bitkilerin içine, derinlere doğru dikkatle taşıdı. Adam, önündeki dalların en üst yapraklarının arasından, kanyonun zeminini çizgi çizgi yapan, hızla akan dar akıntıyı açıkça görebiliyordu.</p>

  <p>Ejder, sesini akıntının bitip tükenmek bilmeyen çılgın mırıltısının üstüne çıkararak konuştu. "Onlar asla," dedi adama, kasvetli sesiyle, "geri dönmeyecekler ve ejderi bu sık çalılığın içinde takip etmeyecekler. Bunun yerine efendilerine dönecek ve senin öldüğünü, ezilip yenildiğini kendi gözleriyle gördüklerini bildirecekler." Ejder bunu söylerek, bu sefer çok kibarca, adamı yine yumuşak zemine bıraktı.</p>

  <p>Ejder, geriye doğru uzun bir adım attı. Görüntüsü, adamın gözlerinde titredi ve adam bir an için, devasa yaratığın geniş deri bir kemeri, pullarla kaplı vücudunun çıkıntı yapan orta kısmında taşımakta olduğu izlenimine kapıldı. Ve ikinci bir anlık izlenime daha kapıldı; oradaki kemerden bir kın sarkıyor ve kın bir kılıcı taşıyordu.</p>

  <p>Kemer ve Kılıç artık gözükmüyorlardı. Sonra yeniden belirdiler. Adam gözlerini kırpıştırarak kafasını salladı, gözlerini ovuşturdu ve yeniden baktı. İşin içine bir tür büyü karışmıştı. Öyle olmalıydı. Eğer o-</p>

  <p>Kılıç kemeri, artık şüpheye yer bırakmayacak şekilde gerçekti, kürklü koca bir elde sallanıyordu - evet, inkâr edilemez surette bir eldi ve bir ejderin ön ayağı değildi. Eli, ona bağlanmış kolları ve bedeni kaplayan kürk aslında gümüş grisi rengindeydi ama içinden yayılan kendi ışığıyla dikkat çekecek şekilde ışıldıyordu. Adam izlerken, ışıltı gökkuşağının tüm renkleriyle oynaşarak sürekli olarak değişip duruyordu.</p>

  <p>İri el, kemeri bıraktı.</p>

  <p>Delikanlının önünde şimdi iki ayağının üzerinde dikilen kürklü bir hayvan duruyordu, ejder kadar uzun ve büyüktü, ama aksine fazlasıyla değişmişti. Pençeler, insan eli benzeri parmaklarla yer değiştirmişti. Hâlâ kocaman, uzun ve sivri dişleri vardı, ama artık süt beyazıydılar ve içine yerleştikleri kafanın bir sürüngenin başıyla zerre kadar benzerliği yoktu. Suret, bir insan gibi ayakta durmasına rağmen yüzü insan değildi. O - eşsizdi.</p>

  <p>İri kara gözler, adamın dönüşüme gösterdiği tepkiyi anlayışla gözlüyordu.</p>

  <p>Genç adamın görünen ilk tepkisi yavaşça ve titreyerek yeniden ayağa kalkmaktı. Ardından yavaşça hareket ederek, kemer ve Kılıç'ın üzerine bırakıldığı gölgelenmiş yosun tabakasına doğru yürüdü. Üzerine doğru eğilirken, siyah kabzanın küçük beyaz bir sembolle damgalanmış olduğunu görüyordu; daha yakından bakmak için dizlerinin üstüne çökmesine rağmen, sembolün tam olarak ne olduğunu anlayamadı. Bir sebep yüzünden gözleri doğru odaklanmakta sorun yaşıyordu. Ardından uzanıp parmaklarını kabzanın üzerine koydu ve içine girmesini beklediği gücü hissetti. Artık sembolü net olarak görebiliyordu. Bu dikkatli bir insan gözünün yalınlaştırılmış dış hatlarıydı.</p>

  <p>Genç adam, beklemekte olan deve dönerek konuştu: “Ben Jord'un oğlu Mark'ım". Konuşurken ayağa kalkmış ve bir taraftan da Kılıç’ı sıyırmıştı. Sağ elini, çeliğin o parlak ihtişamıyla birlikte selam vererek kaldırdı.</p>

  <p>Devin yanıtı, ejderinkinden oldukça farklı olarak, insanlık dışı, derinlerden gelen kalın bir tona sahipti: “Sen Arin-on-Al- dan'lı Mark'sın."</p>

  <p>Delikanlı, bir an için kıpırdamadan dikkatle baktı. Sonra başını salladı. “Aynı zamanda öyle," diye katıldı. Sonra, Kılıç’ı indirerek ekledi. "Gözbulandıran’ı daha önce bir kez elimde tutmuştum."</p>

  <p>"Sen diğer Kılıçları da elinde tutmuştun. Tanışmamamıza rağmen, Mark, senin hakkında bir şeyler biliyorum. Şimdiye kadar farkına varmış olman gerektiği gibi, ben Draffut'um. Arkadaşın, Nestor denilen adam, aynı zamanda benim de arkadaşımdı."</p>

  <p>Mark söylenenleri hemen yanıtlamadı. Gizlilik Kılıcı'nı tuttuğu için, bakmakta olduğu varlığın içiyle ilgili bazı şeyler kendisine daha kolayca anlaşılır gelmeye başlamıştı. Ne kadar da kolay anlaşılabilir oldukları, kendisinin açıklayamadığı fakat kendi hayatının da buna bağlı olduğu bir şeylerdi; ama Mark'ın gözündeki Draffut suretinin ortasında, şimdi Draffut'un hayat hikâyesinin bir kısmı, Mark'ın Kılıç’ı bir kez daha indirdiğinde göremeyeceği ve az çok yorumlayamacağı birtakım sembollerle yazılıydı.</p>

  <p>"Sen, İyileştirme Tanrısı olarak kendisine dualar edilen Draffut'sun. İki bin yıl önce Kutlu Ardneh’i, yaşayan arkadaşın olarak tanıyan varlıksın. . . ama yine de size Tanrı demeyeceğim. Hayvanların Efendisi, diğerlerinin adlandırdığı gibi, evet. Siz kesinlikle öylesiniz ve bundan fazlası," diye konuştu Mark. Ve ardından başını eğerek selamladı. "Hayatım için size teşekkür ederim."</p>

  <p>"Bir şey değil... ve Hayvanların Efendisi, en azından hoş görebileceğim bir ünvan." Aslında bu ünvan, devasa varlığın biraz hoşuna gidiyor gibiydi. "Gözbulandıran elindeyken, eminim ki benim bir Tanrı olmadığımı görebiliyorsundur. Ama onların bir toplantısından daha şimdi geldim."</p>

  <p>Mark irkildi. "Ne?"</p>

  <p>"Diyorum ki, onların bir toplantısından daha şimdi geldim," diye sabırla tekrarladı Draffut. "Ve onların arasında dururken elimde Gözbulandıran vardı, böylece her biri beni kendilerinden biri gibi gördü... ve aralarına dikilip tartışmalarını dinlerken beni şaşırtan bir şey gördüm."</p>

  <p>"Tartışma... ne ile ilgili?"</p>

  <p>"Kısmen, Kılıçlar hakkındaydı. İnsanlık adına iyi bir haber diyebileceğim bir şey olarak, her zaman olduğu gibi hiçbir şey üzerinde anlaşamadılar. Ama başka haberler de duydum, hiç iyi olmayan. Karanlık Kral, Vilkata, artık Akıl Kılıcı'na sahip. Nasıl ve ne zaman onu ele geçirmiş, bilmiyorum."</p>

  <p>Mark, uzun bir süre boyunca sessiz durdu. Sonra yavaşça mırıldandı. "Ardneh’in kemikleri adına! Tanrılar bunu mu söylüyordu? Buna inanıyor musunuz?"</p>

  <p>"Ne mutlu bana ki," diye konuştu Draffut, "Tanrılar'ın bize söylediği her şeyin, her zaman doğru olmadığını anlıyorsun. Ama korkarım, bu durumda gerçek bu. Şunu hatırla ki, Gizlilik Kılıcı'nı o zaman kendi ellerimle tutuyordum ve onlar konuşurken konuşmacılara büyük bir dikkatle baktım. Önceden tasarlanmış yalanlar söylemiyorlardı; yanıltıldıklarını da sanmıyorum."</p>

  <p>"O zaman, insan ırkının... Mark, acizlik belirten bir hareket yaptı. "...başı dertte." Hâlâ elinde tutmakta olduğu kılıca doğru baktı ve onu yavaşça salladı, sanki kendi hakimiyetindeyken nasıl hissedeceğini denemek istiyordu. "Eğer sorum size çok küstahça gelmeyecekse, bunu nasıl ele geçirdiniz? Onu son gördüğümde, uçmakta olan bir ejderin gövdesine saplanmıştı."</p>

  <p>"Uçarken yaratıktan düşmüş olabilir. Onu Büyük Bataklık'ta buldum."</p>

  <p>"Ve - eğer sormama yine itiraz etmeyecekseniz - tanrılar hakkında casusluk yapmaya nasıl başladınız?"</p>

  <p>Draffut, kocaman ellerinden birini yanında duran ağaç gövdesine dayadı. Mark, pençenin etrafındaki ağaç kabuğunun renk değiştirdiğini fark etti. Sanki kabuğun yaşamının farklı bir tempo kazanarak, hafifçe kıpırdanmış olduğunu hissetmişti. Draffut hakkında anlatılan olağanüstü hikâyelerin sayısı çok fazlaydı. Hayvanların Efendisi konuşmaya başladı.</p>

  <p>"Bu Kılıç’ı elime aldığımda, uzun zamandır yapmayı düşündüğüm bir şeyi yapmak için daha iyi bir fırsat bulamayacağıma karar verdim - İmparatoru bulmak ve onunla yüz yüze konuşmak."</p>

  <p>"İlk önce Tanrıları bulmak için gitmediniz mi?"</p>

  <p>"Tanrılarla daha önce karşılaşmıştım," diyerek düşüncelere daldı Draffut. Ardından konuşmaya devam etti. "İmparator, yerinin bulunması kolay bir adam değildir. Ama saklananın bulunması konusunda biraz marifetim vardır ve sonunda onu buldum. Uzun zamandır merak ediyordum."</p>

  <p>Bazı zamanlar Mark da aynı konuyu merak etmişti ama sadece belirsiz bir şekilde, imparator hakkında genel olarak sahip olunulan düşünceleri kabul ederek büyümüştü: efsanevi bir sahtekâr, belki de uydurulmuş ve gerçek dışı bir kişi. Maskelerin ardında, bilmeceler soran, tecrübeli bir şakacı. Bazen gelinleri ve bakireleri ayartan, fakirin ve bahtsız olarak bilinen herkesin babası. Sadece son yıllarda, Mark, dünya hakkında komşu köyün isminden çok daha fazlasını bilen insanlarla tanıştıkça, İmaparator'un gerçek bir öneminin olabileceğini anlamaya başlamıştı.</p>

  <p>Konu üzerindeki merakı ya da bu konudaki düşüncelerinin zamanın çoğunu almış olduğundan değildi, ama yine de Hayvanların Efendisi'ne sormadan duramadı: "Nasıl birisiydi?"</p>

  <p>"O bir adam," dedi ciddi bir tavırla Draffut, sanki bu konuda bir şüphe varmış gibi. Ama sonra söylemek istediği şeyi unutmuşçasına durakladı.</p>

  <p>En sonunda devam etti. "John Ominor’a da, Ardneh’in düşmanı, imparator denilirdi." İki bin yıllık olayların bu rasgele anımsanışı sırasında, Mark kafa derisinin hafifçe ürperdiğini hissetti. Draffut devam etti. "Ve ardından, kısa bir süre sonra, bazıları Prens Duncan dediler, o ünvanla iyi bir adamdı."</p>

  <p>Draffut sessizliğe büründü. Mark kısa bir süre bekledi ve sonra konunun peşini bırakmadı. "Şimdi İmparator denilen bu adamın Kılıçlarla bir bağlantısı var mı? Vilkata karşısında bize herhangi bir yardımda bulunur mu?"</p>

  <p>Draffut, iki eliyle birden acizlik belirtmeyen garip bir hareket yaptı. Ağacın gövdesinden elini çektiğinde, kabuk anında doğal haline döndü. "Sanırım, İmparatorun bize çok büyük yardımı olabilir. Ama bu yardımı nasıl almalı... ve Kılıçlar hakkında, sana şunu söyleyebilirim: Yaklaştığımda elimde tutmama rağmen, sanırım Gözbulandıran bir an için bile onu aldatmadı."</p>

  <p>"Gözbulandıran onu aldatmadı mı?"</p>

  <p>"Sanırım beni sadece olduğum gibi gördü." Hayvanların Efendisi bir an için düşündü ve sonra konuşmasını bitirdi: "Elbette ki, benim niyetim onu aldatmak değildi, bana zarar vermeye niyetlenmedikçe - ve buna niyetlendiğine de inanmıyorum."</p>

  <p>Konuşan varlığın yoğun ve insanlık dışı bakışı, Mark’ın gözlerini yakaladı. "Bu Kılıç’ı almam ve Tanrıların meclisini gözlemem İmparatorun önerisiydi. Ve bana başka bir şey daha söyledi: Tanrıları dinledikten sonra, Gözbulandıran’ı sana getirmemi."</p>

  <p>Özünde bir neşenin kıvılcımını taşıyan ani korkunun hissedilmesi gibi Mark’ın içinden bir ürperti geçti. Ona göre her iki duygu da eşit derecede anlatılamazdı. "Bana mı?" diye aptalca tekrarladı.</p>

  <p>"Sana. Gizlilik Kılıcı bile beni, bir insan veya sadece insan boyutundaki herhangi bir yaratık olarak gezinebileceğim bir surete dönüştürecek kadar iyi gizleyemiyor. Biraz uzaktan, belki. Ama insanların meskenlerine gizlice giremiyorum, gizli toplantılarını dinlemek için."</p>

  <p>"Buna rağmen Tanrıların arasında casusluk yapabildiğini söylüyorsun. Bu daha da önemli değil mi?"</p>

  <p>Hayvanların Efendisi kafasını sallıyordu. "Çıkacak savaş, Ardneh’in zamanından beri sarsılmayan dünyayı sarsacak. Ve tanrıların rol oynamasına rağmen, çıkacak savaşı insanlar kazanacak veya kaybedecekler."</p>

  <p>"Bunları nereden biliyorsun?"</p>

  <p>Draffut bir şey söylemedi.</p>

  <p>"Peki, biz ne yapabiliriz?" diye basit bir şekilde sordu Mark.</p>

  <p>"Ben, kendi bedenim içine, Tanrıların hareketlerini bastırmayı denemeye gidiyorum. Senin de bilebileceğin gibi, ben insanlara zarar vermekten acizim, ne olursa olsun. Ama gerektiğinde <i>onlara</i> karşı savaşabilirim. Daha önce birçok kez yaptığım ve kazandığım gibi."</p>

  <p>Mark, bir kez daha kafa derisinin ürperdiğini hissetti. Yutkundu ve başını sallayarak onayladı. Açıkçası, Draffut'un Savaş Tanrısı Mars’a karşı geçen, başarılı çarpışmalarını anlatan o efsanelerin bir gerçeklik kaynağı vardı.</p>

  <p>Draffut ekledi: "Kılıç’ı sana bırakarak ayrılacağım."</p>

  <p>Bunu yeniden duymak, Mark’a kısa süreli bir gurur kabarması, bu durumda anılar ve ufak bir hesaplamayla hızla azalan bir duygu yaşattı.</p>

  <p>"Kendisine hizmet ettiğim Sör Andrew, beni bir görevle Prenses Rimac’a gönderdi - veya onun generali Rostov’a, eğer onu daha kolay bulabiliceksem. Onlara bazı şeyleri anlatacağım... elbette ki, Gizlilik Kılıcı'nı yanıma alabilirim. Ve sanırım oraya vardığımda onlara verebilirim... ama İmparatorun benim Kılıç'la yapmamı istediği şey nedir? Ona güveniyor musun?" Sorular, genç adamın aklında sorabileceğinden daha hızlı yığılıyordu.</p>

  <p>"Elli bin yıldan uzun zamandır insanları tanıyor ve onlarla ilgileniyorum," dedi Draffut, "ve ona güveniyorum. Durumu açıklamayacak olmasına rağmen. O sadece, Kılıç'la beraber sana güvendiğini söyledi."</p>

  <p>Mark'ın kaşları çatılmıştı. Böyleşine anlaşılmaz bir güvenin, görünüşte güçlü bir şahıs tarafından kendisine yöneltilmesi memnuniyet vermekten daha çok, bir şekilde rahatsız ediciydi. "Ama neden ben? Benim hakkımda ne biliyor?"</p>

  <p>"Seni biliyor," dedi Draffut, işe yaramayan bir kesinlik tonuyla. "Ve şimdi, yola çıkmalıyım." Dev, başka bir tarafa döndü ve sonra tekrar geriye dönerek konuştu. "Prenses’in Tasavalta toprakları, kıyı boyunca ilerlersen buranın doğusuna düşüyor, senin de bildiğini varsayarsak. Şu anda Rostov ve ordusunun nerede olduğunu muhtemelen benim kadar iyi tahmin edebiliyorsundur".</p>

  <p>"Kılıç’ı yanıma alacağım, sonra da Prenses’e vereceğim." Mark, Hayvanların Efendisi’nin ardından bağırarak sesini yükseltti; koşmakta olan bir insandan çok daha hızlı olan Draffut, bir dev yürüyüşüyle çoktan uzaklara gitmişti. Mark, açıkçası artık yanıtlanmayacak olan sorularla birlikte yutkunarak iç çekti.</p>

  <p>Sığ akıntının içinden etrafına sular sıçratan Draffut, bir kez daha sadece elini sallayarak veda edecek bir süre için geriye dönüp baktı. Ardından büyük kanyonun uzaktaki yamacını tırmanmaya başladı. Dik kayalardan yukarıya doğru tıpkı bir dağ keçisi gibi tırmanıyordu. Mark, yamacın geçici bir değişikliğe uğradığını düşündü, Draffut ne zaman dokunursa, taşların sanki yaşam dürtüleri kazanıp dalgalanmaya başladığını görüyordu.</p>

  <p>Ardından kanyonun yamacının üstüne çıkan Draffut, gitmişti.</p>

  <p>Yalnız kalan Mark, ani bir yorgunluk duygusuna kapıldı. Elinde kalan Kılıç’a uzun bir süre boyunca gözlerini dikip baktı. Daha sonra, adını bilmediği ırmağa, ihtiyacı olan içeceğin keyfini çıkarmak için nihayet eğilmeye karar verdi. Yüzüne su vurarak kendisini serinletti. Ardından Gözbulandıran’ı başının altına sıkıştırıp gölgeli bir yosunun üzerine yayıldı ve güvenli bir şekilde uyudu. Oraya gelen düşmanlar onu görmeyecek, bunun yerine sevdikleri, korktukları ya da onlara en ufak bir zarar veremeyecek bir şey olarak göreceklerdi. Elbette ki ırmağın yukarı kısmında ani bir fırtına kopabilir, bir kanyon taşkını olabilir ve boğulabilirdi; ama hayatının çoğunu bundan daha büyük risklerle geçirmişti.</p>

  <p>Mark, güneş, yüksek batı yamacının arkasında batana ve neredeyse karanlık çökene kadar uyanmadı. Işık tamamen zayıflamadan önce, geriye kalan iki okundan birisiyle tavşan vurmayı başardı. Hatta oku zarar görmemiş bir şekilde buldu ve bu durum, şansının kesinlikle iyiye gitmeye başladığına inanmasını sağladı. Tavşanını küçük bir ateşte pişirdikten sonra çoğunu silip süpürdü ve yeniden uyudu.</p>

  <p>İkinci defa uyandığında gece yarısı olmuştu ve yıldızlara bakıp Draffut'u düşünerek yattı. Evet, Hayvanların Efendisi olağanüstü ve eşsiz bir varlıktı, çoğu kimsenin onu bir tanrı olarak düşünmesi çok büyük bir yanlışlık değildi. Yaşamı o kadar önce başlamıştı ki, Ardneh’in iblis Orcus ile mücadelesi bile onunla karşılaştırıldığında daha yakın bir olaydı. Mark, Gizlilik Kılıcı'nı tutarak Draffut’a bakarken, bunun doğru olduğunu görmüştü.</p>

  <p>Kılıç, Mark'ın çok daha hayrete düşürücü başka bir şeyi görmesine izin vermişti.</p>

  <p>Bir an için olmasına rağmen ve açıklaması imkânsız bir şekilde Hayvanların Efendisi’nin uzun yaşamına bir köpek olarak başladığını açıkça görmüştü. Sıradan dört bacaklı bir köpekti, bundan daha fazlası değil.</p>

  <p>Bu aklın ötesinde uzanan bir gizemdi. Mark yeniden uykuya daldı ve dönmekte olan yıldızların altında uyandı. Gözleri açılır açılmaz çok parlak bir göktaşı gördü, sanki bir güç tarafından onu görmesi için uyandırmış gibiydi.</p>

  <p>Bir süre uyanık olarak yattı; düşünüp taşmıyordu.</p>

  <p>Her şeye rağmen, İmparator kimdi? Neden ve nasıl Jord oğlu Mark'ın farkına varmıştı? Elbette ki Mark’ın merhum babası, Vulcan’ın onu Kılıçlar'ın dövülmesinde yardım etmesi için zoraki olarak göreve çağrılışı yüzünden efsanelerde önemi olan küçük bir şahsiyetti. Ve Mark, dört sene önce ünlü Mavi Tapınak hâzinesinin yağmalanışı olayında yer almıştı. Ama niçin, ün kazanmak için kuşkulu olan bu iddialardan her ikisi de İmparatorun ona bir kılıç yollamasına sebep olmuştu ki?</p>

  <p>Anlatılan tüm hikâyeler İmparatorun şaka yapmayı sevdiğini söylüyordu.</p>

  <p>Mark, bir kez daha uykuya dalarken hiçbir yanıta ulaşamamıştı.</p>

  <p>&nbsp;</p>

  <p>Sabah erkenden uyanmıştı ve hemen yola çıkıyordu. Çok geçmeden, aşılabilir görünen bir kanyon yamacı buldu ve doğuya doğru ilerledi. Irmağı terk etmeden önce su matarasını tekrar doldurdu ve ardından kanyon yamacı boyunca kademe kademe yükselen yolunu takip etti. Birkaç kilometre sonra, küçük kanyon yeteri kadar sığlaşıp dış tarafından kolayca tırmanılabilmeye izin verdiğinde, o da öyle yaptı. Şimdi doğudaki dağlar, sanki ormanlarla maviymişçesine, uzakta görünebiliyorlardı. Tasavalta, diye düşündü. Veya oraya çok yakın bir yer.</p>

  <p>Binekli devriyeyi gördüğünde, o dağlara bir gün uzaklıktaydı. Oldukça uzaktan bile bu binicilerin, Karanlık Kral’ın askerleri olduğuna emindi. Onları uzaktaki bir pelerinin kıvrımı ya da yüksekte taşınan bir mızrak ucunun şekline dayanarak düşünmüş ve ayırt edebiliyor olmak için fazlasıyla uğraşmıştı. Devriye, onunla hedefinin arasındaydı ve neredeyse doğrudan kendisine doğru geliyorlardı, ama henüz onlar tarafından görüldüğünü düşünmedi.</p>

  <p>Mark, binicileri görür görmez, neredeyse kendiliğinden bir çalılığın arkasına gizlendi ve saklandığı yerden onları izlemeye devam etti. Şimdi yanından sarkan Kılıç'ın hangisi olduğunu hatırladığında, onlar geçerken görüş sahalarının, nasıl en iyi şekilde dışında kalacağını, neredeyse düşünmeden planlıyordu. Gözbulandıran’ı daha önce bir kez daha kullanmıştı ve onun güçlerine tamamen güveniyordu.</p>

  <p>Elini Kılıç'ın kabzasında tutarak, cesur bir tavırla ayağa kalktı; Kılıç'ın harekete geçirici gücünü hissederek yaklaşan Süvarilerin üstüne doğru dümdüz yürüdü. Ama devriyeler, tam onu görecekleri sırada yollarını biraz değiştirerek ters istikamete doğru döndüler. Mark, küfürler mırıldandı. Eğer çaresiz olsaydı ve saklanmaya çabalasaydı, diye düşündü, kendisini aramayı bile denemeden anında bulurlardı.</p>

  <p>Onların izlerine ulaştığında, görüş sahasının tamamen dışına çıkmışlardı, Mark, mavi dağları arkasına alarak, izleri güneş batana kadar takip etti. Prenses Rimac’a götürdüğü haberler gerçekten alışılmıştı. Askerlik içgüdüleri ona, buradaki elverişli durumdan mükemmel bir şekilde yararlanabileceğini söylüyordu.</p>

  <p>Birkaç saat sonra devriyeyi yakaladı, bir düzine kadar güçlü gözüken adam, ani bir gece saldırısından korkmadıklarını gösterecek büyüklükteki bir akşam ateşinin etrafında toplanmışlardı. Mark onların önünde durmak için ateşe doğru uzun adımlarla ilerlerken, Gözbulandıran’ın kabzası, elinin altında hafifçe titreşiyordu.</p>

  <p>Hepsi ona baktı ve istiflerini bozmadan oturmaya devam ettiler. Çetin savaşçılar olmalarına rağmen, korktuklarını görebiliyordu. Kendi suretinde olan bir şey yüzünden mi korktular, bilmiyordu. Kendi vücudunun aşağısına bakarak, göreceğini bildiği gibi, değişmemiş olduğunu gördü.</p>

  <p>Mark, sessizliği bozma işini onlara bıraktı. En sonunda, muhtemelen çavuşları olan birisi ayağa kalktı; başını eğerek selam verdi ve sordu: "Efendim, bizden ne istiyor?"</p>

  <p>"Talimatlarınız sizi nereye götürüyor?" Mark’ın sesi, kendi kulaklarına, öncekinden farklı gelmedi.</p>

  <p>"Soylu Efendim, biz Karanlık Kral’ın karargâhına katılmak için yola çıktık. Orada yüzbaşımıza, devriye gezimizin sonuçlarını bildireceğiz."</p>

  <p>Mark derin bir nefes çekti. "Beni de yanınızda götürüyorsunuz."</p>
</body>
</html>
