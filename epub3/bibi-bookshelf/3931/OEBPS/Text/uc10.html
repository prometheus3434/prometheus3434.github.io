<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ONUNCU BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Gözlerini kurban ederek şeytani hislerin büyülü bir şekilde kendine aşılanmış olduğu uzun yılların ardından Karanlık Kral, uyanık mı yoksa düş mü gördüğünden emin olamaz hale gelmişti. Her iki durumda da Akıl Kılıcı'nı, alevlerle dalgalanan, bir mızrak kadar uzun olarak, kusursuz beyazlığının ortasında kendi yüzü kor halinde belirirken görmüştü. Alevlerin oluşturduğu yüzündeki gözlerinin açık ve görmekte olduğunu söyleyebilirdi. Düşlüyor ya da uyanık olsa da, bu ateşli bakış, bir sebep yüzünden ona sürekli olarak, şimdi en yakın dostları ve astları olanların hiçbirini, hiçbir zaman kendi doğal gözleriyle görmemiş olduğunu hatırlatıyordu. İblis, ona insan büyücülerini acayip, kamburlaşıp kırışmış figürler olarak ve generallerini de hareketli zırhların biraz fazlası olarak gösteriyordu; ama hepsi de Karanlık Kral onları anlamayı daha iyi başarabilsin diye yüz ifadelerinin şeytanlığını güçlendiren abartılı karikatür suratlarla beliriyordu. Oysa iblisler, iblislere has olan görüş gücünün önünde, asil, kuvvetli, dinç vücutlarla, genellikle çıplak ve aşırı mükemmel bir yapıda iri yar cüsseleri ve çoğu kez filizlenen kuş benzeri kanatları dışında her zaman için insan bedenine bürünmüş olarak belirirlerdi. Karanlık Kral, elbette ki onların gerçek vücutlarının veya kanatlarının olmadığını bilir, şefkat ve gururla parlayan suratlarının kendisine gösterildiği gibi olduğuna asla inanmazdı.</p>

  <p>Kral şimdi, neredeyse her gün yapılan yürüyüşte ordusuyla beraber meydandaydı ve iblisler, çadırının içinde keşişkuşları gibi kanat çırparak ona daha küçük bir ölçekte gözüküyordu. Vilkata şimdi devasa çadırından çok daha küçük olan bir çadırın içinde oturmaktaydı, çünkü artık önemli olan hızdı. Sör Andrew'un askerlerinin sonunda bataklığın dışına çıktıklarını bildiren ve ardından onaylayan son raporlar yüzünden, şimdi hızın en önemli şey olduğunu düşünüyordu. Portakal ve siyah renklere bürünmüş ordu Sör Andrew'un eski toprakları yönünde ilerliyordu, sanki İyi Kalpli Şövalye, bir sebep yüzünden topraklarını geri istemesinin vaktinin geldiğini düşünüyormuş gibiydi.</p>

  <p>Bu ilerleme haberleri elbette ki, eski müttefiği Gümüş Kraliçe’nin neler planlıyor olabileceği konusunda Vilkata’yı meraklandırmaktaydı. Bildiği kadarıyla o toprakları hâlâ Kraliçe yönetiyordu.</p>

  <p>Sör Andrew'un hareketinin raporları aynı zamanda Vilkata’nın son kararı olan stratejisinin değiştirilmesinin çok daha iyi olacağı düşüncesini doğrulamıştı. Şimdi tüm dikkatini hayatta kalan diğer düşmanlarına ve rakiplerine yoğunlaştırmasından önce ilk olarak Sör Andrew'u yok etmeye karar vermişti. Vilkata, ayakta kaldıkları sürece düşmanlarının kendisiyle ilgili çok fazla şey biliyor oldukları düşüncesi yüzünden bu kararı alarak planlarını büyük ölçüde değiştirmişti.</p>

  <p>Karanlık Kral, her şeyden önce, Akıl Kılıcı'nı ilk defa sergilediği ve sonradan katılan Tanrıların büyük bir haz almış oldukları, ana karargâhdaki o hatırlamaya değer divan toplantısı sırasında, sahte bir Burslem’i, lanet olası bir casusu eğlendirmiş olduğuna ikna edilmişti. Vilkata’nın Güvenlik ve Savunma reisi olan gerçek büyücü Burslem en sonunda geri dönmüş ve bu sefer çok dikkatli bir sorgulamadan geçirilerek olumlu şekilde teşhis edilmişti. Peki, o casus, Akıl Kılıcı’nın etkisine karşı koymayı nasıl başarmıştı ve bu adamın ya da kadının buna karşı koymuş olduğu açıkça belli olduğu için, bu durum Kral için endişelenip merak etmesi gereken başka bir şey halini almıştı. Onun Gözbulandıran’ı kullandığı, şimdiye kadar öne sürülmüş olan gerçekten de en inandırıcı açıklamaydı ve Kılıç'ın düşmanlarının birisinin elinde bulunuyor olması güven verici olmaktan uzaktı.</p>

  <p>Vilkata bugün, sabah hazırlıklarının alışılagelmiş işleri yapılırken küçük çadırının içinde dolanırken, kendisine duyusal hizmette bulunan küçük bir iblis, her zaman olduğu gibi çadırın içini adama gösteriyordu. Uzun zamandır yürürlükte olan emirlerine uygun olarak belirli birtakım şeyler, algılama düzeyinden çıkartılıyordu. Örneğin, şimdi yatağın ayak ucunda kıvrılmış olarak uyumakta olan ya da buna benzer bir davranışta bulunan dün geceki cariyenin bedeni, göğüsleri ve kalçaları özellikle vurgulanmış olarak, en açık şekilde torso biçiminde gösteriliyordu. Eller, ayaklar ve özellikle yüz - böyle bir kadının en derindeki duygularını okumakla kim ilgilenirdi ki? - konu dışı olduğu için yarı şeffaf bir belirsizlik olarak bulanıklaştınlmıştı. Bir yatak partneri için bulanıklık yüzü net görmekten daha iyiydi; kadının gülümsemek için ne kadar iyi biçimlendirildiği veya eğitildiği hiç önemli değildi. Hatta bu tür gülümseler bazen rahatsız edici bile olabiliyordu.</p>

  <p>Ve Karanlık Kral son zamanlarda şunu emretmişti ki, yaklaşmakta olan savaş gelip çattığında ölüler de onun algısının dışına çıkarılmalıydı. Öldürmenin daha fazla gereksinim olduğu diğer bölgelerde ve savaş meydanlarında sık sık yaptığı gözlemlere göre, ölüler dikkate değer birer ilgi dağıtıcıydılar. Engeller ortadan kaldırılınca onlar da yok olmalıydılar, onlar tüketilip bitirilen kaynaklar, yalnızca atık maddelerdi. Ölüler kokmaya meyilliydi ve genellikle estetik açıdan hoş değillerdi.</p>

  <p>En sonunda onların süzülüp atılmasını emretmeye karar vermişti. Gerekli olduğu zaman başka birileri onları sayabilirdi.</p>

  <p>Aynı zamanda yaralıların çoğunun, aslında pek çoğunun da görüş algılarının dışına çıkarılması gerekiyordu. Algıya dahil edilen yaralılar, yalnızca hâlâ aktif bir rol oynayabilecek ve Karanlık Kral'ın şahsına ya da davasına olası bir tehlike teşkil edebilecekler olmalıydı. Bu durumu muhakeme etmek meşgul bir iblis için her zaman kolay olmayabilirdi; böylesi şüpheli durumlarda, filtre işlemini yapan varlık, estetik açıdan iğrenç olsa bile yaralı kişinin görünür olmasına izin verecekti.</p>

  <p>Vilkata bu sabah, küçük çadırından ayrılıp savaş bineğine bindiğinde, askerleri ve subaylarının her zamanki gürleyen alkışları arasında, ordusu, her kılıca veya oka iliştirilmiş üniformalı dış hatlardan fazlası olmayan insan figürleri halinde, parlak silahların düzgün sıralarını oluşturarak iblis görüş gücünün içerisinde, önünde belirmişlerdi.</p>

  <p>Elindeki en iyi haritalara bakarak, günün ilk ışıklarıyla birlikte eğer hızlı olarak hareket ederlerse, Sör Andrew'un kuvvetlerini yakalamasının mümkün olabileceğini hesaplamıştı. Sabah yürüyüşü zor ve uzundu. Bir bölümü binekli bir kısmı yaya insanlardan ve bir bölümü de kanatlı hayvanlardan oluşan gözcüleri, çok ileride olmayan Sör Andrew'un kuvvetlerinin artçı grubuna ait olabilecek kişilerin raporlarını getirmeyi sürdürdüler. Düşman ordusunun, daha önceki istihbarat tahminlerinin düşündürdüğünden biraz daha küçük olduğunu tahmin ediyorlardı.</p>

  <p>Ama Vilkata, elinde bulundurduğunu düşündüğü ezici avantaja rağmen yine de ölçülü davranarak, sanki sayıca dengi olan bir düşmanla karşı karşıyalarmış gibi, piyade birliklerine ilerlemelerini emretti. Aynı zamanda Sör Andrew'un ordusunun etrafından dolanarak düşmanı oyalamak ve mümkünse kaçışlarını engelemek için hızlı bir süvari hareketinin oluşturacağı kuvvetli bir saldırıyı da emretti. Bu sırada kendi askerlerinin ana gövdesini savaş meydanına doğru yönlendirdi. Kendisini bu kuvvetin tam arkasına, merkeze yerleştirerek daha fazla rapor bekledi ve dostlarının üzerinde yaptığı gibi düşmanlarının üzerinde de maksimum etkiyi yaratacağını hesapladığı Akıl Kılıcı'nı sıyırmak için hazır tutuyordu.</p>

  <p>İleride ilk çarpışmalar patlak vermişti. Karanlık Kral müthiş büyü silahını sıyırdı ve ateşli bir hale mızrağı olarak algıladığı nesneyi başının üzerinde tutarak bineğinin üstünde öne doğru ilerledi. Düşmanın artçı kolunu, iblisi tarafından isteklerine uydurulmuş bir manzara içerisinde, insan boyutundaki cansız engellere rağmen hareketli olarak görebiliyordu. Hâlâ onların suretlerini ve sayılarını görebiliyor, çoğunun siyah ve portakal rengi giysiler içinde olduğunu fark edebiliyordu.</p>

  <p>Vilkata aynı zamanda, o ilerideki adamların ve kadınların onu ilk gördüklerinde kapıldıkları dehşeti de görüyor ve bundan keyif alıyordu, Kılıç'ının büyüsü sayesinde bu dehşet duygusu ne kadar da hızlı bir şekilde çılgın bir bağlılığa dönüşüyordu?</p>

  <p>Sör Andrew'un askerlerinin nasıl da onu ilk gördüklerinde bir saf oluşturarak kendisiyle savaşmak yerine, Kılıç’ın görüntüsünün önünde yere yığılıp ona tapındıklarını sevinçle gördü. Ve şimdi onlara emirler yağdırdığında nasıl da ayağa kalkarak geriye dönmüşler ve artık görüş alanının biraz dışında olması gereken, kaçmaya çalışan eski dostlarına karşı berserkler<a href="../Text/notlar.html#nd3" id="n3"><sup>(3)</sup></a> gibi koşarak saldırıya geçmişlerdi.</p>

  <p>Akıl Kılıcı'nın gücüne karşı durabilen son kişilerden biri, görünüşünden kibirli bir büyücü olduğu belli olan, orta yaşlı ve açıkça önemli bir rütbe sahibi bir kadındı. Bu kibirli dişi, bir karşı büyünün ardından diğerini Karanlık Kral ve Kılıç'ına karşı hızla fırlattı; ama Karanlık Kral’ın bildiği ve kadının da biliyor olması gerektiği gibi bütün bunlar onu zayıflatmıştı; ve en sonunda o da, dünyanın gelecekteki hükümdarına hizmet edebiliyor olmak için diğerleri gibi çılgın bir sevinç içinde hırladı.</p>

  <p>&nbsp;</p>

  <p>Sör Andrew, ordusunu bataklıktan dışarı çıkarırken Hızlı Denis’e bataklıktaki bir avuç yaralı insan ve hızlı yolculuk yapamayacak durumdaki diğerleriyle birlikte kalma şansı sunulmuştu. Gelen raporlar, Denis’in Tashigang'taki evine doğru yola çıkmaya kalkışmasının akıllıca olmayacağını belirtiyordu; üstelik Sör Andrew onun yanına eşlikçiler veremezdi. Denis’in ayrılışından bu yana şehrin etrafındaki durum hızla kötüleşmişti. Karanlık Kral’ın güçlü devriye birlikleri daha şimdiden banliyölerin büyük bölümüne girmiş, Gümüş Kraliçe’nin bölgede bulunan birkaç bölüğüne meydan okumaya başlamışlardı. Banliyölerdeki villaların zengin sahipleri şehrin içine veya uzaklara kaçmışlardı. Haberler, Sör Andrew ve halkına, sanki Kral ile Kraliçe arasındaki durumun hızla açık bir anlaşmazlığa doğru kaydığının kanıtları tarzında umutlar veriyordu.</p>

  <p>Ama Denis, bataklıkta kalmayı reddetti. Eğer böyle yapsaydı oraya ne kadar saplanıp kalacağını veya böyle olursa, daha iyi bir şansın ne kadar sonra yakalanabileceğini kimse söylemiyordu. Sevdiği şehire ve orada yaşayan, hâlâ rüyalarına giren iki kadına dönebilmek için şansını denemeye kararlıydı.</p>

  <p>Ordunun bataklıktan ayrılışının üçüncü gününün öğleden sonrasında Denis, Sör Andrew'un kurmaylarından bazılarıyla yürümekteydi. Sör Andrew'un kendisi de şu anda yanlarındaydı; Bineği üstündeki Şövalye, ordusunun kolları boyunca bir aşağı bir yukarı ilerleyerek düzeni korumaya çalışıyordu - bir bataklıkta yıllarca süren gerilla taktikleri, uzun bir kara yürüyüşü için uygun tatbikatlar değildi - ve Denis ile Tashigang'daki insanların içinde bulunduğu şartlar üzerine konuşmayı kesmişti.</p>

  <p>Beyaz Tapınak hakkında ve Denis’in, Ardneh’in rahip yardımcılığı yaptığı sırada bazılarında çalışmış olduğu Tapınak hastaneleri üzerine konuştular. Yarakapatan’ı olası en iyi kullanıma nasıl sürebilecekleri hakkında tartıştılar; ama bu durum, Denis onu teslim edemediği için elbette yalnızca teorik boyuttaydı. Ama, Sör Andrew onu suçluyor gibi görünmüyordu. Hükümverici, ordunun ileri kolundaydı ve Sör Andrew’e bugün düşmanla çarpışması oldukça olası gözüken bir öncü kuvvet subayı tarafından taşınmaktaydı.</p>

  <p>Konuşmaları, küçük bir uçucu gözcünün artçı koldan gelen bir haberle yanlarına gelişleriyle bölündü.</p>

  <p>Basit bir lisanı kullanabilecek kadar akıllı olan kuş, onlara gıdaklıyordu: "Siyah ve sarı, siyah ve sarı. Çok, çok."</p>

  <p>"Öyleyse Dame'imin yanında ol, Ardneh," diye mırıldandı, Sör Andrew, bineğinin dizginleri çekmişti ve arkasına doğru sert bir şekilde bakıyordu. Dame Yoldi artçı birlikteydi. "Ve hepimizin."</p>

  <p>Sonra, hızlı habercilere tüm hızlarıyla ileriye gidip keşif kolunda Hükümverici'yi taşıyan güvenilir dostlarını geriye çağırmaları için bağırdı. Şövalye bunun ardından, miğferinin siperini indirmeye uğraştı ve sesinin ulaşabileceği ordusunun birkaç birliğini, sesini iyice yükselterek verdiği emirlerle geriye döndürmeye başlatarak onları artçı kolun yardımına doğru yönlendirdi. Ama bunlar, kendi arkadaşları ve muhafızlarından oluşan bir gruptu, sayıları bir avuçtan fazla değildi.</p>

  <p>Ve Denis, Kalkankıran'ın kınından sıyrılışını duydu, hatta gördü. Artık hızlı veya yüksek olmayan ama tok ve delice olan efsanevi, ağır vuruşlu sesi duydu. Ama Kudret Kılıcı'nın eşsiz büyüsü, kanı kaynatabilecek bir davul sesi tonunda değil de, tam aksine bir celladın dar ağacı platformunu kurarken kullandığı gibi acımasız bir çekiç sesi çıkararak çevresine yayılıyordu.</p>

  <p>Şövalye’nin kendisi ve yakın korumaları, bineklerinde, ordularının artçı koluna veya bir zamanlar öyle olan koluna doğru, Denis’in yaya olarak yetişmeyi ümit edemeyeceği bir hızda yola çıktılar.</p>

  <p>Ama Denis yalnız kalacağı için koşarak onlara yetişmeye çalıştı. Bunun yerine tam tersi bir yöne doğru koşabilirdi ama ordunun geri kalanı çok geçmeden geriye dönecek ve karşılaştıklarında yine onlara katılmak zorunda kalacaktı veya bir asker kaçağı olarak görülecekti.</p>

  <p>Sağ tarafında biraz ileride, bazı nedenler yüzünden buraya, bu anlamsız yerin tam ortasına kurulmuş bir panayırın terk edilmiş kalıntılarını şaşırarak gördüğünde Denis, Sör Andrew ve onun binekli arkadaşlarının yaklaşık yüz metre gerisindeydi ve aralarındaki fark hızla açılmaktaydı. Satış çadırları ve tezgâhlar, beceri ve şans oyunları için kuruları aletlerin hepsi parçalanmış halde bomboş durmaktaydı. Denis nefes nefese yaklaşıp durduğunda, terk edilmiş bu eğlence mekânında görünürde kimse yoktu. Gösteriye ait olan insanlar - onları kim suçlayabilirdi ki? - yürüyüşteki ordunun adım sesleri daha yakınlaşmadan oradan kaçmış gibiydiler.</p>

  <p>Aynı taraftan ve yalnızca biraz ilerilerinden bir çığlık yükseldiğinde Sör Andrew ve muhafızları, Denis’in görüş alanından henüz çıkmamışlardı. Terk edilmiş çadırlar ve yük arabalarından kafasını çeviren Denis, Sör Andrew'un artçı kolundan olması gereken muhafızların, küçük bir tepeciğin üstünde dikilen Sör Andrew ve yakınındaki yoldaşlarına doğru koşarak gelmekte olduğunu gördü. Artçı kolu muhafızlarının tamamen panik içinde olmadığını görüyor olsa da, yaptıkları çaresiz bir geri çekilme gibi görünüyordu. Silahlarını daha bırakmamışlardı... derken, ilk önce bir geri çekilme olarak algıladığı şeyin aslında bir saldırı olduğunu görecekti. Bir tepeden aşağı koşan ve silahlarını deliler gibi sallayan artçı kolu muhafızları, onları kurtarmak için yanlarına gitmekte olan Sör Andrew ve küçük grubuyla son hızla çarpıştılar. Çarpışmanın bağırış çağrışları bir anda havaya yükselirken şaşkınlıkla dona kalan sözde kurtarıcılar kan revan içinde yerlere yığılmışlardı.</p>

  <p>"Bir hile! Bir büyü!" şeklinde Sör Andrew'un yanındakilerinden ümitsiz çığlıklar yükseliyordu.</p>

  <p>Olay, giysileri değiştirerek yapılan bir numara değildi. Denis, şaşkınlık içerisindeki topluluğa yakınlaşmaktayken, silahlarını sallayıp savaş çığlıkları atarak yokuş yukarı saldıranların arasında Dame Yoldi’nin yüzünü tanıyabilecek kadar yakınlaşmıştı. Kadın şimdi doğrudan doğruya, etrafı sarılmış ve ağır bir saldırı altında bulunan Sör Andrew ile hayatta kalan bir avuç dolusu subay ve muhafızın üzerinde durdurduğu küçük tepeciğe doğru yönelmişti.</p>

  <p>Sör Andrew, bineğini döndürmeyi deneyip bineksiz olan saldırganlarının arasından çıkıp kaçabilirdi. Ama kaçamadı veya kaçmayı denemedi. Bunun yerine hain saldırganlarına adlarıyla hitab ederek onları kumanda etmeye çalıştı. Davasından vazgeçmiyordu, eğer Sör Andrew kaçıp kurtulmak için çabalamazsa, muhafızları da çabalamayacaktı.</p>

  <p>Kalkankıran’ın çekiç benzeri sesi şimdi daha gürültülü ve hızlı olarak, düzensiz bir ritmle yükseldikçe yükseldi. Sahibinin etrafına, ışınlar yayan bir gümüşten ve taze kandan oluşan bir yayı çoktan çizmişti. Sör Andrew'un bineği tökezleyerek yere yığıldı ve yarım düzine silah tarafından paramparça edildi, ama saldıran hiçbir sivri uç veya kılıç, Kudret Kılıcı’nın çizdiği yayının içerisine, adamın tenine değecek kadar yaklaşamayacaktı.</p>

  <p>Şövalye, ölmek üzere olan bineğinin eyerinden düştü, ama koca kılıcına iki eliyle sağladığı tutuşunu asla kaybetmeyerek yerde yuvarlandı. Sör Andrew sırt üstü yatmaktayken bile, Kılıç, gerekli hareketlerini yapmakta hiç tereddüt etmiyordu. Ve yine dimdik ayağa kalktığında, sanki Kılıç, savaşması için adamı kendiliğinden yukarıya çekmiş gibiydi. Kalkankıran, adamın bedenini kendi vahşetiyle sağdan sola çeviriyor, saldırganlarından biri sendeleyerek gerilediğinde hızla ileriye çekmek için peşi sıra sürüklemekteymiş gibi görünüyordu.</p>

  <p>Bir saat önce onun sadık dostları olanlar, yeni düşmanlıklarını bağırıp yeni tanrıları olan Karanlık Kral’a kendilerini güçlendirmesini haykırarak ve hâlâ sayıları giderek artarak Şövalye’nin üzerine gelmekteydiler. Kalkankıran, hepsiyle birden savaşıyordu. Taraf tutmaksızın, silahları ve kemikleri parçaladı, zırhları ve etleri fark gözetmeksizin deşti.</p>

  <p>Gördüklerinden hipnotize olmuş durumdaki Denis, artık hareketlerinin kontrolünü yitirmiş gibiydi, ama yine de emekleyerek biraz daha yakına girecekti. Kemerinde uzun bir bıçak vardı ama onu sıyırmadı. İzlemekte olduğu kavgada herhangi bir şeyi değiştirebileceği düşüncesine sanki hiç kapılmamış gibiydi.</p>

  <p>Sayıları çıldırmış fanatiklerden oldukça az olan Sör Andrew'un muhafızlarının hepsi şimdi yerdeydi, ölü veya ölmek üzere olan bedenleri delirmiş saldırganlar tarafından paramparça edilmekteydi. Ama Kalkankıran, kendisini tutmakta olan adamı hâlâ koruyordu. Şimdi bir kat daha hızlı ve gürültülü olarak sesini çıkarmayı sürdürüyordu. Göz kamaştırıcı hızına rağmen sesi hâlâ boğuktu ve hayranlık yaratan yayının üzerinde çalışmaya devam etti. Kime veya neye vurduğunu, bağıranları, silahsız bıraktıklarının veya kesip ayırdıklarının ağzından çıkan bir sözcüğü, ona karşı kullanılabilecek herhangi bir silahı da eşit derecede önemseyerek verimli bir şekilde çalıştı. Denis her yerde uçuşan balta başlarını, bıçakları, kılıçları, mızrakları, sivri kazıkları ve okları, tam ya da paramparça olmuş bir şekilde havadan dolu gibi yağarken görüyordu. İnsan uzuvları ve zırhlar da bu doluyla beraber kanlı bir şekilde dans ediyorlardı; o zıplayıp yuvarlanan cisim bir zamanlar elbette bir baştı.</p>

  <p>İyi Kalpli Şövalye’nin ağzı açıldı ve vurmuş olduğu herhangi bir kimsenin attığından tabii ki daha yüksek seste ve daha korkunç bir çığlık attı. Hâlâ ona doğru emeklemekte olan Denis, Sör Andrew'un tepeden tırnağa kan içinde olduğunu gördü. Bunun birazının bile Sör Andrew’a ait olup olmadığını söylemek imkânsızdı. Ama yaralıysa bile, Kılıç tarafından güçlendirilen hareketlerinin çılgın dinçliği hiç azalmadan devam etmekteydi.</p>

  <p>Şövalye, öncekinden daha büyük bir acı içinde yeniden kükredi. Denis Dame Yoldi'yi gördü, ele geçirilip şeytani bir öfke yaratığı haline gelmiş olan kadının yüzü iğrenç bir şekilde çarpılmıştı ve Sör Andrew’a doğru yaklaşmaktaydı. Elleri, sanki parçalayacakmışçasına pençe gibi açılmıştı ve bağırarak korkunç büyüler söylüyordu. Büyüden anlamayan Denis bile söylediklerinin soyut gücünden etrafa yayılan ölümcül serpintileri hissedebildi.</p>

  <p>Kudret Kılıcı için büyü gereçleri diğer silahlardan farklı değildi. Onlar da, hızı yüzünden neredeyse görünmez olan parıldayan yay hattının ve havada yayılan vahşi gümbürtüsünün karşısında çözülüp kırılıyorlardı. Dame Yoldi’nin kini, kadını yakına, daha yakına, yok edeceği adamın daha da yakınına sürükledi, ölümcül yay kadının önce ellerine, göz açıp kapama süresinde de vücuduna değdi ve onu süpürüp attı.</p>

  <p>Sonraki birkaç saniye boyunca Denis hiçbir şey göremedi. Yeniden baktığında ortada bir duraklama vardı. Sör Andrew, tümü kendisinin siyah ve portakal rengi giysileri içinde, dizlerine kadar yükselmiş küçük bir ceset yığınının içinde tek başına dikiliyordu. Elindeki Kılıç, henüz yanına ulaşamadıkları için hayatta kalmış olan, şu anın çıldırmış düşmanları ama eskinin dostları için hâlâ boğuk bir şekilde gümbürdüyordu. Hayatta kalanlardan oluşan küçük bir küme, yaralılar, saldırmak için yavaş kalanlar ve ihtiyatlı davrananlar, biraz ileride toplanıp öfkenin acele bir plana zorladığı yeni stratejilerini tasarlıyorlardı.</p>

  <p>Denis, Sör Andrew'un yanına koştu. Genç adam yaklaştıkça, Sör Andrew'un Kalkankıran’ı elinden atmaya çalıştığını düşündü; Şövalye’nin ellerindeki Kılıç şimdi daha sessizleşmiş, gümbürtüsü boğuk bir tıkırtıya dönüşmüştü. Ama ondan kurtulmaya çalışıyor olsa bile Kılıç adamın gitmesine izin vermeyecekti. İki eliyle hâlâ onu tutuyordu, parmakları kabzanın etrafına kenetlenmişti ve kanların arasından parmak eklemlerinin bembeyaz olarak kenetlendiği görülebiliyordu.</p>

  <p>Sör Andrew, korkunç yüzünü Denis’e doğru çevirdi. Şövalye’nin sesi zar zor duyulabilen bir fısıltıydı. "Git, öncü kolu yakala. Hükümverici'yi taşıyan adamı bul, ona benim adıma ve Ardneh aşkına olabildiğince hızlı bir şekilde buraya dönmesini emret."</p>

  <p>&nbsp;</p>

  <p>Ters yöne doğru bakan Sör Andrew'un, Vilkata’nın siyah sarı bir dalga olarak kendisine yaklaşan askerlerinin ana bölümünü görebilmesinden önce, diğer tarafa doğru koşan Denis adamın görüş alanından dışarıya henüz çıkmıştı. İlerleyen birliklerden bir boru sesi duyuldu. Hâlâ savaş alanında olan Sör Andrew'un dağılmış bölüklerinin parçaları, bu sesi duyduklarında itaatkar bir geri çekilmeye başlayarak yeni efendilerinin güçlerine katılmak için ümitsiz saldırılarından vazgeçtiler.</p>

  <p>Orada, ileride, siyah sarı bir bayrağın altında, bineğinin üstünde duran beyaz saçlı adam, Vilkata olmalıydı. İlerideki o ellerin tuttuğu bir silah, Sör Andrew'un Akıl Kılıcı olması gerektiğini bildiği bir silah, güneş onun içindeki parlaklığın tüm alevlerini uyandırırken tutuşuyordu. Sör Andrew'un gözleri için o, cam bir aynadan fazlası değildi; kendi ellerindeki Kalkankıran adamı o silahtan da koruyordu. Kalkankıran, kendisinin dışındaki tüm silahları inkâr ediyordu.</p>

  <p>Ve bu oldukça yeterli, diye düşündü adam, kılıç onu zaten fazlasıyla mahvetmişti.</p>

  <p>Karanlık Kral’ın ordusunun olduğu yerden bir boru sesi daha yükseldi. Ardından hissiz şaşkınlığı içerisindeki Şövalye, biraz önce ortaya çıkmış olan Vilkata’nın ordularının geldikleri yükseltiye doğru geri çekilmeye başladıklarını kavradı. Kafası iyice karışmış olan Sör Andrew, bu yeni gelişme hakkında düşünmeye çalıştı. Vilkata’nın hesabına göre, bu geri çekilme emri sadece bir önsezi olmalı, diye düşündü; Kalkankıran'ın geçit vermez müdafasının üzerine göndererek bir ordunun, hiçbir amaç olmaksızın parçalara bölünme emri neden verilsindi ki?</p>

  <p>Sör Andrew, o orduyu kovalayabilir, önündeki herkes kendi ellerinde kıyılmış etlere dönüşünceye dek o kurukafayı taşıyan merkez sancağa doğru bağırarak koşabilirdi. Ama onu beklemeyeceklerdi. Vilkata, binekliydi ve kaçıp gidecekti. Ve zaten kendisi, Sör Andrew, koşmak, kovalamak veya herhangi birini yakalamak için çok yorgundu.</p>

  <p>Artık Sör Andrew'un şahsına yapılan ani saldırı bitmişti, Kılıç'ın içinden adama aktarılan büyülü güç hızla geri çekiliyordu.</p>

  <p>Kalkankıran’ın korkunç çekiç sesi yavaşlamıştı, vuruşunu sessizliğe doğru azaltarak çok daha hafifçe gümlüyordu.</p>

  <p>Kendisini, sanki dışardan bakıyormuş gibi, bir zamanlar sevmiş olduklarının cesetlerine dizlerine kadar saplanmış ve tepenin üstünde tek başına dikilen yaşlı bir adam gibi gördü. Kalkankıran’ın kendisini sürüklediği talim yüzünden kolları, sanki bir dövüş sopasıyla dövülmüş gibi sızlıyordu. Üzerindeki kanlara aldırış etmeden Kılıç’ı kınına soktu.</p>

  <p>Sör Andrew'un ayakta kalabilmek için yapabildiği tüm şey buydu.</p>

  <p>Gidip Yoldi'den geriye kalanlara bakınmak, adamın yapabileceğinin en fazlasıydı.</p>

  <p>Gözyaşlarının arasından yolunu görmeye çalışarak, ayaklarının kendisini sürüklemesini sağladı. Nereye gittiğine, nereye gitmesi gerektiğine bile emin değildi. Panayırın dayanıksız yıkıntıları görüş alanına yeniden girerken, büyük bir acı adamın göğsüne saplandığı anda, savaş meydanındaki bir sonraki tepecikten daha ileriye gidememişti. Acıyı, kalbine saplanmış bir mızrak gibi hissetmişti.</p>

  <p>Sırt üstü yere yığıldı. Yere yığılmadan önce taşıdığı savaşçı içgüdüleri Kalkankıran’ı yeniden sıyırmasını sağladı. Ama şimdi karşısında bir silah olmadığı için Kudret Kılıcı cansızdı.</p>

  <p>Sör Andrew çimenlerin üstünde yatarken, üzerindeki gökyüzü öylesine sakin görünüyordu ki, bu onu şaşırttı. Acısını düşündü. Sanki kalbim yarılıyormuşcasına acıyor, diye düşündü. Belki de öyleydi.</p>

  <p>Çabuk ve ciddi bir şekilde, kendi uzun yaşamını geriye doğru taradı. Orada, ölümün, tatsız manzarasını bulacaktı.</p>

  <p>Acı, öncekinden daha beter olarak, kendisini yeniden hissettirdi.</p>

  <p>"Yoldi..."</p>

  <p>Ama kadın yanıtlamadı. Adamı bir daha asla yanıtlamayacaktı.</p>

  <p>Acının kendisinin yaşamasına sadece biraz daha izin vereceğini anladığında Sör Andrew, iki elini ve geri kalan tüm kuvvetini kullanarak Kalkankıran’ı kendisinden uzağa fırlattı. Yoldi’nin koşarak ona gelmekte olduğunu gördüğünde, kadına neler olduğunu ve neler olacağını anladığında koca Kılıç’ı elinden atmayı tekrar tekrar denemişti. Ama Kılıç'ın büyüsü adamı bırakmamıştı. Bu defa, ki artık çok geçti, bir köpeğe atılmış herhangi bir sopa gibi itaatkâr bir biçimde elini terk ediyordu. Havada dönmekte olan Kılıç hafifçe ve kederli bir şekilde inledi.</p>

  <p>Şövalye yalnız başına ölmek istemiyordu. Keşke yakınında bir arkadaşı olsaydı - herhangi biri.</p>

  <p>Gözlerini kapattı ve onları bu dünyanın göklerine bir daha açıp açamayacağını düşündü. Bazılarının düşündüğü gibi, gözlerini yeniden açtığında göreceği Ardneh mi olacaktı? Ya da hiçlik mi?</p>

  <p>Gözlerini açtı ve hâlâ aynı dünyada, aynı göğün altında olduğunu gördü. Bir şey, kafasını çevirmesi için uğraşmaya zorluyordu onu. Tek başına olan bir figür, griler içinde bir adam, Sör Andrew'un tamamen terk edilmiş olduğuna fazlasıyla emin olduğu panayır yönünden kendisine doğru yürümekteydi. Adam, silahlı veya zırhlı değildi, ama... maskeliydi?</p>

  <p>Griler içindeki figür yaklaştı ve düşünceli bir yoldaş gibi yanına diz çöktü.</p>

  <p>Sör Andrew sordu: "Sen kimsin?"</p>

  <p>Adam derhal bir elini kaldırdı ve maskesini çıkardı.</p>

  <p>"Oh." Sör Andrew'un sesi, iç rahatlamasıyla birlikte, neredeyse hayal kırıklığına uğramış olarak çıkıyordu. "Sen," dedi, rahatlamış ve sakinleşmiş olarak. "Evet... Kim olduğunu biliyorum."</p>

  <p>Sevgili efendilerinin sıkıntısını hafifletmek için çaresizce gelmekte olan zırhlı ve silahlı kişilerden oluşmuş ufak bir kümenin başında, bineğinin üstünde ve tüm hızıyla geri dönmekte olan Denis, savaş alanını hayatta kalanlar tarafından terk edilmiş olarak buldu. Sör Andrew, diğer ölünün biraz ilerisinde ölü olarak yatmaktaydı. Vücudu diğerlerinin kurumuş kanlarıyla kaplı olmasına rağmen, ciddi herhangi bir yara yoktu. İyi Kalpli Şövalye’nin yüzündeki ifade huzurluydu.</p>

  <p>Şimdi Denis ve diğerleri Kalkankıran’ı aramaya başladılar. Ölülerin arasında her yere ve sonra genişleyen çemberler halinde etrafa baktılar. Ama Kudret Kılıcı yoktu.</p>
</body>
</html>
