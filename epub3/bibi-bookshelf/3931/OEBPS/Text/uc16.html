<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON ALTINCI BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Kilometrelerce uzuyorlardı ve saraylar kadar yüksektiler. Tepelerden yukarı ve aşağı, kuyruğunu yutan geniş bir çember içinde, efsanevi Büyük Solucan Yilgarn’ın kıvrımları gibi kıvrılıyorlardı. Onlar, Tashigang surlarıydı ve çok uzun süredir burada duruyorlardı.</p>

  <p>Şehrin alınması, hatta ele geçirilmesinin planlanması, Karanlık Kral’ın daha önceden tahmin ettiği sorunlardan çok daha büyüklerini ortaya koyuyordu. Bir seferinde kendisini, Hermes Yolu üzerindeki ana kapıya doğru bineğini sürerken ve Akıl Kılıcı'nı, burçlardaki mazgallı siperlerde mevzilenmiş garnizonun suratına doğru sıyırmaktayken düşünmüştü. Sonra, şehirdeki yeni kölelerinin kapıyı açmaları için gereken zamanın ardından, yeni hazinesinin kendisine teslim edildiğini ve eski düşmanlarından bazılarının elendiğini görmek için zafer içerisinde içeri giriyordu.</p>

  <p>Varsayımının bu son bölümü, Vilkata düşünmeye başlar başlamaz hayale dönüşerek inandırıcılığını yitiren bu düşüncenin ilk bölümü olmuştu. Akıl Kılıcı, verdiği doyumun neredeyse tümünün intikamım alacak gibiydi. Eğer birisinin kadim düşmanları, artık onun, bir insanın olabileceği kadar vefakar ve sadık köleleri haline gelmişse, o zaman onları yok etmenin ya da onlara zarar vermenin anlamı neydi?</p>

  <p>Vilkata, artık Tashigang'ın, ellerine düşündüğü kadar temiz bir şekilde düşmeyeceğini görebiliyordu. Şehre yaptığı ilerleyişin son gecesinde, yılan gibi kıvrılan kadim duvarlarla ilk kez yüz yüze gelişinden bir önceki gece, Karanlık Kral iblis danışmanlarından bir uyarı almıştı. Kentin en fanatik savunuculardan birinin hakimiyetinde olan Hükümverici adlı Kılıç'ın şehrin surlarının ardında bulunduğuna karar verdiklerini söylemişlerdi. Yani, o, Karanlık Kral, şehre karşı bir saldırıya kalkışırsa en güçlü büyünün - evet, Akıl Kılıcı'ndan bile daha güçlü - kendisine yöneltilmesi tehlikesiyle yüz yüzeydi.</p>

  <p>Bu korkunç uyarıyı aldıktan sonra, Vilkata, düşüncelerine daha iyi yoğunlaşabilmek için iblis görüş kuvvetinden vazgeçerek, bir süre için ümitsiz bir sessizlik içerisinde oturmuştu. Bu sırada, ona hizmet eden insan danışmanları, sadece onun duyabildiği şeytani sesleri dinlemekte olduğunu düşünüp öfkesinden korkarak, kendi ürkek sessizlikleri içerisinde adamın etrafında beklemişlerdi.</p>

  <p>Karanlık Kral, insan olmayan büyülü danışmanlarının en korkunç uyarılarının gerçeğe dönüşmesini düşündü. Bu durum, askerlerinin hepsinin ona olan düşkünlüğünün nefrete dönüşmesi demekti. Ve aynı zamanda, belki de, Tashigang'ın surlarının ardındaki herhangi biri için kurduğu şeytani planların aniden, onu yere yıkmak için kendisine döneceği anlamına geliyordu.</p>

  <p>Ve Köykurtaran adlı Kılıç'ın da şehirde olabileceği konusunda uyarılmıştı. Öfke Kılıcı kendi başına Akıl Kılıcı’nın gücünün önüne hiçbir şekilde geçemezdi. Ama Köykurtaran, hücum eden ordunun herhangi bir bölümü, onu kullananın bir kılıç boyu önüne gelirse, tek başına hepsini duraklatmaya yeterdi.</p>

  <p>Düşüncelerinin asla çok derininde olmayan korkunun bir anda yüzeye çıkmasıyla Karanlık Kral'ın tüyleri ürperdi. O ürperirken onu izleyen insanlar onun hala iblislerin konuşmasını dinlediğini düşündüler.</p>

  <p>Üstelik ayrıca, Uzaktanöldüren meselesi de vardı. Özellikle o silahı güvenli bir şekilde ele geçiremezse, hep endişelenmeliydi. Herhangi bir Kral, herhangi bir kişi, Vilkata’nın yaptığı gibi tutarlı bir şekilde çok büyük işlerle ilgilenirse, mutlaka düşman kazanırdı ve endişelenmesi gerekirdi. Etrafta daima dar görüşlüler ve hınçlı küçük bir topluluk olurdu... ne Karanlık Kral’ın büyücüleri ne de madde-dışı iblisleri, İntikam Kılıcı'na şu anda kimin sahip olduğu hakkında ona hiçbir bilgi veremiyordu.</p>

  <p>Keşke Kalkankıran’ı savaş alanında bulabilseydi! Ama hayır, şaşırtıcı yeni bir şey, başka bir tehdit, bu durumu önlemek için araya girmişti. Ve şimdi, stratejik değerdeki bu silahların nerede bulunduğunu ona kimse söyleyemezdi.</p>

  <p>Zaratan başka bir potansiyel problemdi. Karanlık Kral’ın büyülü danışmanları onun da Tashigang surlarının ardında olduğu düşünüyordu. Ve Şans Kılıcı’nın bu lanet olası küstah serserilere, Akıl Kılıcı’nın baskısı karşısında bile bir tür iyi şans vereceğine emindi. Vilkata, ne tür bir iyi şans olacağı üzerinde düşünmeyi sürdürdü. Her ne olacaksa, bu kendisi için iyi olmayacaktı.</p>

  <p>Tüm engel ve itirazlara rağmen, bir krala yakışır şekilde inatçıydı ve ilerliyordu. Hiçbir korku bunu önlemeye yetecek kadar büyük değildi. Sonunda, ilahi silahlarını şimdilik gizli tutmaya ve şehri tehdit altında teslim olmaya ikna edebilmek için her şeyi denemeye karar verdi.</p>

  <p>Surların önüne vardığı öğleden sonra, koca çadırı her şeyi rahatça görebileceği bir yere dikilmişti - ama elbette ki ok menzilinin içinde değildi. Vilkata, şehrin tamamen kuşatılmasını ve uzun süreceği varsayılarak, şehri çevreleyen tüm kuşatma hatlarının sağlamlaştırılmasını istemişti.</p>

  <p>Devasa ordusu bile, kilometrelerce uzunluktaki bir kuşatma hattını kaplaması gereken böylesi bir manevranın ardından incecik bir çizgi olarak yayılmıştı; ama Vilkata daha sonra askerlerinin çoğunu, surlara saldırmaları gerektiğinde, birkaç yerde yoğunlaştırmayı planlıyordu. Bu arada, sadece bunaltıcı bir güç izlenimini değil, telaşsız bir kararlılığı da ifade etmek istiyordu. İşlerin iyi gittiği konusunda hala tatmin olmamıştı; daha fazla bilgi sağlamaları için gözcü ve büyücülerini sıkıştırmaya devam ediyordu.</p>

  <p>Kuşatmanın ikinci gününün alacakaranlığında, Karanlık Kral'ın sonun yakında olduğuna dair giderek artan bir hisse kapılmıştı. Sabahın ilk ışıklarıyla keşiften dönen son uçan haberci, Hayvanların Efendisi, başbelası Draffut'un en sonunda öldüğünü ve - Akıl Kılıcı’nın kontrolünden çıkmayı başarmış olduğu için yine başbelası olan - Tanrı Mars’ın da onunla beraber öldüğünü bildiren bir haberle dönmüştü. Ve ikisine karşı zafer kazanan Vulcan, Kalkankıran’ı sallayıp Karanlık Kral’a sonsuz bağlılığını haykırarak Tashigang’a doğru yola çıkmıştı.</p>

  <p>Yarı akıllı gözcü, Tanrı’nın varış zamanı tahmin etmesi istendiğinde, Demirci’nin kırsal bölgeki ilerleyişinin yavaş ve düzensiz olduğu şeklinde tercüme edilen yanıtlar verdi; çünkü Vulcan, Tanrısı Vilkata’ya kurbanlar vermek için sık sık duruyor ve zigzaglar çizerek yol alıyordu; ama Vulcan sürekli olarak, diğer Kılıçlarının toplandığını ve onun şahsına hürmet etmeye kararlı olduğu Tashigang’a gelmekte olduğunu haykırıyordu.</p>

  <p>Diğer Kılıçları? diye düşündü Vilkata. Elbette onları Demirci dövmüştü ve belki, böyle bir ifadenin kullanımıyla kast ettiği şey buydu. Ne olursa olsun, Akıl Kılıcı’nın menziline girmeden, Demirci veya başka bir tanrı için yapabileceği hiçbir şey yoktu. Ve Karanlık Kral, görünüşte gerçekten de çok iyi gibi gelen haberler karşısında, endişelenmiş gözükmek istemiyordu. Bunun için Vulcan'ın zaferinin kutlanmasının başlatılmasına izin verdi; Draffut'un ölümü ve muzaffer Vulcan'ın gelişi, Tashigang surlarının ardında da bilinsin diye borazancı ve tellallar yolladı.</p>

  <p>Vilkata, en azından yarısına kadar şölende bizzat bulundu. Kendine, ne olursa olsun uyuyarak Vulcan gelmeden kendini toplaması gerektiğini düşünerek, odasına diğerlerine oranla daha erken çekildi. Kendini kadınlarla yordu, şaraba boğdu ve ardından özel yatağına yattı.</p>

  <p>Uyanışı, tahmin ettiğinden saatlerce önceydi ve bunun sebebi uşağının nazik sesi veya muhafız komutanı değildi. Vilkata’yı zafer rüyalarından kaldıran şey, çadır kumaşının başının çok yukarısında olmayan bir noktadan, bir düşman silahının ucu tarafından yırtılışının sesiydi.</p>

  <p>&nbsp;</p>

  <p>Sadece insan sayısı hesaba katıldığında bile, başarı kazanma olasılıklarının ne kadar çılgınca göründüğünün hiçbir önemi yoktu ve Zaratan, şehri savunanların Vilkata’nın kampına bir saldırı düzenlemeleri konusunda ısrarlıydı; bu askeri manevra, en fazla birkaç yüz kişilik bölüklerin, Karanlık Kral’ın binlerce kişilik ordusuyla savaşmak için gönderilmesini kapsıyordu. Şans Kılıcı'na her danışıldığında, onun derhal düşman kampının merkezini işaret etmesi hakkında en sonunda yapılabilen tek yorum buydu.</p>

  <p>Mark, Ben ve Barbara, Belediye Reisi meclisinin diğer üyeleriyle birlikte, Kılıç’ın onlara ne yapmaları gerektiğini anlatması için, Zaratan'la silahlandırılmış bir iki temsilci veya casusu kampın içine yollama fikrini tartıştılar. Ama Mark, Karanlık Kral’ın güvenlik sistemleri üzerine deneyimliydi ve bu işin Gözbulandıran olmadan başarabileceğini sanmıyordu.</p>

  <p>Diğer taraftan, sürpriz bir saldırı fikri dikkatle ele alındıkça daha az çılgınca geliyordu. Bu iş gece yapılmalı ve kesinlikle bir sürpriz niteliğinde olmalıydı. Reis, gizli haritalar çıkardı. Şehrin dışına çıkan gizli tünellerden biri - üzerinde dikkatle durularak kuvvetlendirilmiş çoğu yer gibi, Tashigang da bir sürü tünelle donatılmıştı - düşman kuşatma hattının ardına, Vilkata’nın büyük çadırının kurulduğu yerin birkaç yüz metre uzağına, Corgo'nun kıyısına gizlenmiş bir açıklığa çıkıyordu.</p>

  <p>Aceleyle bir plan yapıldı. Ben ve Zaratan’ı taşıyan Mark, saldırı kuvvetine eşlik edecekti. Şehrin teslim olmasına şiddetle karşı çıkan Ben, bu yüzden şimdi kolay kolay geri çekilemezdi; üstelik eski dostunun onsuz gitmesini istemiyordu. Mark’a Tashigang’a kadar muhafızlık yapmış olan bir avuç Tasavaltalı asker de, onunla beraber gitmeyi teklif etmişlerdi. Mark, buna biraz şaşırdı ve memnun oldu; ya liderliği ya da Kılıç’ı, düşündüğünden daha çok güven vericiydi.</p>

  <p>İki yüz kişilik saldırı birliğinin büyük bölümü, Sör Andrew'un ordusundan kalanlarla oluşturulmuştu. Adamlar, intikam için Mark’ın umduğu gibi hevesli olduklarını kanıtladılar.</p>

  <p>Birliğin, taş duvarlı gizli tünele inmesi gece saatlerinde gerçekleşti. Tünelin şehirde biten ucu, Reis’in sarayındaki bir ek binanın bodrum katına gizlenmişti.</p>

  <p>Bazı büyülü hazırlıkların tamamlanması için sıkıntılı, karanlık ve tavanından sular damlayan tünelde beklerken, Mark’ın eski dostu Ben ile konuşmak için biraz zamanı oldu. Ben’e, İmparatorla karşılaşması hakkından bir şeyler anlattı.</p>

  <p>Mark, Ariane’in isminden ilk defa bahsettiğinde, Ben, daha fazla duymak istemeyerek kafasını salladı; ama İmparatorun, kızıl saçlı kızın Mark’ın kız kardeşi olduğunu iddia ettiğini duyunca, koca adam ümitsiz gözlerini Mark’a çevirdi. "Ama bu da ne demek? Bu şimdi ne ifade eder? O öldü."</p>

  <p>"Ne demek olduğunu bilmiyorum. Onu sevdiğini biliyorum. Sadece bilmeni istedim."</p>

  <p>Ben, hafifçe kafasını salladı. "Bu garip... dediğin şey."</p>

  <p>"Ne demek istiyorsun."</p>

  <p>"Hazine zindanından ayrılırken - o öldürüldükten sonra - burnun üstüne baktım, İmparatorun toprakları olduğunu söylemişlerdi, fiyordun tam karşısındaydı. Bir an için - kızıl bir saç - gördüğümü sandım. Ama bu bir anlama gelmiyor."</p>

  <p>Artık daha fazla konuşacak zamanları kalmamıştı.</p>

  <p>Reisin en iyi kadın büyücüsü, dar tünelde akıncı grubunun önünden geçen her üyesine bir işaret koyuyordu. Kadının eli gözlerine dokunduğunda, Mark kendisi dışındaki bütün akıncıların kafasının üstünde loş bir hale görebiliyordu. Karanlıkta kavga başladığında, birbirlerini tanıyabilmeliydiler. En azından düşman büyücüsü bu büyüyü çözene kadar. Büyük olasılıkla onlar Reis’in büyücüsünden çok daha marifetliydiler. Ama ümitsiz gibi görünse de tüm olasılıklar denenmeliydi. İşte Zaratan bu iş içindi.</p>

  <p>Harekete geçtiler. Tünel, bir kilometreden uzundu ve diz seviyesine dek suyla doluydu. Ara sıra çıkan su sıçramaları, küfürler, ayak sürümeleri ve silah şangırtısı duyulan tek sesti.</p>

  <p>Öncü bir grubun bir süredir onları beklediği tünelin dışarıya açılan ucu sessizce açıldı. Şimdi ikişer ikişer, olabildiğince sessiz ve hızlı hareket eden akıncılar tünelden çıkıp sığ sulara ve gecenin bağrına doğru ilerlediler.</p>

  <p>Mark, Zaratan elinde, dışarıya çıkan ikinci veya üçüncü savaşçıydı. Artık bir yanlışlık olamazdı. Zaratan, saldırının tümünün Vilkata’nın büyük çadırına doğru olmasını emrederek, kendisini oraya yöneltiyordu. Sarı siyah kumaşı, gecenin esintisinin yarattığı ışık oyunlarıyla buruşan dev çadır, etrafına yakılmış birkaç nöbetçi ateşinin içinde tek başına duruyordu.</p>

  <p>İlerleyen grubun yoluna çıkmak gibi masumca bir hataya düşen Karanlık Kral’ın birkaç askeri vahşi bir sessizlikle öldürüldü. Bu bitmek bilmezmiş gibi gözüken anlar boyunca, baskın avantajı devam etti. Sonra bir düzine ses, alarm vermeye başladı. Akıncıların ince hattı hücum etmek için dağıldı; ama toplam mevcutlarının yarısı, yarısından fazlası tünelden dışarı çıkmamıştı.</p>

  <p>Şimdi direniş başladı, silaha karşı silah ve giderek artan bir vahşetle. Ama bu, baskını durdurmak için hala çok düzensizdi. Hücumun önündeki Mark, Zaratan’ı psikolojik bir silah olarak kullanıyordu. Bölükler baskına karşı gelmek için toplanıyorlardı; alarm hızlanıyordu. Ama şimdi, bir an için, büyük çadır menzilin içindeydi, Şans Kılıcı onun kumaşına dokunabildi. Güzel kumaş, Kılıç'ın ucuyla yırtılırken bir çığlık attı.</p>

  <p>İçerideki adamlar, ellerinde silahlarla yolu kapamak için dışarı fırladı. Hattın her iki tarafına ve önüne doğru şimdiden bir karşı saldırı biçimlenmeye başlamıştı. On tarafın düşman kılıç ve kalkanlarınca geriye itilmesiyle birlik dağıldı; saldırı büyük bir meydan savaşına, herkese açık bir kavgaya dönüştü.</p>

  <p>Farklı ve daha da ağır bir direniş birikiyordu. Çadırın üstündeki hava, nöbetçi ateşlerinden yükselen sıcaklıktan daha fazla bulanıyordu. Karanlık Kral ve büyücülerinin şeytani muhafızları, beklenmedik misafirlerin üzerine atılmak için hazırlamyordu.</p>

  <p>Mark’ın yanında sendeleyerek yürüyen Belediye Reisi’nin en iyi kadın büyücüsü aniden durdu ve Mark’ı kolundan tuttu. Kadının tüm vücudunun titrediğini hissedebiliyordu.</p>

  <p>"Ne yapabiliyorsan yap," dedi kadın. "Ve çabuk! Yoksa mahvolacağız. Bu kadar güçlü olmayacaklarını ummuştum..."</p>

  <p>Mark kendi deneyimlerine dayanarak bu kadar güçlü olacaklarından yeterince emindi. Kılıç yine de onu buraya getirmişti. Ve daha önce bir kez denediği başka bir gücü daha vardı.</p>

  <p>Şimdi inancı test ediliyordu. Mark’a doğru alçalarak uçan kudurmuş yaratıklar karşı konulmaz bir şekilde evrendeki en gerçek şeylerken, İmparator sadece bir adamdı ve çok uzaktaydı.</p>

  <p>Mark daha önce hiçbir büyü denemesi yapmamıştı. İmparatora güvenmeye niyetliyse, buna da güvenmek zorundaydı ki hiçbir özel sözcük gerekmiyordu. Aklına gelen sözcükler, dört yıl önce Mavi Tapınak mağarasında Ariane’in söyledikleriydi.</p>

  <p>"İmparator adına, bu oyundan vazgeç ve geçmemize izin ver!"</p>

  <p>&nbsp;</p>

  <p>Saldırı sesiyle uyanan Vilkata, sersemleşmiş bir halde yataktan aşağı düşmüştü. Ona gözleri gibi hizmet sunan iblis, Karanlık Kral'ın beynine görüntüler yollamaya henüz başlamıştı. Sonra iblis bir anda göz eriminin dışında bir mesafeye fırlatılmış ve görüntüler kaybolup gitmişti.</p>

  <p>Karanlık Kral bir süre için tam ve ani körlüğünün anlamını kavramamıştı. Kesinlikle bir acil durum vardı ve ilk endişesi Akıl Kılıcı içindi. Elleriyle onu aradı ama sadece yere düşmüş bir kumaş karmaşası buldu; çadırının bir bölümü etrafında çökmekteydi. Ve silah, olması gerektiğini düşündüğü yerde değildi. Belki dün gecenin sarhoşluğuyla, silahı her zaman yaptığı gibi yatağının yanına, yeterince yakına koymayı başaramamıştı? Şölende bir ara, şaka olsun diye, kadınlarından birini kendisine deli olsun diye onu kullandığını hatırlayabiliyordu. Ama sonrası...</p>

  <p>Etrafı kavga sesleri, inlemeler, küfürler ve silahların çarpışma sesleriyle çevrelenmişken yumuşak yastıkların ve dökülmüş şarapların ortasında, elleriyle çılgınca aranıyordu. Uyku mahmurluğu ve ani körlüğü ortasında kafası karışmıştı. Hayır, Akıl Kılıcı'nı yanında yatak odasına getirmişti, bunu hatırlıyordu ve emindi. Ama bulamıyordu. Neredeydi?</p>

  <p>Kavganın gürültüsü çok yakınındaydı. Çadır kumaşına ve mesnetlerine saldırılmış olmalıydı; kaçan ve kavga eden insan bedenleri itişip kakışarak çadırın içine girmişlerdi ve her an daha fazla çadır kumaşı yere çöküyordu. Yerde aranmakta olan kör adamın üstüne yığılıyorlardı.</p>

  <p>Kılıç burada olmalıydı, burada olduğunu biliyordu. Ama hala elleri ona değmemişti. Ellerini çılgınca, görmeden, yukarıdan kar gibi yağan yumuşak kumaş yığınlarının arasına sokuyordu. Ama, sisin normal gören birisinin görüşünü engellemesi gibi, kumaş yığınları da araştıran parmaklarını engelliyordu.</p>

  <p>Vilkata şimdi, sadece görüş iblisinin değil tüm iblislerinin gittiğinin ve savunmasının büyük bir kısmının dağıldığının farkına vardı. Bu inanılmaz, ama gerçekti. Her nasılsa hepsi fırlatılıp uzaklara savrulmuştu. Ortalarda bir yerden Burslem’in, büyüler haykıran, sahneye diğer, şeytani olmayan güçleri çağıran sesini duyabiliyordu. Büyücü ne kadar başarılıydı, Vilkata bunu bilmiyordu. Kulakları, fiziksel savaşın yakınlarda giderek şiddetlenmekte olduğunu anlatıyordu, ama düşman silahları onun tenini henüz bulmamıştı. Belki de bunu engelleyen bu kumaşların altında kör olduğu kadar görünmez olmasıydı.</p>

  <p>&nbsp;</p>

  <p>Mark, kendini savunurken fiziksel bir silah olarak Zaratan’ı kullanıyordu. İblisler başarılı bir şekilde kovulmuştu, en azından şimdilik, ama Karanlık Kral'ın diğer muhafızları dakikalar geçtikçe daha iyi organize oluyordu. Hala karmaşa hakimdi ve bu yüzden saldırı birliği hala hayattaydı. Mark, saldırı birliğinin düşmana sayı olarak binlerce kişi gibi gözükmüş olması gerektiğini düşündü; çok daha küçük bir kuvvetin onlara bu şekilde saldıracağı Karanlık Kral’a anlaşılamaz görünürdü.</p>

  <p>Mücadelenin etrafındaki karanlıkta, Karanlık Kral'ın halkı sık sık birbiriyle kavga ediyor olmalıydı. Çadırın yakınlarında, nöbetçi ateşlerinin yanında daha iyi bir başarı sergiliyorlardı ve sayılarının gerçek avantajını göstermeye başlamışlardı. Mark, tüm şansın yanında olmasına rağmen, Şans Kılıcı olmasa onu hiç şüphe yok ki anında öldürecek olan bir darbeyle sol kolundan hafifçe yaralanmıştı.</p>

  <p>Ben’i ve büyücü kadını gözden kaybetmişti. Tasavaltalı muhafızları onun yanında savaşıyorlardı. Zaratan, yarı yıkılmış büyük çadırı işaret ediyordu, ama Mark oraya nasıl girebileceğini bilmiyordu. Saldırı grubu şimdi geriye, uzağa itiliyordu.</p>

  <p>Saldırı grubunu bu noktada yalnızca, Sör Andrew'un subaylarından birisinin elindeki Hükümverici tamamen yok olmaktan kurtarmıştı. Darbeleri, okları ve büyülü tılsımları, onu kullananı saldırıdan zarar görmez bir güç merkezi kılıp ona karşı kullanılan her silahı kendi sahibine çevirerek defetti. Tek başına Karanlık Kral’ın muhafız alayı içinde oldukça büyük bir hasara yol açtı. Mark'ın tutmakta olduğu Şans Kılıcı ile birlikte, saldırı grubuna, Akıl Kılıcı'nı ele geçirebilme umutları yok olma noktasına kadar azaldıktan sonra bile azimli bir kurtuluş şansı verdi.</p>

  <p>"Geriye!" sözcüğü söyleyen Mark olsa da olmasa da, bu onun boğazından çıkmıştı. "Geri çekilmeliyiz. İki Kılıç'ın da burada ele geçirilmesine izin veremeyiz."</p>

  <p>Böylece, zorunlu olan geri çekilme, hesaplanmış bir geri çekilme halini alıyordu. Kullanıcısının isteklerine her zamanki gibi sadık kalan Zaratan, artık geriyi gösteriyordu. Yaralı kolu tarafından engellenen Mark, dövüşüyor, ilerliyor, yine dövüşüyor ve Şans Kılıcı'nı mümkün olduğu kadar iyi kullanıyordu. Tasavaltalı muhafızları etrafında ona yakın durmaya çalışıyorlardı ve defalarca hayatını kurtarmışlardı.</p>

  <p>"Tüm Tanrılar adına, o da ne?"</p>

  <p>Gördükleri Tanrıların tümü değildi, ama bazılarıydı. Üç dört Tanrıdan fazlası değildi. Ufuk çizgisinde, Tashigang surlarından ve çarpışan insanların doluştuğu meydandan kilometrelerce uzaktaydılar. Yanmakta olan odun parçaları gibi birkaç büyük kıvılcımın toprağın üzerinde kararsızca bir ileri bir geriye hareket ettiği o noktada, çok uzakta görülebiliyordu. O kıvılcımlar en azından yanmakta olan ağaç gövdeleri olmalıydı.</p>

  <p>İnsanlar uzaktaki o görüntünün farkına varmaya başladığında savaş alanına bir an için derin bir sessizlik çökmüştü; ve bu sessizlik anında uzakta şarkı söyleyen Tanrıların sesi duyulabiliyordu. Uzaktaki seslerin birbiriyle uyumsuz oluşu ve rüzgarın savuruşu yüzünden ne söylediklerini anlamak güçtü; ama Vilkata’ya olan şükranlarını belirten şarkılar söyledikleri emin olunabilecek kadar duyulabiliyordu.</p>

  <p>Hareket eden meşalelerin altındaki yer ve üstündeki hava, artık zifiri karanlık değildi; gün doğumunun devasa ateşi yoldaydı.</p>

  <p>Bu kadarı bile hayatta kalmak için geri çekilmenin tam bir itiş kakışa dönüşmesi için yeterliydi, hatta fazlaydı bile. Tanrılar, Karanlık Kral'ın yardımına koşmasa bile, gün ışığı koşacaktı; Vilkata’nın kampındaki kargaşayı gün ışığı sonlandıracak, adamlarının ne kadar az insanla savaşmakta olduğunu görmesine izin verecekti. Kaçmak için emir verilmese dahi, bu olay çoktan uygunlanmaya başlanmıştı.</p>

  <p>Şehri savunanların çoğu, Vilkata’nın taraftarları tüneli keşfedip girişini kapatmaya başlamadan hemen önce, oraya ancak dönebilmişlerdi. Ben tüneli kullanabilmek için geç kalmıştı ve Mark hala ortada yoktu.</p>

  <p>&nbsp;</p>

  <p>Belki de şans eseri olarak, Karanlık Kral'ın ümitlerinin bağlı olduğu iki şey, elinden alınmış olmalarına rağmen, neredeyse aynı anda ona geri dönmüştü: Akıl Kılıcı ve şeytani görüş güçleri. Çadırının yakınındaki adamlarından baskıncılara karşı zafer kazanıldığını ilan eden ilk haykırışlar gelmeye başladığında, eli sonunda siyah kabzaya rastlamıştı. Kılıç bırakmış olduğu yerde duruyordu, etrafındaki savaş sürerken dokunulmamış ve görülmemişti. Aynı anda iblisi de görevine dönerek Vilkata’nın görüş gücünü geri getirmişti. Gördüğü ilk şey, önünde duran Kılıç'tı, deri kını içinde ve her zaman gördüğü şekil olan alevden bir sütun halindeydi.</p>

  <p>Kılıç bir kez daha elindeyken, Karanlık Kral görüş gücünün arttırılmasını emretti. Etrafındaki kısmi yıkıntıya ve hala kampına hakim olan yaygın karmaşaya iyice baktı. En yüksek rütbeli astları onun kaybolduğunu daha henüz keşfediyorlardı. Hala hayatta olup olmadığından emin değillerdi ve çoğu - Vilkata bundan emindi - olmamasını ümit ediyordu.</p>

  <p>Durum, onlara Kılıç’ı gösterir göstermez zorla değişecekti. Şimdi görebiliyor olduğu için, yerdeki kumaşlardan kendisini kurtarması kolaydı. Tanrılara şükretmeye inansaydı onlara şimdi şükrederdi.</p>

  <p>&nbsp;</p>

  <p>Karanlık Kral’ın galip olarak hayatta kaldığı düşüncesi, yok edilebilir olduğundan kısa ömürlüydü. Günün ilk ışığında, yorgun ve sinirli görünmesi gerektiğini bilerek, yeniden uyumaya çalışmaktan ve astlarının karşına yorgun, güvenilmez olarak çıkmaktan korkan Vilkata, dönen iblislerini özel büyü gücüyle cezalandırdı. Nerede olduklarını söylemediler veya söyleyemediler.</p>

  <p>Onları bu kadar kolayca uzaklaştıran kuvvetin ne olduğunu sorduğunda durum farklıydı. İblisler daha sonra somurtarak, onları karşı kullanılmış olan şeyin İmparator'un ismi olduğu yanıtını vereceklerdi.</p>

  <p>"İmparator! Şaka mı yapıyorsunuz?" Ama kendisi bile, bu sözcükleri söylerken anlamıştı ki, şaka yapmıyorlardı. Uzun sürmüş büyü ve dünyevi araştırmaları sırasında, zaman zaman İmparator'un gerçek gücünün ipuçlarıyla karşılaşmıştı; ipuçları ve tavsiyeler, şimdiki İmparator ile cahil topluluklar tarafından hala tapılmakta olunan iki yüz yıl öncesinin Ölü Tanrısı Ardneh adlı bir varlık arasındaki bir ilişkiyi gösteriyordu. Vilkata, bu ipuçlarını ve tavsiyeleri yok saymayı çok önceden seçmişti.</p>

  <p>Karanlık Kral iblislerini cezalandırdı ve bundan sonra sadakatle hizmet etmeleri için elinden geldiğince onları kısıtladı.</p>

  <p>Sonra, çok yorgun olduğu halde, biraz önce sona eren gecenin ardından oldukça yorgun oldukları gözlenen insan büyücüleriyle konuşmak için gitti.</p>

  <p>Efendileri onlara İmparatorun ismini söylediğinde büyücüler suratlarını astı. Ama böyle bir yöntemle iblisleri kovma iddiasında bir doğruluk olabileceğini kabullenmeleri gerekmişti.</p>

  <p>"O zaman biz niye kullanamıyoruz?" diye sordu Vilkata.</p>

  <p>"Hiçbirimiz İmparatorun çocuğu değiliz, Efendimiz."</p>

  <p>"Onun çocuğu? Olmadığımızı umut etmeliyim. Deli misiniz?" "İmparatorun çocuğu" deyişi genelde, zavallı, yetim kalmış ve bahtsız kimseler için kullanılırdı.</p>

  <p>Bu konu üstüne fazla düşülmeden ilgi dağıtıcı bir şey ortaya çıkıverdi. Büyücüler tarafından, en azından ilk başında içtenlikle karşılanmıştı; Hayvan Terbiyecisi’nin, ertelenemeyecek kadar önemli olduğunu düşündüğü bu haber sabahın ilk uçan habercisiyle gelmişti. Vilkata’ya, Gümüş Kraliçe’nin ordusunun gerçekten de kendilerinin artçı koluna doğru ilerlemekte olduğunu anlatıyordu. Bu sefer, Vilkata ikna olmuştu ki, haber doğruydu.</p>

  <p>Gümüş Kraliçe’nin ordusunun kuvveti, Karanlık Kral’a gerçek bir endişe verebilecek kadar değildi. Ama onun taşıdığını bildiği korkunç Kılıç vardı; ve belki de eşit derecede endişe verici olan, kadının bu zamanda ortaya çıkışı, düşmanlarının ona karşı etkili bir ortaklık planı yapmış olabilecekleri anlamına gelebilirdi.</p>

  <p>Bu son şüphe, Tasavalta ordusunun da ilerlemekte ve Tashigang’a yaklaşmakta olduğu bildirildiğinde kuvvetlenmişti. Rostov korkunç bir rakip olacaktı. Ama rapora göre, onun ordusunun sahneye çıkması yine de bir iki gün sürerdi.</p>

  <p>Bir de Vulcan vardı - Vulcan şimdi neredeyse avucunun içindeydi. Tanrıların genelde aptal olduğu, en azından öyleymiş gibi davrandıkları, ki sonuçta ikisi de aynı kapıya çıkıyor ve Vilkata’nın aklına daha önce hiç yatmadığı kadar yatıyordu.</p>

  <p>Akıl Kılıcı'nı sıyırıp elinde hazır tutan Karanlık Kral, ona hürmet etmeye geldiğini söyleyen Tanrı'yla yüzleşmek için bineğini ileri sürdü.</p>

  <p>Titremekte olan insan yardımcılarından oluşan bir grubun biraz önünde sürmekteyken, görme gücü şimdi aynı korkuyla titreyen bir iblis tarafından sağlanıyordu, Vilkata, Akıl Kılıcı'nı birdenbire kafasının üstüne kaldırdı. Aynı zamanda yüksek bir sesle, Demirci’nin itaat etmesi için bağırdı.</p>

  <p>Vulcan'ın ilk yanıtı kurnazca bir sırıtmaydı. Daha sonra Tanrı, bir zamanlar tapmak zorunda kalmış olduğu insana güldü.</p>

  <p>Vulcan, koca gözlerinde hain bir gülümsemeyle, bir zamanlar bir meşale olan ve şimdi için için yanmaktaki ağacı sallayarak, şu önceki rezillik için intikam almaya niyetli olduğunu ilan etti.</p>

  <p>"Gözcü ve casusların, ufak adam, onlara buraya gelişimin sana hürmet etmek olduğunu haykırdığımda ciddiye mi almışlar? Güzel! Çünkü fırsatım olur olmaz, sana benzeri görülmemiş bir şekilde hürmet etmeyi düşünüyorum. Ah, evet.</p>

  <p>"Ben bir Tanrıyım, ufak adam. Hatırladın mı? <i>Kalkankıran</i> şimdi benim elimde! Bunun ne demek olduğunu biliyor musun? Ben, bu Kılıç’ı döven olarak, biliyorum. Bu, senin Akıl Kılıcın dahil olmak üzere tüm silahlara karşı muaf olduğum anlamına geliyor. Şimdi Dünya’da bana karşı gelebilecek hiçbir güç yok."</p>

  <p>Karanlık Kral, olaylar oldukça umutsuz gözüktüğünde her zaman yaptığı gibi en cesaretli tavrıyla, Tanrıya doğru dik dik baktı ve içinde, bir insanın elindeki Hükümverici’nin bu kibirli varlığı hala yere yıkabileceğine dair sessiz bir umut besledi. Veya Uzaktanöldüren... Sonra Vulcan'ın kemerinde başka bir kın gördü, başka bir siyah kabza ve ümitlerinin suya düştüğü bir an yaşadı.</p>

  <p>Vulcan’ın, yaptığı işi ciddiye alarak, hala söyleyeceği bazı şeyler vardı. Vilkata'dan intikamım alacaktı, ama henüz değil. "İlk olarak, ufak adam, Artık toplamam gereken hiçbir Kılıç kalmadı. Sadece emin olmak için... onun için, bu şehri ve içindeki her şeyi kendime istiyorum. Ve tüm halkını. Benim hakimiyetim başladığında, Mars keşke yaşasaydı, diye dua edecekler."</p>

  <p>Sırtını Kral’a döndü ve şehrine sahip çıkmak için ilerledi. Ufuk çizgisinin üzerinden gelirken yanında bir çok arkadaşı var gibi görünmüş olsa da, şimdi yalnızca bir kişi vardı, Vilkata’nın düşünmeden tanımlayamayacağı dört kollu bir erkek Tanrı. Bunun çok önemli olduğunu düşünmüyordu.</p>

  <p>Vilkata gerçekten de Vulcan’ın karşısında durduğu süre boyunca, Demirci'ye olabildiğince cesur bir şekilde bakabilmişti. Ama yüzleşme bittiğinde, Kral, fiziksel olarak titriyordu. Yine de, Vulcan şimdi onun açıkça düşmanı olduğu için bir bakıma neredeyse şanslıydı. Geçmişte, Vilkata’yı en büyük çabaları ve başarıları için harekete geçiren hep büyük bir meydan okuma olmuştu. Bir kriz yaklaşmaktayken korku onu çıldırtırcasına kemirir ve bazen neredeyse bütün gücünü elinden alırdı . Ama kriz patlak verdiğinde daima en iyisini yapardı.</p>

  <p>Durum şimdi de böyleydi. Ordusunun ana bölümünü yeniden toplayarak, kurmay subaylarını bir araya çağırdı ve sertçe emirler verdi. Karanlık Kral yeni, kalın bir sesle, başlattıkları kuşatmanın sona erdirilmesini emretti. Bir kez daha engin ordusunun tümünü, Gümüş Kraliçe ve Ruhkesen’i karşılamak üzere harekete geçirdi.</p>

  <p>Sıra Vulcan’a da gelecekti, üstelik kısa bir süre sonra. Kudret Kılıcı'yla silahlanmış bir Tanrı’nın bile muaf olmayacağı bazı silahlar, cesaret ve aklın araçları vardı. Bu arada, Vilkata Tashigang şehrini şimdilik Tanrılara bırakacaktı.</p>
</body>
</html>
