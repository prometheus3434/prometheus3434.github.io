<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>SEKİZİNCİ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Merhamet Kılıcı tarafından iyileştirilmiş olan Denis’in kolundaki yaranın izi, artık belli belirsiz ve eski görünüyordu. Afrodit’in elindeki Yarakapatan'la yaptığı ikinci dokunuşun kalbine ulaşmış olduğunu düşündü, çünkü yara dokusunun orada da oluşmakta olduğu duygusuna kapıldığı zamanlar vardı. Irmaktaki adada geceleyin kendisine göründüğü biçimiyle Tanrıçanın görüntüsü hâlâ onunlaydı. Neler olduğunu düşündüğü her seferinde ona karşı hâlâ merhamet hissine kapılıyordu; ve ardından, her seferinde, kutsal bir varlık için merhamet duymaya cesaret edebilen bir adama neler olabileceğinden korkuyordu.</p>

  <p>Afrodit'le karşılaşmasıyla duyguları koparılan Denis, Tashigang'dan ayrıldığı birkaç günden beri sanki yıllar geçmiş gibi hissediyordu. Bu olayı izleyen günler boyunca, kuzeye ve doğuya doğru kürek çekmeye devam etti. Elinde kalan Kılıç'la kaçma düşüncesi artık onu pek cezbetmiyordu; Kılıç'ın gücünün ispatlandığı o gösteri yüzünden hâlâ dehşet ve şaşkınlık içerisindeydi, ondan onurlu ve güvenilir bir şekilde kurtulmak dışında hiçbir şey istemiyordu.</p>

  <p>O nesne aklındayken, dikkatini pratik işlere verebilmek için elinden geleni yaptı. Şimdi, nehirden nerede ayrılması ve sonraki yolculuğu nerede yapması gerektiğini bildirecek ikinci kerteriz noktası için etrafına bakınması gerekiyordu. Görmek zorunda olduğu işaretler, küçük ırmağın artık ortasından aktığı büyük ormanın içinde bulunan gövdeleri özel olarak işaretlenmiş ağaçlardı. Denis onları arayarak, ormanın içinde akıntıya karşı bütün bir gün boyunca kürek çekmeyi sürdürdü. Corgo'dan uzaklaştıkça, kürek çekmekte olduğu akıntı sürekli olarak küçülmüştü ve artık burada, her iki kıyıya doğru uzun kollar oluşturuyordu.</p>

  <p>Denis’in Tashigang'dan ayrıldığı gece, Ben, ona şu anda bulunduğu bölgeye ulaştıktan sonra etrafta yabani görünüşlü insanlar görürse, onların büyük ihtimalle Sör Andrew'un adamları olacağından bahsetmişti. İyi Kalpli Şövalye’nin adamlarım, kendisinin de iyi niyetli olduğuna inandırabilirse, ona geri kalan yol boyunca ya da en azından onu doğru yola yönlendirmek için eşlik edebilirlerdi.</p>

  <p>...Ve Aşk Tanrıçası, Denis’e, onu sevdiğini söylemişti. Bir plan yapmaya uğraşmasının ortasında bile sürekli buna geri dönüyordu, bir sır ve günahkâr bir gururun ateşinin içinde - günahkâr bir gururdu, çünkü bunun hak edilmemiş olduğunu biliyordu - aynı düşüncelere geri dönmeyi sürdürüyordu. Herhangi ölümlü bir insan daha önce hiç bu kadar kutsanmış mıydı?</p>

  <p>Böylesi bir kutsama ona çok iyi gelmişti. Gurur duygusuna sadece düzensiz olarak kapılıyordu. Genelde kendisini korkmuş ve duygusuzlaşmış olarak hissediyordu.</p>

  <p>Aklını işine vermeyi başarabildi ve gerekli olan kerterizleri buldu. Gövdeleri işaretlenmiş ağaçlar göze çok çarpmıyordu, bir gözünü tetikte tutması iyi olmuştu. Uygun yeri bulur bulmaz kanosunu doğru olan kıyıya çıkarması sonra da onu sık bir çalılığın içinden geçirip - bu yolun fazla kullanılmadığı açıkça belliydi - ardındaki eğimli bir yokuştan yukarıya, kanosuna zarar vermeyecek kadar yumuşak olan bir zeminin üstünde sürüklemesi gerekliydi. Böylece, artık akıntının zaman zaman onlara paralel olarak aktığı birtakım tepelerin içine yönelen alçak bir geçide ulaştı.</p>

  <p>Kanosunu yarım kilometre sürükleyip gerektiğinde kaldırıp taşıdıktan sonra, Denis, geçitin oluşturduğu en alçak yüksekliğe ulaştı. Bu avantajlı noktadan, önündeki ormanın ağaçlarının tepelerinden ileriye bakabiliyor ve uğursuz bir düzlükten çıkan şaha kalkmış değişik tür ağaçlarla, uzaklarda Büyük Bataklık'ın başlangıcını görebiliyordu. Son dört yıldır çoğunlukla ıssız olan o bataklık, önce Karanlık Kral’a ve ardından Gümüş Kraliçe'ye büyük bir rahatsızlık vererek, bir çift ufak ordunun büyük kısmını yutmuştu. Ve şimdi de ne kral, ne de kendi küçük askeri gücünün arsız kaçakları, Sör Andrew'u kılıçtan geçirme hedefine dört sene öncekinden daha niyetli değillerdi.</p>

  <p>Şu anda Denis’in bulmak zorunda olduğu akıntının yerini tespit etmesi çok zor değildi. Tepe sırasının tam yanında, bitişiğinde olan yumuşak vadinin dibinde, civardaki bir derenin akabileceği tek yerde akmaktaydı. Kıyısında kısa bir süre dinlendikten sonra kanosunu suya indirdi ve bir kez daha akıntıya karşı kürek çekmeye devam etti. Bu su geçidinde akıntı daha yavaştı ve Denis biraz daha rahat ilerlemişti. Ama bu, geniş kavislerle onu ormanın içinden ileri ve geri götüren çok fazla dönemeçli bir dereydi; çok daha fazla kürek çekmesi gerekecekti.</p>

  <p>Denis, durdurulmadan önce tüm bir günü akıntıya karşı kürek çekmekle geçirdi. Bu olay tam, Büyük Bataklık'ın bir bölümünün içine girmeye başladığı gördüğü nokta civarında gerçekleşmişti.</p>

  <p>Kendisini durduranlar, biri erkek ikisi kadın olmak üzere üç kişiydiler; ikisi dar akıntının her iki kıyısında, birisi de sarkmakta olan büyük bir dalın üstünde duruyordu. Üçü de güçlü ve yetenekli görünüyorları. Silahları kendisine yöneltilmemişti ama kesinlikle hazır bir şekilde tutuluyorlardı. Bu görüntü karşısında Denis, boş olan ellerini havaya kaldırarak bir barış işareti yaptı.</p>

  <p>"Olabildiğince hızla Sör Andrew'u görmeliyim. Ben adında birisinden geliyorum ve Sör Andrew'un ihtiyaç duyduğu bir yük taşımaktayım," diye seslendi.</p>

  <p>Onu durduran üç kişi kendi aralarında hızla konuştu ve iki tanesi derhal Denis’e eşlik etmeye başladı. Değerli yük iddiasıyla çelişen boş görünümlü kanosu hakkında hiçbir yorum yapmamışlardı. Görünürdeki tek silahı olan kısa bıçağını elinden aldılar. Ardından, adam Denis’in kanosunun arka kısmına oturdu ve kürek çekme işini devraldı, bu sırada kadınlardan biri küçük bir tekneyle arkalarından kürek çekerek geliyordu. Bataklığın derinliklerine doğru kayıp giderlerken Denis, suyun üzerine kavisler çizerek sarkan kocaman ağaçların birbirine dolanan dallarının altından, kendisine yabancı gelen ve onlarla aynı yönde ilerleyerek ağaçların üzerinde gezinen küçük bir yaratık gördü. Yukarıdaki dallar boyunca, kısa sürede kayıklara yetişip onları geçen bir hızla daldan dala geçiyordu. Onun yarı akıllı bir tür haberci olduğunu tahmin etti.</p>

  <p>Yaklaşık bir kilometre kadar kürek çektikten sonra, Denis şimdi kısa mesajını bir subaya tekrarladığı, kütükler ve gömlek büyüklüğünde ağaç yapraklarıyla etrafına yarım bir duvar çekilerek kamufle edilmiş bir yapı olan, bir kumanda noktasına teslim edilmişti. Bu defa değişik ve daha büyük bir eşlikçi grubuyla birlikte bir kez daha bataklığın içlerine doğru gönderilmişti.</p>

  <p>Yolculuğun bu bölümü uzun sürdü. Günün geriye kalan ışıklı saatlerinin büyük bir bölümü süresince devam eden yolculuğu, Denis’in kanosunun yumuşak zeminli gözüken, bataklıktan dışarı fırlamış büyük bir adanın kıyısına oturmasıyla sona erdi. Bu adanın üzerinde şimdiden insanlar vardı. Çoğunun dikkat çekici bir şekilde Sör Andrew'un siyah ve portakal renklerini giymekte olduğunu fark etti. Birkaç çadır kurulmuştu ama etrafta sürekli bir karagâhın yıpranmış görüntüsü yoktu.</p>

  <p>Burada çoktan toplanmış olan insanların bir şey için beklemekte oldukları belli oldu. Anlaşıldığı kadarıyla, Denis’in, kendi çapında çok büyük bir heyecan uyandırmayacak olan varışını beklemiyorlardı. Kanosu onun için kıyıya çıkarılmıştı ve Denis, derhal içerilere, ciddi bir tartışmayla oyalanmakta olan belirli bir grup insana doğru kısa bir mesafe yürütüldü. Denis, biraz yüksekte olan avantajlı bir noktadan etrafına bakma şansını kullanırken, bunun aslında gerçek bir ada olmadığını ya da en azından ilk düşünmüş olduğundan çok daha büyük olduğunu fark etti. Buradan, ağaçların içinden başlayıp insan grubunun tartışmakta olduğu ufak meydanda biten kötü bir yola rağmen, muntazam gibi gözüken bir çift yolu daha görebiliyordu.</p>

  <p>Bu grubun dikkatinin yoğunlaştığı kişi, kuvvetli bir yapıda, kır saçlı ve bir zamanlar iyi olduğu söylenebilecek giysiler giymiş bir adamdı. Bu adam, sırtı Denis’e dönük bir şekilde ayakta durmaktaydı ama yan tarafındaki bir Kılıç’ın siyah kabzası, onun Kalkankıran’ı elinde bulunduran Sör Andrew'un ta kendisi olması gerektiğine Denis’i inandırmıştı.</p>

  <p>Sör Andrew ona doğru döndü. İyi Kalpli Şövalye olarak bilinen adamın yüzü onu, güçlü vücudunun gösterdiğinden daha yaşlı gösteriyordu. Sol elinde bir kitap tutmaktaydı ve Denis’in gelişi tartışmayı bölene kadar, bir şeyi anlatmak için onunla işaretler yapmaktaydı.</p>

  <p>Sör Andrew'un sağında duran kişi, genç olmayan ama kesinlikle hâlâ çekici olan bir kadındı. Hanım'ın saçlarında şimdi daha fazla gri vardı ama Denis, gençliğinde yüzü aşırı derecede güzelmiş, diye düşündü. Adının ne olabileceği konusunda bir fikri yoktu, ama daha ilk bakışta bile kadının büyücü olduğuna emindi. Bu belirtiyi elbiselerinin ayrıntıları hemen vermişti, ama izlenim en çok, her yanından sarkan kolay kavranılamaz bir büyü halesiyle tamamlamıştı. Denis, duyarlı biri olmamasına rağmen, etrafa yayılan bu sihirli havayı hissedebiliyordu.</p>

  <p>İki çift kahverengi göz, Hanım'ınkiler Sör Andrew'unkilerden daha diri ve hızlıydı, yeni geleni inceledi. İsimler resmi bir şekilde birbirlerine söylendi.</p>

  <p>"Peki, nerede," diye sordu ardından Şövalye, ağır ve sert ses tonu vardı, "benim için olduğunu söylediğin şu yük?"</p>

  <p>"Kanonun içinde, efendim. Orada gizli bir bölme var."</p>

  <p>"Bu yük nedir? Serbestçe konuşabilirsin, buradaki kimseden bir sır saklamam."</p>

  <p>Denis, etrafa bakındı. "Bir Kılıç, efendim. Meşhur On İki tanesinden biri, demek istedim. Tashigang'deki Ben denen bir adam tarafından yollandı. İki Kılıç vardı ama - yolda başıma bir şey geldi."</p>

  <p>"Bunu görebiliyorum," diye mırıldadı büyücü kadın. Denis’i incelerken gözleri kısılmıştı. "Bana geriye kalan şu Kılıç’ı göster."</p>

  <p>Kıyıya çıkarılmış olan kanoya doğru hızla yaklaştılar. Saklama tahtası, bir kez daha Denis’in olduğu taraftan açılmıştı. Kır saçlı büyücü kadın, Dame Yoldi, bu işlemi dikkatle teftiş etti ve ortaya çıkan yükü, Sör Andrew yaklaşmadan önce, dikkatle inceledi.</p>

  <p>Aynı zamanda bir yandan da Denis’i sorguluyordu. "İki Kılıç’ın gönderildiğini ve bir tanesinin yolda kaybolduğunu söylüyorsun?"</p>

  <p>"Evet, Hanımım."</p>

  <p>Denis, Tanrıça ile arasında geçenleri en kaba ana hatlarıyla, kendi duygularına değinmeden anlattı. Arkaplanda birkaç kıs kıs gülüş ve alaylı sesler duydu. Ama belki de Hanım ona inanmıştır, diye düşündü. En azından Sör Andrew'un kanoya yaklaşmasına izin vermek için bir adım geri atmıştı.</p>

  <p>Şövalye’nin sağ eli Hükümverici'yi gizli bölmesinden dışarı çıkardı ve hâlâ kınında tutarak yukarıya kaldırdı. Bu sefer alay değil, genel bir takdir mırıldanışları vardı.</p>

  <p>"İki Kılıç'tan herhangi bir şey hissediyor musun, Andrew?" diye kibarca sordu, büyücü kadın. "İkisini de aynı anda tutmaktasın - Kalkankıran’ı hâlâ üzerinde taşıyorsun."</p>

  <p>Adam öfkelenerek kadına doğru bir bakış attı. "Ne taşıdığımı unutmuş değilim. Hayır, özel bir şey hissetmiyorum - bana bir zamanlar, aynı anda üçünün bile bazıları için çok fazla olmayacağını söylemiştin."</p>

  <p>"Ve sana yine söylüyorum ki, belirli kombinasyonlarda ikisi bile herhangi birine garip şeyler yapabilir. Ve sen duyarlı birisin."</p>

  <p>"Duyarlı! Ben!" Adam yeniden öfkelendi.</p>

  <p>Dame Yoldi gülümsedi ve Denis, kadının Sör Andrew'u ne kadar çok sevdiğini görebiliyordu. Denis bir an için, herhangi bir yerde iki Kılıç’ı da aynı anda tutup tutmadığını merak etti. Eğer tuttuysa bile, garip bir şeyler hissettiğini hiç hatırlamıyordu.</p>

  <p>Sör Andrew şimdi Denis’e döndü. "Çok geçmeden senin Tanrıça ve Yarakapatan ile ilgili şu hikâyeni daha ayrıntılı olarak dinlemeliyiz. Bu arada bize getirdiğin şey yüzünden hepimiz sana minnettarız. Ama şu anda Adalet Kılıcı gibi bir hediye bile bütün ilgimi vermem için bekleyebilir; uygun olan teşekkürün edilmesi için sen de beklemek zorundasın."</p>

  <p>"Hiç önemli değil, efendim."</p>

  <p>Dame Yoldi çoktan Denis’in koluna girmiş adamı geriye döndürüyordu. "Şu anda yemeğe ve dinlenmeye ihtiyacın var." Bir işaret yaptı ve başka bir kadın, Denis’e eşlik etmek için geldi.</p>

  <p>Anında itiraz etti. "Teşekkürler, Hanımım. Ama ilk önce size vermem gereken biraz daha haberim var, kötü haberler." Bu, kesinlikle bütün dikkatlerini yeniden üzerine çekti. Denis yutkundu ve ardından haberleri yumurtladı. "Ardneh’in halkından birisinin Tashigang’da bize anlattığına göre, Akıl Kılıcı, Karanlık Kral'ın eline geçmiş." Haberin kaynağı, habere güçlü bir güvenilirlilik unsuru katıyordu.</p>

  <p>Onu dinleyenler, söylediklerini Denis’in beklemekte olduğu bir şaşkınlıkla karşıladılar. Kendisini, sadece daha fazla bilgisi olmadığı konusunda yalvararak yanıtlayabileceği, kaçınılmaz sorular tufanına hazırladı.</p>

  <p>En sonunda gitmesine izin verilmişti. Yol gösterilerek, ona ekmek ve şarap verilmiş, ardından tek kişilik bez karyolasının üstüne minnetkâr bir şekilde uzandığı çadırı gösterilmişti. Göz kapakları hemen ağırlaşmış, gözleri kapanmış ve gerçekten büyülü olması olası bir hızla derin bir uykuya dalmıştı.</p>

  <p>Denis birdenbire uyandı, kendisini fazlasıyla dinlenmiş hissediyordu. Çadırın üstündeki ağaç gölgelerinin yarattığı desenlerin çok az değişmiş olmasına şaşırmıştı, yattığından bu yana çok uzun bir zaman geçmiş olamazdı. Kendisini uyandıran neydi, bilmiyordu.</p>

  <p>Çadırın dışındaki sessizliği dinlerken, bu sessizliğin içinde tuhaf bir gerginlik olduğunu düşünüyordu.</p>

  <p>Kalktı ve çadırından dışarı çıktı. Sör Andrew ve Dame Yoldi'yi bırakmış olduğu yerde birtakım insanların hâlâ toplanmakta olduğunu görerek, telaşla o yöne doğru ilerledi. Denis oraya doğru yürüdükçe, portakal rengi ve siyah giysilere bürünmüş birkaç kişinin daha, kara tarafından yürüyerek hızla yaklaşmakta olduğunu görebiliyordu. Bunlar, sanki arkalarından çok önemli birinin geldiğini işaret edermişçesine ara sıra dönüp işaretler yapıyorlardı. Yakındaki herkes o tarafa doğru bakıyordu.</p>

  <p>Denis, yolun aşağısında beliren adamların ardındaki iki figürün görünmesiyle şaşırıp kaldı. İkisi de Yambu'nun renkleri olan siyah ve gümüş giysiler içindeydi. İkisi de bineklerinin üstünde, hiç esir gibi görünmeden rahat tavırlarla geliyorlardı. Yine de hiçbiri silahlı görünmüyordu. Biri iriyarı bir adamdı ve diğeri- Gümüş Kraliçe'yi tanıdığı anda Denis’in soluğu kesilmişti. Daha önce onu iki kez görmüştü; her ikisi de yıllar önce ve her ikisi de Tashigang şehrindeydi. Yambu, şehrin resmi derebeyi olarak, o zamanlar törensel yürüyüşlerde ortaya çıkmaktaydı. Denis, o zamanlar haşarı bir sokak çocuğundan başka bir şey değilken, kalabalığın yukarılarında tehlikeli ve yüksek tüneklere sıkıca yapışarak kadını seyretmek için sabırsızlanırdı.</p>

  <p>Kraliçe, bu yürüyüşler sırasına neredeyse eşsiz görünen, muhteşem eğitilmiş, öldürücü bir savaş hayvanına binerdi. Bugünkü bineği, yine muhteşem olmasına rağmen, daha az dikkat çekiciydi ve kendisininkine yakışır iri bir binek hayvanı da yoldaşı tarafından sürülmekteydi. Bu iriyarı adam onun eşlikçisiydi ve Sör Andrew ile beklemekte olan diğerlerine yaklaşırlarken hürmetkâr bir şekile yarım boy geriye çekilmişti.</p>

  <p>İki sürücü de, onları karşılamayı bekleyen siyah ve portakal renkli kalabalığın biraz ilerisinde sakin bir şekilde durdular. Orada bineklerinden indiler ve Sör Andrew'un grubuna doğru yürüyerek yaklaştılar, açık gümüş renkli tören zırhının içinde bir erkek gibi uzun adımlar atan uzun boylu Kraliçe bir adım öndeydi. Denis, Kraliçe’nin bronzlaşmış yüzü daha genç gösteriyor olmasına rağmen, şu anda kadının rahat rahat otuzunu geçmiş olması gerektiğini hesapladı. Bedeninin her tarafı güçlü ve kıvraktı, uzun adımlar atarak yürüyor olmasına rağmen bedeninin kadınsı şekli cinsiyetini hiçbir şüpheye yer bırakmayacak şekilde cömertçe gösteriyordu. Kraliçe’nin burnu, Denis’in şu anda kişisel bir münasebetsizlikle farkına vardığı kadarıyla, sözcüğün tam anlamıyla güzel denebilmesi için çok büyüktü. Ama yine de, her şeyi hesaba katarak - ulaşılabileceği bir sosyal durumda ona benzeyen bir kadın tanıyacak olursa - kadını daha iyi tanıma şansını geri çevirmezdi.</p>

  <p><i>Beni şimdiden unuttun mu?</i> Afrodit, Denis’e sadece hayal gücünün içinden sesleniyordu. Çelişkili duygularının uzayıp şiddetlenmesiyle bu durum adamı bir kez daha sarsıyordu.</p>

  <p>Sör Andrew kollarını göğsünde kenetlemiş olarak, sanki dünyada yapabileceği son şey kadim düşmanının ondan daha yüksek olan rütbesini onaylamak olabilirmişçesine ayakta dikilerek ziyaretçilerini bekliyordu. Ama yaklaşmakta olan Kraliçe, sanki adamın böyle davranabileceğini hesaplamıştı ve onu engellemek istercesine ilk selamlama hareketini yapmakta yeterince hızlı davranıp sağ elini sallayarak evrensel barış işareti yapmıştı.</p>

  <p>"Yine karşılaştık!" Gümüş Kraliçe’nin samimi ve açık yürekli sesi, ne bir kraliçenin üstünlüğünü ne de var olmayan bir arkadaşlığı varmış gibi gösterdiğini ima ediyordu. "Benim şerefli düşmanım! Arkadaşlarım ve müttefiklerim senin yarın kadar güvenilir miydi. Pekâlâ sıkacak mısın elimi? Anlamsız rütbe saçmalıklarını bir kenara bırakarak."</p>

  <p>Dame Yoldi ikisinin arasına girmek için harekete geçtiğinde Kraliçe Yambu ekledi: "Elbette, Hanım, ilk önce ellerime bakabilirsiniz. Ben zehir getirmedim, hile yok; ama bu, bunların hiçbirini büyücülerimin bana teklif etmediği anlamına da gelmez."</p>

  <p>Dame Yoldi, Kraliçe’nin ellerinde gerçekten de kısa bir inceleme yaptı. Bu sırada Denis, buluşmayı yakından gözlemek isteyen Sör Andrew'un adamlarının küçük fakat arkasında büyümekte olan izdihamından korunmak için dirseklerini kullanıyordu. Buna rağmen daha şimdiden etrafta yirmiden fazla insan birikmişti. Kraliçe’nin ellerinin kısa tırnaklı, nasır dolu - silahları tutmak yüzünden oluşan türden - ve güçlü olduğunu görebilecek kadar yakında kalmayı başarmıştı. Ama buna rağmen kadının elleri biçimli ve çok büyük değillerdi.</p>

  <p>Kraliçe’nin uzattığı eli, Sör Andrew'un iri yapılı pençesinin içinde yutuluvermişti. Ve Şövalye sonra yeniden, boyun eğmez bir suratla, daha fazlasını duymak için kollarını kenetlenmiş bir şekilde bekleyerek geride durdu.</p>

  <p>Kraliçe, etrafına hızlı bir bakış attı. Sör Andrew'un, çoğu yetenekli savaşçılar olan ağır silahlanmış arkadaşları ve korumaları, Kraliçe ve onun yoldaşının etraflarında tetikte durarak dolaşıp duruyor ve Sör Andrew gibi boyun eğmez gözüküyorlardı.</p>

  <p>Kadın Şövalye'ye doğru konuştu: "Görüyorsun ki, sana ve senin bu yolculuktaki emniyet garantine güveniyorum. Seninle şu dokuz yıl içerisinde, zaman zaman savaştıktan sonra, bunu bilecek kadar seni tanıdım."</p>

  <p>Şövalye şimdi ilk kez kadınla konuşuyordu. "Ve biz de sizin kişiliğiniz hakkında bir şeyler öğrendik, Madam. Ve sizin hakkınızda da Baron Amintor. Şimdi, benden ne istiyorsunuz? Buluşmak için yaptığınız bu acil çağrı niçin?"</p>

  <p>Gümüş Kraliçe’nin yoldaşı, muhtemelen Şövalye'den on beş yaş kadar daha genç olan Baron, Sör Andrew kadar iri ve sağlamdı, aynı derecede samimi ve dürüst görünüyordu. Her ikisi de savaşta alınan yaraların izlerini taşıyan - Denis bunu gözlemlemişti - gerçek savaşçılardı. Amintor'un bakışları zekâ doluydu ve Denis, onun kullanmayı seçtiği zaman diplomatik dilde hünerli olduğunu duymuştu.</p>

  <p>Ve Kraliçe... Yambu tahtına çıktığında yarı yetişkin bir kızdan daha büyük değildi. Tahta çıkışının ardından yaptığı ilk hareket, söylenenlere göre, eksik ve zekice bir teşebbüsle anne ve babasını katleden entrikacıları öldürmek olmuştu. Bunu izleyen yirmi yıl boyunca tahtta kalmak onun için hiç kolay olmamıştı. Bir sürü entrikacı ve dalavereci o sırada ilk grubun yolunda ilerlemişti. Sarsıntılı başlangıcından beri, saltanatı - Tashigang gibi şanslı birkaç yer dışında - kolay olmamıştı. Ona karşı entrikalar hazırladıkları düşüncesiyle - ve bunlardan birine katıldığı varsayılan gayrimeşru genç kızını da dört sene önce köle olarak satmıştı - sürekli olarak tedirgin yaşadığı söyleniyordu. O kız, Ariane, kadının tek çocuğuydu; Gümüş Kraliçenin resmi olarak hiç evlenmediğini herkes biliyordu.</p>

  <p>"Ben konuya doğrudan girenleri severim. Ama önce tek bir soru: Akıl Kılıcı’nın Karanlık Kral’ın iyeliği altında olduğundan haberdar mısın?" diye Sör Andrew ile bir kez daha konuştu Kraliçe.</p>

  <p>Şövalye, sakin bir tavırla yanıtladı. "Bize de öyle olduğu bildirildi."</p>

  <p>Kraliçe ve Baron Amintor bu yanıta biraz şaşırmış gibi görünüyorlardı. "Sizin burada olaylara habersiz kaldığınızı düşünüyordum! İstihbarat servisinize tebriklerimi sunuyorum," dedi Yambu.</p>

  <p>Ve Amintor konuşmaya katıldı: "Eminim bunu kabul edersiniz ki, Sör Andrew, bu durum hepimiz için stratejileri değiştiriyor."</p>

  <p>Sör Andrew, yüzünü Kraliçe'ye çevirmeden önce Baron'un sözlerini değerlendirmek için sadece bir an sessizce düşündü. "Ve bu değişikliğin, Madam, tam olarak ne anlama gelmesini bekliyorsunuz?"</p>

  <p>Gümüş Kraliçe güldü. Bu tatlı ve keder dolu bir sesti. Yakınında bir yerde, devrilmiş bir ağaç vardı, uygun bir yükseklikte kendi dallarının kırık uçlarına dayanmış kıvrık bir kütük; Kraliçe ona doğru birkaç adım attı ve oturdu.</p>

  <p>"Eğer bu konuyla ilgili hızla bir şeyler yapmazsam, yazık ki kendimi şimdiden Vilkata’nın ilk kurbanı olarak görüyorum. Açık konuşacağım - söylediğin gibi beni tanımaya başlamışsan eğer, bu benim tercih ettiğim konuşma tarzıdır. Vilkata, elinde Akıl Kılıcı ile ordumun üzerine hücum eder ve ordum da buna dayanamazsa - ki dayanabileceklerini ümit edebilmem için hiçbir sebebim yok - o zaman ordum en iyi koşulda eriyip gidecektir. En kötü ihtimalleyse Vilkata’ya katılacak ve daha şimdiden benimkiyle seninkinin birleşiminden bile daha büyük olan onun gücüne güç katacaktır.</p>

  <p>"Siz, elbette ki, zayıflamamı ve yok edilmemi hoş karşılaabilirsiniz - ama bu çok uzun sürmez."</p>

  <p>Şövalye, merhametsiz yüz ifadesi değişmeksizin kafasını sallayarak onayladı. "Yani, Kraliçe Yambu, ne teklif ediyorsunuz?"</p>

  <p>"Şimdiye kadar tahmin etmiş olman gerekenden fazlasını değil, Sör Andrew. Bir ittifak, elbette ki ikimiz arasında." Yambu, kafasını hafifçe yana çevirdi; şu anki asil hareketiyle, devrilmiş ağacı neredeyse bir tahta dönüştürebilirdi. "Söyle ona, güzel Dame, eğer onu seviyorsan - benimle yapacağı bir ittifak, şu an için onun tek şansını simgelemektedir."</p>

  <p>Ne Sör Andrew, ne de büyücüsü soruya hemen yanıt vermedi. Ama Şövalye o kadar kızgın gözüküyordu ki, konuşursa görüşme derhal sona erecek, diye düşündü Denis.</p>

  <p>"Varsayalım ki, güçlerimizi Vilkata’ya karşı birleştirmek zorundayız - o zaman ne olacak? Bizim yardımımızla ya da yardımımız olmadan, Akıl Kılıcı'na karşı savaşmayı nasıl teklif edebiliyorsun?" diye Kraliçe'ye sordu Dame Yoldi.</p>

  <p>Yanıtlayan Baron oldu. "Başlangıç olarak, eğer orada olduğuna eminsek - Akıl Kılıcı'nı asla kendisinden küçük rütbeli bir askere teslim etmeyecektir, buna emin olabilirsin - Vilkata’nın süvari bölükleriyle savaşmaktan kaçınmaya niyetliyiz. Sizin ve bizim halkımız, Karanlık Kral’ın hareketlerini izleyerek birbirlerine akıl danışacaklar. Evet, müttefik olsak bile onunla başa çıkmamız yine de lanet bir şekilde zor olacak - ama eğer bir yandan da hâlâ birbirimizle savaşıyorsak, kurtulmamız imkânsız olacaktır."</p>

  <p>Yoldi’nin başka bir sorusu vardı. "Böyle bir ittifakın geçici bile olsa bir süre için yapılıp yürütülebildiğini varsayarsak - Karanlık Kral, her nasıl olacaksa, mağlubiyete uğratıldıktan sonra Akıl Kılıcı ile ne yapmayı planlıyorsun?"</p>

  <p>Yambu, gerçekten eğleniyormuş gibi gözüken bir tavırla gülümsedi. Gülümseyişi kadının yüzünü öncekinden daha çekici yapmıştı. "Onu size bırakırım."</p>

  <p>"Akıl Kılıcı'nı bize mi sunacaksınız?" diye anlamamışçasına sordu, Yoldi.</p>

  <p>Kraliçe, kısa bir an durakladı. "Neden olmasın? Bunu kabul edebilirim, çünkü yanınızdaki iyi Şövalye, sanırım dünyada onu asla kötü kullanmayacak olan birkaç insandan birisidir."</p>

  <p>"Ya şimdi sizin köleleriniz olan halkım ve ele geçirdiğiniz topraklarım?" Bu soru Sör Andrew'dan gelmişti. Gözle görülür sinirine nihayet hakim olabilmişti ve sanki yalnızca teorik bir olasılığı tartışırmış gibi sakindi.</p>

  <p>"Ne olmuş onlara, anlaştığımız anda onlar yine sizindir, elbette. Bunun hemen ardından kendi insanlarıma yeniden kavuşur kavuşmaz, tüm garnizon kumandanlarıma, derhal tahliyeyi başlatmaları için uçucu hayvanlarla haberler yollayacağım."</p>

  <p>"Ve bunun karşılığı olarak benden ne istiyorsunuz?"</p>

  <p>"İlk önce, elbette ki, kuvvetlerime karşı olan her yerdeki düşmanlığın derhal bitirilmesini istiyorum. Sonra da, Karanlık Kral alt edilene kadar tam desteğinizi. Veya ikimizi de parçalayana kadar tam desteğinizi." Kraliçe, Sör Andrew ve onu çevreleyen muhafızına neredeyse dostça bir bakış atarak durakladı. Ardından devam etti: "Gerçekten başka şansınız yok, biliyorsun."</p>

  <p>Sör Andrew'un bu sırada Kraliçe'yi öncekinden bile daha dikkatli incelediği uzun bir duraklama oldu. "Bana bir şeyi söyle," dedi en sonunda.</p>

  <p>"Söyleyebilirsem."</p>

  <p>"Öz kızınızı gerçekten de Kırmızı Tapınak’a köle olarak sattınız mı?"</p>

  <p>Denis, basit bir öfkeden çok daha karmaşık olduğunu düşündüğü bir gölgenin Kraliçe’nin yüzünden geçtiğini gördü. Kadının yanıtlayan sesi çok daha az samimiydi. "Of," dedi. "Of, bu işin gerçeğini anlatsam bana inanır mıydınız?"</p>

  <p>"Neden olmasın? Açıkçası siz, Akıl Kılıcı’nın bize bırakılması teklifine inanmamızı bekliyorsunuz - belki şu anda buna kendiniz dahi inanmıyorsunuz. Yine de, kızınız hakkında söylemeyi arzuladığınız her şeyi duymak isterdim."</p>

  <p>Bu sefer duraklama kısaydı. Sonra Kraliçe, çürümüş ağacın üstündeki yerinden ani bir hareketle kalktı.</p>

  <p>"Şimdi Amintor ve Ben, siz benim teklifimi düşünürken biraz başbaşa yürüyeceğiz. Bana bir yanıt vermeden önce doğal olarak yakın danışmanlarınızla konuşmak istersiniz. Hepsinin burada olduğuna eminim. Maalesef - veya belki de, iyi ki - her zaman uygulanan diplomasi için zaman yok. Ama, siz görüşmenizi yaparken ben bekleyeceğim."</p>

  <p>Ve Yambu'dan gelen iki ziyaretçi gerçekten de bir tarafa doğru yürürken, Baron Amintor, sanki ikisinin de vahşi hayvanlar ve bitkilerden daha önemli bir şey yokmuşçasına açık bir şekilde bataklığın bitki örtüsünün tuhaflıklarını Kraliçe'ye gösteriyordu.</p>

  <p>Sör Andrew ve diğer birçok kişi bir araya toplanmıştı ve Denis, neler konuştuklarını tahmin edebiliyordu: Vilkata ve Akıl Kılıcı hakkındakiler, şimdi ikinci kez duyduklarına göre, doğru olmalıydı. Ama bir ittifak? <i>Yambu</i> ile?</p>

  <p>Ama, diye düşündü Denis, Kraliçe haklıydı. Şövalye’nin kabul etmekten başka şansı yoktu.</p>
</body>
</html>
