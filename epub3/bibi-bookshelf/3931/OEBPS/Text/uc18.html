<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON SEKİZİNCİ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Geri çekilme girişimi hayatta kalmak için ümitsiz bir çarpışmaya dönüştüğü sırada Ben, Vilkata’nın kampındaki çarpışmanın arasından, artık gizliliği kalmayan tünelin ağzına doğru yolunu itip kakarak açtı. Ama tünelin kaçışı önlemek için kapatıldığını çabucak anladı. Başka mantıklı bir seçimi kalmayınca, kendini derhal ırmağa attı. Ölü veya diri bir sürü beden Corgo’da yüzmekteydi. Yüzen veya batıp çıkanların hepsi en sonunda, akıntının yönünde birkaç yüz metre ilerdeki şehir surlarını delip geçen bir su bendi kapısına ulaşacaklardı.</p>

  <p>Ben, etrafa sular sıçratarak sığ suyun içinden ilerleyerek, yüzerek, kıyıdaki düşman askerlerince fırlatılan taş ve ok tufanından sakınmaya çalışarak akıntının boyunca ilerledi. Göğün doğu tarafında durmadan büyüyen aydınlık suyu aydınlatıyordu. Düşman artık tüneli tamamen ele geçirmişti. Bu ele geçiriş, tünelin bir istila yolu olarak işlerine yarayacağı için değil; surlara ulaştığı yerde ve neredeyse sarayın altındaki diğer ucunda tam ve kolay bir tıkama gerçekleştirmek için planlanmıştı.</p>

  <p>Ben kıyıdan uzaklaştıkça ırmak hızla derinleşerek ayağının altından kayıyordu. Boğulmak istemiyorsa, kısmi zırhını çıkarıp ağır silahlarını atması gerekiyordu.</p>

  <p>Fırlatılan şeyler etrafındaki suyun yüzeyine düşen şiddetli bir dolu gibi hala pıtır pıtır sesler çıkarırken akıntı yönünde yüzdü. Yüzmeyi sürdürerek bir süre için suya daldı, hava almak için yüzeye çıktı ve yine daldı. Ulu surlar önünde hızla yükseliyordu; ırmak burada hızlıydı ve onu surlara doğru savurdu. Kahverengi gri renkte sert granitleri gün ışığında aydınlanıyordu. Ben, akıntıya ters yöndeki su bendi kapıları da dahil olmak üzere, surların bu bölümünün, gri yeşil üniformalı devriyelerin gönderilmesiyle güçlendirildiğini görebiliyordu. Nöbetçilerin daha çoğu aşağıda, su seviyesinde, önündeki su bendi kapısının tam içerisinde, saldırıdan hayatta kalıp geri dönenleri birer birer içeri alıyorlardı. Bunu emniyetle yapabilecekleri kadar gün ışığı vardı.</p>

  <p>Ben birkaç kulaç daha yüzdü ve sonra ilk olarak bir kayaya daha sonra paslanmaya karşı büyülerle korunan çelik çubuklara tutunarak kendini yukarı çekti. Çevresinde, hayatta kalmayı başaran insanlar da aynı yolu izleyerek teker teker oraya ulaşıyorlardı; mahvolmuş bir mürettebat, diye düşündü, ama tamamen değil. Hiçbir yerde Mark’ı göremedi, ama bu kesin bir anlam taşımıyordu.</p>

  <p>Turnikeden geçmesine izin verilir verilmez, Ben dar basamaklar boyunca surun içinden şehre doğru ilerledi. Şehrin dışına doğru son kez baktığında Vulcan’ın ve başka bir Tanrının, Ben’in tanımadığı çok kollu bir varlığın, birkaç yüz metreden fazla olmayan bir mesafeden yaklaştığını gördü.</p>

  <p>Diğer askerler basamaklarda nöbet için duruyorlardı. Ben’e kalırsa, bir süre için gereğinden fazla karşılaşma ve kavga ile yüz yüze gelmişti; bir an önce evine gidip orada neler olup bittiğini görmek için can atıyordu.</p>

  <p>Geri dönen savaşçıların içeri girişlerini kabul eden nöbetçi subayları arasında karışıklık hakimdi. Ben şunu gözlemlemişti ki, bu diğer ordulardakinden farklı olmayan bir durumdu. Birisi, kurtulanların kısa bir sorgulamanın ardından yeniden göreve atanarak surlara destek sağlanacağını bildiriyordu. Ama görevli olmayan başka birisi, Mavi Tapınak'ın ayaklandığını ve Courtenay Malikanesinin saldırıya uğradığı söylentisini ortaya atıyordu. Ben bunu duyar duymaz telaşla ileri atıldı ve sokakların arasından evine doğru koşturdu. Karışıklığın ortasında ayrılışını kimse fark etmemiş gibi gözüküyordu.</p>

  <p>Tashigang'ın sokakları büyük ölçüde boştu, geçtiği bütün mağaza veya dükkanlar kapalıydı, kepenkler indirilmişti. Bir ara birkaç sokak ötede, bir çetenin dağılmış parçaları gibi görünen, koşuşturan bir grup gördü. Her neyin peşindeyseler, Ben onlardan uzak durdu.</p>

  <p>Yorgun ve genel olarak hırpalanmış, ama aslında yaralanmamış bir şekilde en sonunda sokağına sendeleyerek girdi. İşte evi oradaydı, en azından hala ayaktaydı ve kalbi evini görmesinin sevinciyle atıyordu; bu durum, binanın kavrulmuş olduğunu, zemin katın üzerinden hala dumanlar yükseldiğini, pencere ve sokak kapılarının tahrip edildiğini gördüğünde, yerini bir anda endişeye bıraktı. Şimdi, sadık hizmetkarlarının ev ile yakındaki ırmak arasında uzanıp kovalarla su taşımak için oluşturdukları zincirin bir kısmını görebiliyordu.</p>

  <p>Kırılmış ön kapıdan nefes nefese içeriye, zemin katındaki ana odaya girip durdu. Katliam her taraftaydı. Parçalanmış mobilya ve silahların arasında, büyük çoğunluğu bir zamanlar mavi ve sarı olan pelerinlere sarılı, parçalanmış ve ezilmiş vücutlar yığılmıştı.</p>

  <p>Barbara, sevinçle, yara almamış gözükerek, bir yerlerden sıçrayarak onu karşılamaya geldi.</p>

  <p>"Köykurtaran," diye kısaca açıkladı, odanın durumunu ve içindekileri kastederek. "Yangın çıkardılar ve zorla içeri girdiler... ama daha sonra bazıları kaçabildiği için mutlu oldu."</p>

  <p>Sonra, aniden yeni bir telaşla, kocasının arkasına, boş sokağa baktı. "Mark nerede?"</p>

  <p>"Bilmiyorum. Ayrılmıştık. Belki iyidir." Ben, sorunun soruluş tarzından, Barbara’nın, hala nerede olduğunun açıklanamayan kişinin kendisi olmasını tercih edeceğini anlamıştı.</p>

  <p>&nbsp;</p>

  <p>Hızla akan Corgo’da beline kadar suyun içinde olan Vulcan, çelik ve demir çubuklardan oluşan bir su bendi kapısını sakince yırtarak açıyordu. Tabii ki şehir surlarından da tırmanabilir veya bir şekilde üzerinden atlayabilirdi, ama bu şekilde giriş yapmak ona daha uygun gözükmüştü. Şimdi şehri kendi üzerine almıştı ve şehrine bir kapının içinden girecekti.</p>

  <p>Son zamanlarda edindiği arkadaşı Shiva, nehir kıyısının yakınına çömelmiş seyrediyordu. Kapının perçinleri ve diğer parçaları, Vulcan onları kuvvetle kıvırdıkça yüksek çatırtı sesleriyle ayrılarak aynı anda kırılıyor, parçalar zaman zaman arbalet okları gibi uçuşuyordu.</p>

  <p>Vulcan konuşuyordu, ama çoğu zaman olduğu gibi, söylediklerini aslında kendisine yöneltiyordu. "Eğer hata yapabiliyor olsaydım, on iki Kılıç'ımı dövdükten sonra gitmelerine bu kadar uysalca izin vermem, hatalarımdan biri olurdu... onları öylece Hermes’e vermem, oyun için insan denen haşaratlara dağıtılması için... bir hata, evet. Ama artık hata yapmayacağım."</p>

  <p>Shiva hala yanında taşıdığı, için için yanan ağaç gövdesini nehre fırlattı. Devasa direk, etrafa sıçrattığı buharlı sularla suyun içine daldı.</p>

  <p>Sanki bunu yanıtlanmışcasına, suda bir girdap oluştu ve yüzeyinde Hades’in bulanık yüzü belirdi. Şehrin yüksek surlarımda birkaç insan çığlığı duyuldu. Orada kalmış olan birkaç insan seyirci, kendilerini o tanrının yüzünün, ki bu yüze hiçbir adam veya kadının bakamayacağı ya da baktıktan sonra yaşayamayacağı söylenirdi, görüntüsünden uzaklaştırarak kaçmışlardı.</p>

  <p>Biçimsiz sesiyle konuşan Hades, eski dostu Vulcan’a bir uyarı iletmek için geldiğini söyledi. Bu, Uzaktanöldüren’i kim kullanırsa kullansın sonunda onunla zafere ulaşamayacağıydı.</p>

  <p>Vulcan ona dik dik baktı. "Gerçek bir Tanrı için son yoktur. Bu bir uyarı mıydı maymun, yoksa tehdit mi? Eğer bir tehdit tüccarıysan, Uzaktanöldüren yanımda ve senin de dediğin gibi onu kullanmakta tereddüt etmem."</p>

  <p>Hades’in neredeyse biçimsiz sözcükleri yanıt olarak geri döndü: <i>Ölüm ve karanlık benim egemenliğik alanlarımdan başka bir şey değildir, Demir işçisi; böyle tehditler beni tasalandırmaz.</i></p>

  <p>Toprak ve suda yeni bir dalgalanma oluştu, Hades gitmişti.</p>

  <p>Vulcan, parçaladığı kapıdan geriye kalanları bir kenara fırlattı ve kapının koruduğu taş kemerin içinden sular sıçratarak şehrin içine doğru ilerlemeyi sürdürdü. İçeriden, Tashigang beklediği gibi gözüküyordu; burasının, insan haşaratının şimdiye kadar kurduğu en büyük şehir olduğunu duymuştu. Dört kollu Tanrı Shiva’nın hala onu izlemekte olduğunu aldırış etmeksizin fark etti.</p>

  <p>Yakınlarda, mavi ve sarı pelerinli koşan bir insan figürü vardı; Vulcan eğildi, bir elini açtı ve en az zararı vererek yaratığı havaya kaldırdı; ondan biraz bilgi almak istiyordu.</p>

  <p>"Söyle bana - Courtenay Malikanesi dediğiniz yer nerede? Orada benim bazı Kılıçlarımı sakladıklarını duydum."</p>

  <p>Kulak tırmalayıcı bir sesle gideceği yönü öğrendi; adam, Vulcan'ın tutuşuyla kırılmamış olan koluyla göstermişti.</p>

  <p>Demirci, yaratığı yere bıraktı ve sokakların arasında enerjik bir şekilde topallayarak ilerledi. Ama şimdi Apollo'nun kafası bir çatının üzerinden hayal gibi görünmekteydi.</p>

  <p>"Gözünü aç, Demirci! Buluşmalı, düşünmeli ve bütün bunlar hakkında konuşmalıyız. Bir divan topluyorum-"</p>

  <p>"Sen aç gözlerini. Uzun zamandır yeteri kadar buluşup konuştuk ve bir sonuca varamadık. Ve düşünmek mi? Aramızda kim bunu yapabilir ki? Belki sen. Başka kim düşünmek ister ki Ben istemem. Ben sadece bana ait olanı istiyorum."</p>

  <p>Aksayan yürüyüşüyle olabildiğince hızlı hareket ederek yürümeye devam etti. Bir iki sokak sonra, başka bir duraksama oldu. Burada sadece Vulcan'ın başının hizasında olan koca şehir surlarının girintili bir kavisinin üstünde, yeşil ve griler giymiş bir insan, Tanrıların saldırısına meydan okuyormuşcasına, bilinmeyen bir Kılıç’ı sıyırıyordu. Bu, adamın güvendiği bir Kılıç olmalıydı.</p>

  <p>Vulcan, bu adamla yüz yüze gelmek için dolambaçlı bir yol kat etti. Konuyla ilgilenen Shiva, onun tam yanında duruyordu.</p>

  <p>Surların üstündeki adamın minicik dişleri çatırdıyordu. Ama söylemeye çalıştığı sözleri ağzından çıkarabildi: "Bu Hükümverici! Yaklaşmayın!"</p>

  <p>"Hükümverici, ha?" Özellikle bu kılıç, Vulcan'ın düşüncelerinin ardında, geçmeyen bir endişe olarak kalmıştı. İşi şansa bırakmayı istemeyerek, Kudret Kılıcı ile şiddetli bir darbe indirmeyi hedefledi. Gümbürtülü sesi bir anda patlayıcı bir sese dönüştü. İki Kılıç birbirlerine dokunduğunda, doğrudan birbirleriyle karşı karşıya geldiklerinde göz kamaştırıcı bir parlama, bir gök gürlemesi sesi çıktı.</p>

  <p>Vulcan, orada durup yıkıntı ve yıkıma gözlerini kırptı. Kendi yumruğu kadar bir taş yığını surlardan gözlerinin önüne fırlamıştı. Duvarın üstündeki ona karşı koyan Kılıç’ı tutan insandan geriye neredeyse bir şey kalmamıştı. Kalkankıran her zaman göründüğü gibi görünse de, Hükümverici'den iz kalmamış gibiydi.</p>

  <p>"Hükümverici yok mu oldu? Yani böylece mi? Hayır, burada bazı parçaları olmalı; onları bulup demirci ocağıma geri taşıyacak ve yenisini yapacağım!"</p>

  <p>Ama bunun imkansız olduğu ortaya çıktı. Vulcan, etrafa dağılmış küçük parçaları daha iyi araştırmak için biraz önceki yüksekliğini, eğilerek yarıya kadar azaltmış olmasına rağmen, parçalanmış Kılıç'ın en ufak parçasına bile rastlayamadı. Yalnızca, etrafında dönen bir çizgisi olan basit beyaz çemberi taşıyan siyah kabzayı bulabildi. Adalet Kılıcı artık yoktu.</p>

  <p>Bir gün, işe yine baştan başlayarak, onu yeniden dökmeyi deneyebileceğini söyledi kendisine; ama şimdi, ilk seferinde bunun üstesinden nasıl geldiğini hatırlayabildiğine emin değildi. Ve zaten, şimdi bir Adalet Kılıcı'na ne ihtiyacı vardı ki? Tam yirmi sene önce, her şey daha basitti; o zaman Tanrıların hepsi ne yaptıklarını ve ne yapmalarını gerektiğini biliyordu, hiçbir insan onların kurallarına meydan okumayı düşünmemişti.</p>

  <p>Vulcan, Courtenay Malikanesi'ne doğru topallayarak ilerlemeye devam ederken sinirliydi.</p>

  <p>Çatıların tepesinden, onu azarlamaya ve meydan okumaya gelen Apollo, Zeus ve Diana’nın kafalarını gördü.</p>

  <p>Diana sordu: "Mars’ı neden öldürdün?"</p>

  <p>Hepsine karşı hırladı: "Çünkü bana hakaret etti ve canımı sıktı! Zaten Mars’a kimin ihtiyacı var ki? O ne işe yarardı ki? Ve Koca Köpek de öyleydi, onun öldüğüne emin değilim. Onunla öyle veya böyle asla zaman harcamadım."</p>

  <p>Vulcan, çok geçmeden kendini yine alışılmış boyutuna getirip Kalkankıran’ı onlara doğru salladığında, olması gerektiği gibi, ona karşı olanlar yolunun üzerinden çekildiler.</p>

  <p>"Demirci ocağım adına, bu ev olmalı."</p>

  <p>Irmağın kollarından birine yakın duran dört katlı binaya bir başkası tarafından çoktan saldırılmıştı ve hala dumanları bitmekteydi. Evin zemin katında, üzüm asmaları, çiçekler ve bahçe patikalarının arasında bir insan durmaktaydı. Ufak yaratık, önemsiz bir insana göre güçlü ve yapılıydı, elinde başka bir Kılıç tutuyordu.</p>

  <p>Shiva, silahı kendisine almayı amaçlayarak ileri atıldı. Vulcan'ın homurdanarak yaptığı uyarıyı önemsemedi.</p>

  <p>Adamın elindeki Kılıç bir çığlık attı. Vulcan, tiz sesten, onu bir kerede tanıdı. Köykurtaran!</p>

  <p>Dört kollu Tanrı da, zaferle değil, acıyla bağırarak kötü bir şekilde kesilen elini geri çekti. Tanrı düzensiz hareketler yaparak, çarptığı ufak binaları harap ederek kaçtı. Çığlıkları, sekmesi gibi durmaksızın sürdü, sıçrayarak gerçekleştirdiği kaçış, onu yeniden surlara, sonra surların gerisine ve görüş mesafesinin dışına taşıdı.</p>

  <p>"Hıh, ahmak!" diye mırıldandı kendi kendine, memnuniyetle. "Şimdi o Kılıç’ı da alacağım. Ya da diğeri gibi yok edildiğini göreceğim."</p>

  <p>Çatının üzerindeki adama doğru bir adım atarak yaklaştı, ve Kudret Kılıcı'nı hızla sağdan sola sonra geriye doğru savurdu. Kolunun bir hareketiyle sağ yumruğu, adamın durduğu yerin yakınına, binanın çatıya yakın bir köşesine çarptı. İki Kılıç birbirine değdiğinde ve Öfke Kılıcı başka bir patlayıcı parıltıyla yok olduğunda bina, Vulcan’ın yumruğunun etkisiyle yarıldı ve Köykurtaran’ı tutan adam, bir toz bulutu ve küçük bir toprak kaymasının yarattığı moloz yığının içinde yok olarak duvarların arasına düştü.</p>

  <p>"Bu Köykurtaran olmalıydı, sesinden belli... ama, Mars’ın Mızrağı adına, o da mı yok oldu! Benim mallarımı yok eden insan haşaratına lanet olsun! Ama bu haşare yuvasında başka Kılıçlar da olabilir. Bana bunu söyleyen kişi birden fazla Kılıç olduğunu söylemişti."</p>

  <p>Vulcan, tahrip olmuş binayı inceledi, yumruğunun çarptığı çatı terası yarılmıştı, daha önceden birinin kundakladığı alt katlarının dış cephesi kararmıştı, hala yoğun dumanlar tütüyordu. Evi yıkmak kolay olacaktı, ama ardından Kılıç’ı için tüm enkaz yığınını kalburdan geçirmek güç olacaktı. Böyle olmazdı.</p>

  <p>Demirci, biraz daha düşündükten sonra, kendini bir kez daha, bu defa insan boyutundan biraz daha büyük olacak kadar küçülttü. Şimdi, onların oda ve geçitlerinin çoğuna girebilirdi. Küçülme, tabii ki gücünü azaltmamıştı ve Kalkankıran’ın insan boyutuna uygun olan kabzasını tutması için ona avantaj sağlamıştı.</p>

  <p>Binaya girdiğinde bir sürprizle karşılaşabilir diye Kudret Kılıcı'nı elinde ve hazırda tutuyordu.</p>

  <p>Ön kapıyı tekmeyle açmaya gerek yoktu; birisi bunu çoktan yapmıştı. İçerde, ilk olarak çirkin insan ölülerinden oluşan bir yığınla karşılaştı; orada istediği bir şey yoktu. Şimdi, binanın içinde aynı zamanda bazı canlıların da olduğunu söyleyebilirdi, ama şu ana kadar hepsi ondan saklanmaya çalışıyordu. Ne yaptıkları önemli değildi. İstediği şeyi arayıp bulacaktı.</p>

  <p>Burası insanların kullandığı bir tür atölyeydi. Silahlar iyi bir şekilde istiflenmişti ama hiçbiri ilahi yapım değildi.</p>

  <p>Demirci bağırdı: "Hepsini ortaya çıkarsanız iyi olur! Hepsini ben dövdüm, tümünü; ve hepsi benim!"</p>

  <p>Sonra, hislerinin ona arkasında bir tür gizli kapı olduğunu söylediği duvarı tekmeleyerek yıktı - ama oraya güvenlik amacıyla saklanmış olan tüm şey, ortaya çıkardığı tüm şey, şişmanca bir kız ve korumaya çalıştığı ufak bir çocuktu.</p>

  <p>"Hah! Hazineleri bu mu?" İnsanoğlunun adet ve düşünceleri bazen Vulcan’ın anlayışına göre değersiz geliyordu.</p>

  <p>Şimdi, bir taraftan gelen hafif bir ağırlık Vulcan’ın boynuna indi ve bunun gerçekten de canlı bir insan bedeni olduğunu anlaması biraz zaman aldı. Bir adam, yukarıdan ve geriden gelip üstüne atlamıştı. Silahsız kollarıyla, onu boğmaya çalıştığı açıkça belliydi.</p>

  <p>Tanrı bu zayıf saldırıya; ne olduğunu anladığında gülüp geçti. Bu, araştırmasına yönelttiği dikkatini bile dağıtmadı. Kılıçlar, Kılıçlar... buralarda bir yerde onlardan en azından bir tanesinin daha olması gerekiyordu...</p>

  <p>Diğer Tanrı ve Tanrıçalara karşı gücünü emniyet altına alıp mükemmelleştirmek için ya hepsini toplayacak ya da hepsini yok edecekti. Bu yüzden, oyunun tamamıyla bırakıldığını düşünüyorlardı, öyle değil miydi? Evet, şimdi bitmişti, veya neredeyse bitmişti. Ama bırakılmamıştı. Hayır. O, Demirci, topal, kazanıyordu, neredeyse kazanmıştı... ve elbette yalnızca kuvvetini erkeklere ve kadınlara karşı mükemmelleştirebilmek için Kılıçlar'la ihtiyacı vardı. Bir ara Kalkankıran’ı yere koyup dinlenebilmek istedi; ama, diğer onbir tanesinden biri bile farklı ellerdeyken veya hesabı verilmemişken, bu anın gelmeyeceğini düşündü.</p>

  <p>Hala boynunda asılı duran, iri ve güçlü bir adam olan insan paçavrasını unuttuğu gibi, kız ve bebeği önemsemeyerek diğer tarafa dönmüştü. Bir daha ki sefere aklına geldiğinde onu bir kenara silkeleyecekti.</p>

  <p>Vulcan'ın ilerleyişi sağlam ve kilitli bir kapı tarafından durdurulmuştu, boş olan eliyle kapı eşiğinin çıkıntı yapan bir köşesini, tüm kapı eşiğini yırtarak gevşetmeyi amaçlıyarak kavradı.</p>

  <p>Ama şaşırtıcı bir dirençle karşılaştı. Burada sadece, hiç de kahramanvari boyutlarda olmayan, ama ona teslim olmayı reddeden sıradan ahşap ve taş vardı.</p>

  <p>Yine de, Demirci o kadar sabırsızdı ki, tek derdi hala kapının içinden geçmekti ve neden geçemediğini merak etmiyordu. İçgüdüsel bir şekilde Kalkankıran’ı, şimdi oldukça tatmin edici bir şekilde yol veren kapının üzerinde kullandı.</p>

  <p>Kapının ardında ortaya çıkan odanın bu sefer boş olmasından rahatsız olan Vulcan, başka bir rahatsızlığın, hala sırtından sarkmakta olan adamın, daha çok farkına varmaya başlamıştı. Tanrı, sıkıntıyı söküp atmak için, serbest olan eliyle geriye uzanırken adamı tanımayı başardı.</p>

  <p>"Ne bu, insan? Son görüşmemizden beri sağ kolunu geri mi kazandın, bunu yaptın mı? Neyse, bunun icabına bakabiliriz..."</p>

  <p>Ama bir nedenden dolayı, çelimsiz insan sökülüp atılamadı. Vulcan, Kalkankıran’ı yere indirmeden tek eliyle kavrayabildiği kadar iyi kavrarken, neredeyse güçsüz olduğunu belirten o garip hissi tekrar duymuştu. Onu tutan o iki insan kolundan oluşan mengene açılmayacaktı.</p>

  <p>Bacağındaki müzmin topallık daha kötüye gidiyor, vücudunun diğer bölümlerine yayılıyordu. Demirci, güçsüz kalma hissine eskiden en ufak bir önem bile vermemişti. Şimdiyse gerçekten korku vermeye başlıyordu. Sadece taş bir duvar, ahşap bir kapı değil ama şimdi insan vücudu da ona karşı direnebiliyordu.</p>

  <p>Kalkankıran bu arada geçen tüm zaman boyunca, Vulcan'ın her zamankinden daha güçlü hissettiği sağ elinde, kullanıma hazır olduğunu tıkırdayarak belli etti.</p>

  <p>"... onun icabına şöyle bakabiliriz..."</p>

  <p>Ve Vulcan, Kılıç’ı biraz beceriksizce sırtına uzatarak, onu, sallanan insan vücudunu kesip atmak için hareket ettirdi. Evet, beceriksizce. Kendi silahım ve emsallerini dövmek için ilahi yetenekle çalışmış olan elleri, onu şimdi sırtının arkasında kullanmaya çalıştığında beceriksiz görünüyorlardı.</p>

  <p>"Aaaarh!" tüm becermiş olduğu kendini boynundan hafifçe yaralamaktı.</p>

  <p>Bir sonraki darbesini daha tedbirli bir şekilde yöneltti - <i>oraya.</i></p>

  <p>Bu sefer, Vulcan kendini inandırdı ki, Kılıç, sıkıca sarılmış olan insanın vücudunun içine girip çıkmış olmalıydı. Sorun şuydu ki, adam her zamanki gibi sıkıca ona sarılıyor, öldürüldüğüne dair bir işaret vermiyordu. Hatta insanın kolunun kasları biraz daha fazla gerginleşmişti. Kuvvetleri, bir Tanrıyı boğmak için önemsiz olmalıydı ama Vulcan, ne olursa olsun soluk alıp verişinin biraz daha, can sıkacak kadar, zorlaştığını kavradı.</p>

  <p>O, bir Tanrıydı ve neden nefes alıp verme konusunda endişeleniyordu ki? Ama birdenbire bu önemli gibi gözüktü.</p>

  <p>İnsanın ölümlü soluğu, gayretle fakat hala yaşam dolu olarak bedenine girip çıkarak, Vulcan’ın kulaklarında testere gibi sesler çıkardı. "Bu silahı döverken ben oradaydım, Ateş Tanrısı. Onun içinde benim kanım ve hayatımın bir kısmı var. Onu tanıyorum-"</p>

  <p>Büyük bir odanın ortasında, sönmüş bir demirci ocağının yanında durmaktayken, Vulcan kendisine destek oldu ve sol eliyle yeniden denedi. Ama yine de kolların sıkı mengenesini açamadı.</p>

  <p>senin tanıdığın kadar iyi tanıyorum, Ateş Tanrısı. Belki, daha da iyi. Şimdi bana yine temas etti için Kalkankıran’ın gerçeğini hissedebiliyorum. Elimde kendi silahım olmadığı sürece bana onunla zarar veremezsin."</p>

  <p>Vulcan, diğer silahlar için şu ana kadar yaptığı araştırmayı unutmuştu. Bir insanın, kendisine saldırmasına izin verme aptallığı çok ileriye gitmişti ve buna bir son vermesi gerekiyordu. Kendisini ona sarılan şeyden kurtarması gerekiyordu ve bunu hızla yapmalıydı.</p>

  <p>Ama öyle yapmaya çabalarken bile, dağılmış ilgisiyle gelişini farkedemeği, yaklaşmakta olan başka bir insan, üstüne atıldı. Bu siyah saçlı ufacık bir kadındı. Vulcan, kadın, ona doğru atlarken yana çekildi ve böylece kadın hedefini ıskaladı. Ama yine de onu bir ayak bileğinden kavramıştı ve onu - böyle bir şeye kim inanırdı ki? - devirmeye çalışıyordu.</p>

  <p>Vulcan, Kılıcı onun üzerinde kullandı. Veya daha doğrusu kullanmayı denedi. Kalkankıran’ın kadının vücudunun içinden nasıl tekrar tekrar geçtiğini veya öyle göründüğünü ve ardından en ufak bir yara izi bile bırakmadığını kendi gözleriyle gördü.</p>

  <p>Kılıç’ı, onu sıkıca tutan üzerindeki narin vücuda karşı şimdi inatçı bir şeklilde yararsızken, Demirci anlık bir acı ve boğulmanın öfkesiyle çığlık attı. Kılıç’ı elinden atmaya çalıştı, ama o ellerinden ayrılmayı reddediyordu. Parmakları, kabzayı sıkıca kavramaktan vazgeçmeyecekti.</p>

  <p>Tamam o zaman, onu, hala işleyeceği tek şekilde kullanacaktı. Mobilyaları ve duvarları yere yıkarak, uçan tuğlalar, keresteler ve sıva parçalarını havadan yollayarak Kılıç'la ona saldırmaya başladı. Ona işkence yapan iki insanı çaresizce sürükleyerek, evlerinin zemin katındaki bir geçiti çiğneyip geçti. Tüm evi, bu işe yaramaz insan haşaratının kafasına yıkacaktı.</p>

  <p>Aklına yeni bir fikir geldi ve kendini bir kez daha gerçek Tanrı boyutuna yükseltmek için boyunu uzatmayı denedi. Bunu yapamadığını dehşete düşerek anladı. Bir zamanlar sahip olduğu kudreti eksiliyor, bir noktada toplanıyor, dakikalar geçtikçe mükemmel Kılıç’ı Kalkankıran’ın keskin kısmına ve onu tutan sağ kolunun bir noktasına doğru odaklanıyordu.</p>

  <p>Şimdi, ilk ikisinin hayatta kalmasından cesaretlenen diğer insanlar saldırıya katılmak için geliyorlardı. İnsanların kolları Vulcan'ın sol koluna ve daha fazla sayıdaki insanın elleri de onun diğer bacağına kenetlendi. Birisinin eli Uzaktanöldüren’i kemerinden kaptı; onu, bu çelimsiz insanların üzerinde harcamayı gerçekten de düşlememişti...</p>

  <p>Daha fazla insan, Tanrıyı sıkıca yakalayacak olan bir sürü insan daha üzerine geliyordu. Şimdi onun istediğinin tersine, onu sürükleyebilecek güç ve sayıdaydılar. Onu evden dışarı, biraz önce bizzat kendisinin yaratmış olduğu açıklıklardan adım adım çıkmaya zorluyorlardı. Kılıç’ı ile sert ve ani bir çıkış yaptı, daha fazla ahşap, toz ve taş parçası, Vulcan’a çok fazla zarar vermeyip birkaç saldırganım yere sererek, onun ve etrafındakilerin kafalarına yıkılarak indi. Boynunun etrafındaki boğucu kavrayışın arasından çağıldarmışçasına ufak bir zafer haykırışı attı.</p>

  <p>Hala daha fazla sayıda haşarat, ona saldırmaya kalkışarak deliklerinden dışarı dökülüyordu. Jord, bunlardan bir tanesine bağırarak bir ikazda bulundu, ama çok geçti. Adam, Demirci’nin kafasına doğru bir baltayı sallayarak, Vulcan’a doğru sıçramıştı. Kalkankıran bir defa hafifçe vurdu ve baltayı tutmakta olan adamın kollarıyla birlikte silahı bir kenara fırlattı.</p>

  <p>Başka bir adam Vulcan’ı, Kılıç’ı tuttuğu kolundan kavramaya çalıştı. Yine de orada çok fazla kuvvet, hatta fazladan da öte, belki her zamankinden bile daha fazla kuvvet vardı. Adam, vücudu duvarda parçalanmak üzere, bir tekerlekten çamurun fırlayışı gibi fırlatılıp atıldı.</p>

  <p>Ama diğer insanlar yine de Tanrıyı bırakmıyorlardı. Yarım düzine kadarı şimdi Tanrıyı sıkıca tutuyor, haşaratlardan herbiri diğerinden azim alıyor gibi gözüküyor, herbiri onun gücünün küçük bir bölümünü tüketiyordu.</p>

  <p>Vulcan, artık çok geç olduğunu bildiğini halde, bağırarak tehditler savurdu. Ağız kavgası ve bağırışları hiçbir işe yaramadı. Düştü ve saldırganlarından bazılarım bir kenara savurarak, diğerlerini ezerek, hepsine zarar verip ona sıkıca sarılmakta ısrar edenlere vahşice saldırarak, yerde yuvarlandı. Yine de ısrar ettiler ve evlerinin enkazının altından daha fazlası geldi. Kendisini bir tanesinden kurtarır kurtarmaz, odalardan ve kalıntıların içinden bitmek bilmeyen bir şekilde bir veya ikisi onun üstüne atladı.</p>

  <p>Gizlenmiş ve akılsız bir elden çıkan arbaletin oku hızla ona doğru geldi. Kalkankıran bir kez daha, acele etmeden hafifçe vurdu ve oku, havada yolunu yarılamışken parçaladı. Okun parçaları Tanrıyla güreşmekte olan insanları kanlar içinde bıraktı.</p>

  <p>Jord, zayıflayan bir sesle, bir kez daha bir ikazda bulundu: "Silahları bırakın! Silahları bırakın da kazanabilelim!"</p>

  <p>Vulcan'ın gücü ve tüm ümidi şimdi bir Kılıç'ta yoğunlaşmıştı. Onunla kazanması veya ölmesi gerektiğini biliyordu. O zaman bir kez daha, dikkatle ve hızla, sırtına doğru - orada, bu baş belası insan lideri temiz bir şekilde ortadan ikiye bölmeliydi!</p>

  <p>Ama bölmemişti. Veya bölmüşse de, adam, böyle bir hareketten sonra hayatta kalmayı kolayca başarmış olmalıydı. İnsanın bacakları ve ayakları hala beyniyle bağlantılıymış gibi görünüyor ve Tanrıyı, Vulcan bir binek hayvanından fazlası değilmişçesine sürüyordu.</p>

  <p>Vulcan, sırtında yeni bir acıyı ve kanının daha fazlasını hissedebiliyordu; bir kez daha Kılıç'la kendisine zarar vermişti.</p>

  <p>Yine de savaşıyor, Kılıç’ı saplayabilmek, çaresizce güreşen insan sürüsünü doğrayabilmek, onları yok edebilmek için çabalıyordu. Ona sıkıca sarıldılar ve yeniden yerde yuvarlanmaktayken hırpalanmaya devam ettiler. Yeniden ayağa kalktığında, onu bir kenara doğru sürüklediler ve üzerinden silkelenerek ahlamayacakları artık belliydi. Kendi kanının birikintisine basarak kayıp düştü.</p>

  <p>Ve şimdi onu onlar ayağa kaldırdı.</p>

  <p>Şimdi bir sürü el, onu, bir daha başlarına yıkmayı deneyemeyeceği evin dışına taşıyor, çılgınca bağırıp çağırıyor, ona zarar veriyor ve çığlıklar atıyorlardı. Kudret Kılıcı’nın çizdiği yay onlara doğru parladı, sanki hayaletlerin içinden geçiyormuş gibi bedenlerinin içinden, hiçbir zarar vermeden geçti.</p>

  <p>Vulcan'ın boynundaki kavrayış şimdi gerçekten boğucuydu. Vücudunun tüm kasları - sağ kolundakiler hariç - güçsüzleştikçe güçsüzleşiyordu. O kol gittikçe daha güçleniyordu, ama kolun tüm yapabildiği Kılıç’ı kullanmaktı ve silahsız bedenlere karşı çarpışırken Kılıç işe yaramıyordu. Bu arada, Vulcan'ın kanı kendi açtığı yaralardan süzülüyordu.</p>

  <p>Aniden kendini bırakarak ölü numarası yaptı.</p>

  <p>Bir anda, sersemleşmiş ve kendilerini hırpalamış insanlar onun serbest kalmasına izin verdiler.</p>

  <p>Şimdi Kılıç’ı elinden atabilmek için ilk özgür çabasını verebilecek kadar aklı başında, öfke içinde ayağa sıçradı. Ama Kılıç, düşmanlarının önündeyken elinden ayrılmayacaktı.</p>

  <p>Bir dakika sonra, yarı harab olmuş evden dışarı sendeleyerek daha henüz çıkmış iri bir adam, tek başına hızla Vulcan’a doğru saldırmış ve bir darbeyle Tanrıyı yere indirmişti.</p>

  <p>Ve hepsi yeniden onun üzerindeydi.</p>

  <p>Şimdi, giydikleri beyaz elbiseler içinde, mücadele etmekte olan Demirci'ye, Ölü Tanrı Ardneh’in kulları olarak bilinen başka bir insan grubu, evin önüne, sokağa doğru koşuyordu. Bunlar, sahneye geç çıkanlar, gürültülü bir şekilde itiraz etmekteydiler. Vulcan, onların dediklerine göre, bir linç girişimine, yoksul bir adama yöneltilmiş bir çete saldırısına tanıklık ettiklerini düşündüklerini söyleyebilirdi.</p>

  <p>Demirciyi sıkıca yerde tutmakta olan insanlar açıklamaya çalıştı. "Tam bir çılgın, kendini Vulcan sanıyor." Ve adamların arasında bir nevi yorgun bir gülüşme geçti.</p>

  <p>Ardneh’in akıllı ve kibar görünen yaşlı rahibelerinde biri, Kılıç’ı çılgın adamın elinden almak için yaklaştı. Kılıç, çılgın adamın kasılmış elinden kolayca onun eline geçti.</p>

  <p>"Kendinizi yaralamamanız için, zavallı bayım, her kimseniz... hayret! ne silah ama!" Rahibe, Kılıç’a gözleri kamaşarak baktı. "Bu, güvenli bir yerde saklanmalı."</p>

  <p>"Onu ben alacağım," dedi Ben.</p>

  <p>Yaşlı kadın, iri adamın gözlerinin içine baktı ve iç çekti. "Evet, siz alın. Sanırım burada bunu alabilecek daha uygun bir adam yok. Şimdi bu zavallı adamı bir süre için bağlamalıyız, böylece artık kimseye zarar veremez. Ne kadar da güçlü! - ah, öyle mahvolmuş ki. Ama bu ipler onu tutacaktır; dikkatli olun, çünkü bunu sevgiyle yapmak zorundayız."<br /></p>
</body>
</html>
