<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>İKİNCİ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Tek kollu adam, geceyarısı yağmurunun altında, bozulmuş parke taşlı daracık bir sokağın içinden koca Tashigang şehrinin ışıksız merkezine doğru sendeleyerek ilerliyordu. Sağ kolunun onu sakat bırakan kaybının yanı sıra yeni yaraları yüzünden - yan tarafında derin bir bıçak yarası ve dizindeki bir diğeri de kanıyordu - acı çekiyordu. Yine de az önce kendisine saldıran adamı yenebilmişti. Budalaca hareket eden o adam şimdi, bozulmuş daracık sokağın birkaç metre gerisinde, suratı kirli bir su birikintisinin içine gömülmüş olarak yatıyordu.</p>

  <p>Şimdi, tek kollu adam neredeyse yere yığılmanın eşiğine gelmişken bir duvara doğru yöneldi ve yaslandı. Ev dokuması gömleğinin içindeki geniş sırtını, bir evin taş duvarına bastırarak dikilirken en azından aralıksız yağan yağmurun yüzüne çarpmasını engellemek için kendisini daracık çatı saçağının altına sıkıştırabildiği kadar sıkıştırdı. Adam, dizine olabilecek şeylerden korktuğunu hissetti. Ağırlığını üzerine vermeye çalıştığında sancıyan yaralı bacağı yüzünden daha fazla yürüyemeyebilirdi.</p>

  <p>Bıçak yan tarafına saplandığında neler olduğu hakkında endişelenmeye başlamak içinse henüz bir fırsat bulamamıştı.</p>

  <p>Tek kollu adam uzun boyluydu, güçlü kuvvetli bir yapısı vardı. Ama tarif etmeye kalktığınızda bir sakat görünümüne sahipti ve bu yüzden hırsız - eğer sadece bir hırsızsa - onun kolay bir lokma olabileceğini düşünmüş olabilirdi. Saldırmaya niyetlendiği kurbanının kısa ve kalın bir meşe sopayı bol gömleğinin altında, kemerine sıkıştırılmış olarak taşıdığını tahmin etmiş olsa bile, avının o sopayı ne kadar hızlı çekebileceğini ve ne kadar büyük bir hakimiyetle kullanacağını önceden bilmesi çok zordu.</p>

  <p>Şimdi, destek almak için duvara dayanırken sopasını yeniden kemerine sıkıştırmış, parmaklarını gömleğinin altından yan tarafına bastırıyordu. Kanın aktığını hissedebiliyordu, korkutucu derecede hızlı bir akıştı bu.</p>

  <p>Etrafındaki şehir, yağmur dışında sessizdi. Yağmurun altında görebildiği bütün pencereler karanlıktı ve kepenkleri indirilmişti. Devasa şehirde az önce kurtulmuş olduğu kısa çarpışmaya, başka hiç kimse en ufak bir aldırış göstermemiş gibi görünüyordu.</p>

  <p>Veya bunca şeyden sonra gerçekten kurtulmuş muydu? Kabul etmesi gerekiyordu ki, yaralanmış dizinin üstünde gerçek anlamda yeniden yürümesi artık mümkün değildi. En azından şu an için ayakta dik durabiliyordu. Gideceği yerin yakınında olması gerektiğini düşündü, oraya ulaşmaydı. Bedenini dayanmakta olduğu duvardan bir yandaki duvara, bir taş yüzeyden diğerine doğru ittirerek sendeleye sendeleye ilerlemeye devam etti.</p>

  <p>Kendisine verilmiş olan talimatları hatırladı ve biraz daha ilerledi. Ağırlığını sakatlanmış dizine tamamen yüklediği her an acı çığlıklarını dişlerini sıkarak susturması gerekiyordu. Ve artık bir sersemleme, bir baş dönmesi, kafatasının içinde kaynayarak yükseliyordu. Bilinçinin hâzinesine sarılıp bunun şimdi ellerinin arasından kayması halinde hayatının da tükeneceğini bilerek, iradesini yumruğu gibi sıktı.</p>

  <p>Ezberlediği talimatlar, ona bu noktada dar sokağı geçmesi gerektiğini söylüyordu. Yavaş yavaş duvarların desteğinden vazgeçerek ve aklını acısından ayırarak, bunu bir şekilde başardı.</p>

  <p>Başka bir duvara dayanarak dinlendi ve cesaretini yeniden topladı. Eğer gerekirse oraya gitmek için geri kalan yolu emeklerdi; geride kalan bir kolu ve bir diziyle nasıl emekleyebilecekse öyle emekleyecekti. Ama emeklemeyi denemek için yere doğru eğildiğinde bir daha ayağa kalkıp kalkamayacağını asla bilemiyordu.</p>

  <p>En sonunda ona hedefi olarak tarif edilmiş bina, hafifçe aydınlatılmış Courtenay Malikânesi, görüş sahasına girmişti. Yapılan tarif doğruydu: dört katlı, düz çatılı, üst katları yarı ahşaptı ve alt katı taştan yapılmıştı. Evin küçük bloğunu dört tarafından caddeler ve dar sokaklar kuşatmıştı. İlk gördüğü yer binanın ön tarafıydı ama içeri girmesi için ulaşması gereken yer evin arkasıydı. Dişlerini gıcırdattı, hayal gücünün onu çıkması gereken kaç basamak olabileceğini düşünmeye zorlamasına izin vermeden evin arkasına doğru dolandı. Dar bir sokaktan, ondan bile daha dar olan bir diğerine doğru, su birikintilerinin ortasından sular sıçratarak geçti. Oradan çok daha dar bir sokağa geçti, burası sadece yanında akan taş yataklı Corgo ırmağının nazikçe çağıldadığı taş döşeli bir patikaydı. Şimdi kayıklardan kurtulmuş olan ırmağın yüzeyi, şiddetle boşanan yağmurun altında ıslıksı bir ses çıkarıyordu.</p>

  <p>Yaralı dizi tamamen tükendiğinde, adam hedefine neredeyse ulaşmıştı. Bir koluyla yapabildiği kadar yere düşüşünü kontrol altına almaya çalıştı. Ardından acı içinde, sersemlemiş bir halde, kendisini bir kolunun üstünde ve işleyen tek bacağını kullanarak sürükledi. Ardında bırakıyor olması gereken kan izini hayal edebiliyordu. Ama bu önemli değildi, yağmur hepsini temizlerdi.</p>

  <p>Vücudunu ağır ağır yağmurun dışına, ulaşmak istediği kapıya yönelen kısa, dar bir geçitin çatısının altına taşımıştı. Emeklemeye devam etti ve dar kapıya ulaştı. Tabii ki kilitliydi. Bedenini kapının karşısında oturma pozisyonuna soktu ve iri elinin avucuyla kapıya vurmaya başladı. Duygusuzlaşmış elinin vuruşları adama hiç ses çıkarmıyormuş gibi geliyordu. Önceleri sanki sağlam bir ağacın gövdesine anlamsızca vurmak gibiydi... ve ardından hiçbir şey hissetmiyordu. Artık elinde hiçbir dokunma hissi yoktu.</p>

  <p>Belki de kimse onu duymayacaktı. Kendisi de artık hiçbir şeyi duyamıyordu. Yağmurun düz çatının üzerine vuruşlarını bile. Çoğalan griliğin içinden herhangi bir şey de göremiyordu. Yüzünün önündeki elini bile...</p>

  <p>&nbsp;</p>

  <p>Geceyarısını birazcık geçmişti ve Hızlı Denis, yağmuru dinleyerek uyanık bir şekilde yatıyordu. İçeride güvenli, sıcak ve kuru olduğunu bildiği sürece, bu durum çoğunlukla onun uykusunu getirirdi. Ama bu gece uyumakta güçlük çekiyordu. İki kadının çekici görüntüleri kışkırtıcı dansçılar gibi düşüncelerine girip çıkıyordu. Eğer kadınlardan biri üzerine yoğunlaşmaya çalışırsa diğeri sanki kıskanmışçasına zorla araya giriyordu. Gerçek hayatta iki kadını da tanıyordu, ama onun gerçek hayattaki sorunu ikisi arasından birini seçmek zorunda oluşu değildi. Hayır, dedi kendine, böylesi sorunları olması için yeteri kadar şanslı değildi.</p>

  <p>Denis, evin normal gece seslerine iyice alışmıştı. Şimdi duymaya başladığı ve onun ilgisini, uyku uyutmayan rüyaların tatlı işkencesini dağıtan ses, kesinlikle onlardan biri değildi. Denis hızla kalktı; pantolonu giydi ve durumu araştırmak için küçük yatak odasından dışarıya çıktı.</p>

  <p>Denis’in, zemin kattaki odası neredeyse doğrudan doğruya, ortasındaki demirci ocağında için için yanan kömürlerin boğucu dumanıyla loş bir şekilde aydınlatılmış atelyeye açılıyordu. Ateşin yaydığı ışığın donuk hayaletimsi ışınları demirci ocağının etrafındaki aletlere ve duvarlara asılmış silahlara dokundu. Burada yapılan işlerin çoğu bazı silah çeşitleri üzerine yoğunlaşmıştı.</p>

  <p>Denis, incecik bir mumu, kömürleriyle yakmaya niyetlenerek ateşin yanında bir an için durdu. Ama ardından fikrini değiştirdi ve onun yerine bir Eski Dünya meşalesini saklandığı yüksek duvar oyuğuna doğru uzandı.</p>

  <p>Dükkâna açılan arka kapıya, dışarıdaki zemin seviyesine uygun, özel bir gözetleme deliği yerleştirilmişti. Bu, içerisinden bakan herhangi biri dışarıyı geniş bir açıyla görsün diye becerikli bir şekilde biçimlendirilmiş, küçük ve pürüzsüz bir cam çıkıntıydı aslında. Kapının içinde oldukça yukarılara yerleştirilmiş başka bir mercek, alevsiz meşalenin değerli parlaklığını dışarıya yansıtmak için oradaydı. Denis, şimdi antika aleti gerekli konuma getirip açtı; kapının tam dışındaki dar geçit anında berrak ve göz alıcı ışıkla doluverdi. Ve Denis bunu yaparken bile, dikkatini çekmiş olan şeyi yeniden duydu, tam kapının üstünden gelen zayıf bir güm güm sesi. Şimdi balık gözü mercekten sesi çıkaran kişiyi, kusurlu mercek tarafından biraz bulanıklaştırılmış olarak yere uzanmış bir suret biçiminde görebiliyordu. Yere yığılmış vücudun şekli bir kolun eksikliğini belirtiyor gibiydi.</p>

  <p>Alevsiz ışık hâlâ elinde parıldarken, Denis kapıdan birkaç adım geriledi. Courtenay Malikânesi, genellikle sahiplerinin ilgilendiği ve uzmanlaştıkları süslü silahları da içeren değerli mallarla dolu olurdu. Aynı zamanda evde büyük miktarda para da vardı. Ev, hırsızlar için açıkça doğal bir hedefti ve ev halkının herhangi bir üyesinin bir dış kapıyı herhangi birisine açması, özellikle geceleri, önemsiz bir iş değildi. Denis’in şu anda yapması gereken tek şey evin kâhyası olan Tarim’i uyandırmak ve bir sonra yapılması gereken şey için onun talimatlarını almaktı.</p>

  <p>Atölyeyi geçen Denis, evin bir üst katına çıkan merdivene açılan kapıya yaklaştı; Tarim geriye kalan ev personelinin büyük bölümüyle birlikte, orada, yukarıda uyuyordu. Denis kapıyı açtı ve olduğu yerde kalakaldı.</p>

  <p>Küçücük, beyaz elinde bir mum tutarak ilk merdiven sahanlığının tepesinden aşağıya, ona doğru bakan kişi az önce kurduğu hayalde yer alan karakterlerden biriydi, Sophie Hanım’ın ta kendisi, malikânenin hanımı. Denis’in şaşkınlığı Hanımı orada görmesi yüzündendi. Aile bölümü evin daha üst katlarına, dükkân faal olduğu zaman çıkan gürültü, duman, koku ve sokakların uğultusunun iyice üzerine yerleşmişti. Kadının ufak tefek ama biçimli vücudu, siyah saçlarıyla sert bir tezat oluşturan kalın, uzun ve beyaz bir elbiseye bürünmüştü. Arka kapıda oluşacak herhangi bir zayıf sesin Hanım’ı yatağından kaldırdırabilmiş olacağına inanmak çok güçtü.</p>

  <p>Evin hanımı aşağıya doğru seslendi: "Denis? Nedir o?" Denis, kadının sinirli olduğunu düşündü.</p>

  <p>Denis, çıplak göğüslerini sımsıkı kapatmaya çalışarak orada dikilip kalmıştı. "Arka kapıda birisi var Hanımım. Sadece bir adam görebildim. Yaralı gibi gözüküyordu ama kapıyı açmadım."</p>

  <p>"Yaralı mı dedin?"</p>

  <p>Kadının sesi Denis’e neredeyse sanki bu gece birisinin, karşılamaya hazırlandıkları birisinin onlara uğramasını bekliyorlarmış gibi geldi. Denis, ortalıkta böyle bir ziyaretçinin gelmesini beklendiğini hissedecek hiçbir şey duymamıştı, ama böylesi bir gece ziyareti pek de şaşırtıcı olmazdı. Bir tüccarlar ortaklığının karargâhı olan bu ev, tuhaf insanların tuhaf saatlerde gelip gitmelerine alışkındı.</p>

  <p>"Evet, madam, yaralı. Ve sadece tek bir kolu var gibi görünüyor. Tam Tarim’i uyandırmaya gidiyordum... diye yanıtladı Denis.</p>

  <p>"Hayır." Hanımın tavrı anında keskinleşti. "Sadece bir dakika orada bekle, ben efendiyi almaya gidiyorum."</p>

  <p>"Peki, madam." Bu, elbette ki Denis’in verebileceği tek yanıttı ama yine de, Leydi’nin çoktan uzaklaşmakta olan sırtına doğru verilen gecikmiş bir yanıttı. Denis şaşırmıştı ve biraz sonra, Efendi Courtenay'ın tamamen uyanık ve enerjik bir şekilde kendiliğinden gelişiyle şaşkınlığı daha da arttı. Koca vücudu şimdi parlak mavi kumaştan bir elbiseye bürünmüş olan Courtenay yürüyen kocaman bir insan dağı gibiydi. Boyutlarına göre dikkate değer bir hafiflik ve çabuklukla, tam arkasında hanımıyla, merdivenleri neredeyse atlayarak aşağıya iniyordu.</p>

  <p>Zemin kata inerek, doğrudan doğruya Denis'le yüz yüze geldi. İkisi de neredeyse ortalamaya yakın boyda olmalarına rağmen Courtenay, zayıf işçisinden rahat rahat iki kat daha ağır ve belki de ufak tefek karısından üç kat daha iriydi. Denis’in tahminine göre Courtenay henüz otuzunda bile değildi ve giysilerinin içinde çok şişman gözükmesine rağmen vücudunun çok azı yağlıydı. Bir aptal olarak da tanımlanamazdı, her ne kadar, Denis’in buradaki ilk gününden itibaren farkına vardığı kadarıyla adamın yüzüne yöneltilen ilk bakış bunun tam tersine bir fikir veriyor olsa da - elbette ki küçük bir ihtimalle aptaldı ve açıkça bıraktığı bu izlenim sayesinde başarılı olmuş olabilirdi.</p>

  <p>Efendi, hemen hemen renksiz saçını, çekici olmayan yüzünden geriye taramıştı; bu uykulu olmaktan daha çok endişeli olduğunu gösteriyordu. "Bırakalım da ev halkının geri kalanı uyumaya devam etsin, Denis," dedi, her zamanki kibar sesiyle.</p>

  <p>Efendinin arkasında duran hanımı çoktan aşağıya inen merdivene açılan kapıyı kapatıyordu. "Üçümüz durumu idare ederiz," diye konuşmasına devam etti Courtenay. "Adam yaralı mı demiştin?"</p>

  <p>"Öyle gözüküyor, efendim."</p>

  <p>"Yine de gerekenden fazla risk almayacağız. Bir silah al ve hazır olarak bekle."</p>

  <p>"Peki efendim." Denis, bir buçuk yıldır Courtenay Malikânesi'ndeydi ve şunu öğrenmişti ki, burada hayatın monotonlaşmaya başladığı zamanlar da vardı. Ama şu ana kadar o tür zamanlar, tahammül edilemeyecek kadar uzun bir döneme asla yayılmamıştı.</p>

  <p>Hanımı, dükkânın uzak tarafında bir çift gaz lambasını yakıyordu. Ve ellerini lamba rafından aşağıya indirip yüzünü onlara döndüğünde, Denis, kadının sağ elinde bir şey taşıdığını görür gibi oldu. Uzun elbisesinin kıvrımları arasında yok olmadan önce, o nesnenin sadece bir anlık görüntüsünü yakalıyabilmişti. Denis, Sophie Hanım’ın sadece lüks hayata alışık nazik ve ufak tefek birisi olduğuna inanmadığı içindir ki, kadının bir avcı veya bir savaşçı sapanının ince kösele şeritlerini tutuyor olduğunu düşünecekti.</p>

  <p>Denis’in, önceleri Beyaz Tapınak'ta Ardneh’in rahip yardımcısı olarak, sonra da burada, Courtenay Malikânesi'nde tüccar çırağı ve yardımcı olarak geçen gencecik hayatının nispeten son yılları genellikle huzur dolu geçmişti. Ama hayatının daha uzak ve uzun bir bölümünü farklı bir çıraklık hizmetinde bulunarak geçirmişti. Hayatının bu bölümü, Tashigang'ın kenar mahallerinde geçmiş ve gencin üzerinde yaşamın çok daha huzursuz yanlarıyla ilgili silinmez aşinalıklar bırakmıştı. Bu yüzden şimdi büyük odanın geniş bir bölümünü kaplayan süslü silahların sergilendiği yere doğru hareket ederken oldukça sakindi. Oradan, eski model ama keskin uçlu ve ağırlığı hoşa gidecek bir şekilde dağıtılmış süslü bir savaş baltası seçti. Denis, elinde baltasını tutarak başıyla hazır olduğunu belirten bir hareket yaptı.</p>

  <p>Efendi Courtenay, kapının arkasında hazır bir şekilde bekliyordu ve onu başını sallayarak yanıtladı. Ardından kapıya doğru döndü, Eski Dünya meşalesini gözetleme deliğinden dışarıyı kontrol ederken kullandı. Bir sonraki anda sürgüyü çekip kapıyı hızla açıvermişti. Dışarıda kapının karşısında oturan hırpalanmış beden yavaşça içeriye doğru yığılıverdi.</p>

  <p>Denis ileriye doğru atılarak kapıyı çabucak kapayıp yeniden sürgüledi. Bu sırada evin efendisi baygın adamı boylu boyunca yere yatırmış, Eski Dünya meşalesinin yardımıyla inceliyordu.</p>

  <p>Hanım da, elinde daha geleneksel olan lambalardan bir tanesiyle, olanları görmek için ileriye doğru çıkmıştı. Hızla Denis’e döndü. "Fena halde kanıyor. Sen Ardneh’in hizmetkârıydın, bu adam için neler yapabileceğine bir bak."</p>

  <p>Denis, çoğunlukla kendisinden tıbbi iyileştirmeler yapması istenmesinden pek hoşlanmazdı; beşeri ilimlerdeki büyük kısıtlılıklarını çok iyi biliyordu. Ama hanımını memnun etme dürtüsü, tereddüt etmesini engelledi. Ve Ardneh’in hizmetinde geçen yılları onu bu konuda iki patronundan da kesinlikle daha ehliyetli yapmıştı. Başını sallayarak onayladı ve öne doğru yürüdü.</p>

  <p>Yerde yatan adam genç değildi; kansız kalmış bedenin üzerindeki bilinçsiz yüzü hava şartlarıyla oldukça yıpranmıştı ve düz taşların üzerine vahşi bir yayılmayla yelpaze gibi açılmış saçları kırlaşmıştı. Bir uzvunun çok eskiden kesilmesiyle şekli bozulmuş olan yapılı ve güçlü vücuduyla ayakta dursa uzun boylu sayılırdı.</p>

  <p>"Sağ kolu yok." Konuşan hanımıydı, sanki sadece kendi kendine derin düşüncelere dalmış gibi düşünceli bir havaya bürünmüştü.</p>

  <p>Denis kadını yarım yamalak dinlemişti; adamın yeni açılmış yaraları bir şifacının bütün dikkatine ihtiyaç duyuyordu. Yağmurdan sırılsıklam olmuş elbiselerinin üstüne yayılmış çok fazla miktarda kan daha koyu bir ıslaklık yaratarak açıkça belli oluyordu.</p>

  <p>Denis hızla giysileri çıkarmaya başladı. Ardından daha basit olacağını düşünerek efendisinin kendisine uzattığı keskin bir makasla onları kesmeye başladı. Aynı zamanda kurbanın kemerine sıkıştırılmış olarak bulduğu değersiz görünen bir sopayı da bir tarafa fırlatıp attı.</p>

  <p>"Suya ihtiyacım olacak, sargı bezlerine de," diye omzunun üstünden konuşarak bildirdi. İki yara vardı ve ikisi de kötü görünüyordu. "Ve kanamayı durdurmak için elimizde hangi ilacımız varsa." Ardneh’in hizmetkârı olduğu günlerde öğrendiği küçük bir büyüyü, bu amaçla mırıldanmak için duraksadı. Denis’in büyü konusunda yapabileceği en iyi şey buydu ve çok ufak bir şeydi. Belki bu bir yarar sağlardı ama yeterli olmayacaktı.</p>

  <p>"Ne bulabilirsem getireceğim," diye yanıtladı hanımı ve hemen dönüp gitti. Denis yine şaşırmıştı. Hanımı hakkındaki kanaatini, refah ve bolluk içinde büyümüş birisi olarak çok önceden aklında sabitlemişti... kadının elinde gördüğü gerçekten de bir sapan olabilir miydi?</p>

  <p>Ama şimdilik önündeki işe bütün dikkatini vermeliydi. "Onu benim yatağımın üstüne koymalıyız," dedi Denis. Bir yük hayvanı kadar güçlü olan Courtenay, yardım etmek için bir an bile nazlanmadan, ağır vücudu sanki bir çocuğa aitmişçesine kaldırdı; Denis, ilk önce odasına açılan kapıyı, ardından yatağının örtülerini açarken adamı sabırla kucağında tuttu.</p>

  <p>Tam yatağın üzerine konulmaktayken, yaralı adamın göz kapakları kımıldadı ve birkaç sözcük mırıldandı. Denis, kesinlikle bir ismi andıran, "Purkinje'li Ben," gibi bir şeyler işittiğine emindi. Kurbanın kendi ismi miydi? Sormanın bir anlamı yoktu. Adam yeniden şuurunu kaybetmişti.</p>

  <p>Eline çabucak geçirdiği su ve temiz bez gibi yararlı şeylerle hanımı çok geçmeden döndü. Aynı zamanda yanında, Denis’in yardımcı olabileceklerini düşündüğü iki üç ilaç kavanozu da getirmişti. Denis, temizleme ve sargılama işine koyulduğunda efendisi de çıkarılmış olan sırılsıklam giysileri toparlayıp hızla ceplerini gözden geçiriyordu. Ama Courtenay her ne arıyorsa, galiba bulamamıştı. Bir iç çekişin ardından giysileri yeniden yere fırlatarak sordu: "Pekâlâ, Denis, adamdan ne haber?"</p>

  <p>"Çok kan kaybetmiş, efendim. Ve yaraların olduğu yerler yüzünen kanamayı durdurmak çok zor olacak. Yan tarafındaki bu deliği yapabildiğim kadar iyi sargıladım." Denis, konuşurken hâlâ bir sargıyı adamın yanına bastırıyordu. "Örümcek ağlarını kullanabiliriz ama yeteri kadar örümcek ağını çabucak nereden bulacağımı bilmiyorum. Dizi artık çok fazla kanamıyor ama çok kötü gözüküyor. Eğer yaşarsa, bir süre yürüyemeyecek."</p>

  <p>Eski Dünya ışığı, alışıldık duvar oyuğuna geri koyulmuş ve hanım şimdi sıradan, daha iyi lambalardan bir tanesini Denis’in odasına getirmişti. Lambanın ışığında hanım ve kocası, Denis’e meraklı gelen bir ifadeyle birbirlerine bakıyorlardı.</p>

  <p>"Bıçak yaraları, sanırım," dedi Efendi Courtenay, bakışlarını sonunda Denis’e doğru çevirerek.</p>

  <p>"Evet efendim, ben de öyle diyorum."</p>

  <p>"Bu durumdayken çok ilerlemiş olamaz."</p>

  <p>"Buna da katılmalıyım, efendim."</p>

  <p>Efendi başını sallayarak durumu onayladı, döndü ve odanın kapısını açık bırakarak dışarıya çıktı. Nereye gittiğini söylememiş ve kimse de sormamıştı. Hanımı odada kaldı. Kadının bakışlarının yöneldiği yere dikkatle bakan Denis, hastanın kesilmiş kolundan geriye kalanla ilgili olarak, kadının bu kadar büyüleyici bulduğu neydi, diye merak etti.</p>

  <p>Bir buçuk yıldan beri ev ahalisinin bir üyesi olarak Denis’e - bazen, neredeyse - aileden biriymiş gibi davrandırdı. Bu yüzden sormak için cesaretini topladı. "Onu tanıyor musunuz, Hanımım?"</p>

  <p>"Onu daha önce hiç görmedim," diye yanıtladı Leydi, baştan savma verilen bu yanıt Denis’e, gerçekmiş gibi geldi. Ardından ekledi kadın: "Yaşayacak mı, dersin?"</p>

  <p>Denis, bir uzmanın fikri gibi gözükmesi için bir tahmin yapmayı denemeden önce, dükkânın arka kapısından tekrar birilerinin sesleri yükseldi. Sesler bu sefer farklıydı: güçlü ve azimkâr yumruklamaların eşliğinde emreden bağırışlardı.</p>

  <p>Hanımını, dükkânın ana bölümüne doğru izleyen Denis, odasının kapısını ardından kapattı. Efendisi bir kez daha Eski Dünya meşalesini eline almış olarak arka kapıya doğru ilerliyordu. Courtenay ışığı yakıp gözetleme merceğinden dışarı bakarken bile yumruklama yeniden duyuldu. Bu defa yumruklamaya, kapının kalınlığı yüzünden biraz boğuk ve kısık gelen bir ses eşlik etti: "Hey, evdekiler, biz devriyeyiz açın! Belediye Reisi’nin adına, açın!"</p>

  <p>Evin efendisi, dışarıyı gözetlemeye devam etti. "Uç kişiler," fısıldayarak bildirdi. "Işıkları yok. Sanırım gerçek bir devriye."</p>

  <p>"Açın!" diye emretti gürleyen boğuk ses. "Açın yoksa kırarız!" ve bir <i>güm güm güm</i> sesi duyuldu. Ama kapının onları ciddiye alması için çok daha güçlü vurmaları gerekiyordu.</p>

  <p>Hanım kocasına sessizce fısıldadı: "Şeyi istemiyoruz..." Cümlesini orada kesiverdi ama onları dinlemekte olan Denis, bir sonraki sözcüklerinin <i>'şüphe uyandırmayı’</i> olacağına dair güçlü izleniminler hissedecekti.</p>

  <p>Efendisi, karısının yarım yamalak dile getirdiği düşüncesinden algıladığı şeyin kendisine de uygun geldiğini kafasını sallayarak belirtti. Denis’e bakarak emretti: "Onlara ziyaretçimiz hakkında hiçbir şey söyleme. Bu gece hiç kimseyi görmedik."</p>

  <p>"Aramak isterlerse?"</p>

  <p>"O işi bana bırak. Ama baltanı yeniden eline al, sadece lazım olabilir diye."</p>

  <p>İçerideki üç kişi hazır olduklarında, Courtenay sürgüyü çekerek kapıyı yeniden açtı. Bunun hemen ardından kocaman gövdesine bakılırsa olağanüstü bir çeviklik sergileyerek geriye sıçradı ve kısa bir kılıcın rüzgârından kurtuldu.</p>

  <p>Belediye Reisi’nin gri ve yeşil üniformaları içinde olmalarına rağmen, içeriye dalan üç adam açıkça Devriye değildi. Denis, her iki eline birer uzun bıçak almış birisinin hamlesini baltasını sallıyarak savuşturabildi. Davetsiz misafirlerden biri Sophie Hanım’a doğru fırladı. Ama kadının sağ kolu, havaya yükselerek sapanın uzun kösele şeritlerini dönen bir bulanıklığa dönüştürmüştü. Sapanın deri yuvasında saklanan mermi nasıl bir şeyse, saldırganın duraklaması ve kadının silahını yeniden doldurması için gerekli zamanı sağlayarak adamın kafasının yanındaki duvardan taş parçaları sökmüştü.</p>

  <p>"Purkinje'li Ben!" diye bağırdı saldırganlardan üçüncüsü, kılıcıyla Efendi Courtenay’a saldırırken. "Mavi Tapınak'tan selamlar!" Bu saldırgan uzun boyluydu ve etkileyici bir şekilde güçlü görünüyordu.</p>

  <p>Denis’e silahlanmasını söyleyen Efendi Courtenay, utanılacak bir şekilde kendisini odanın silah rafından uzak tarafında kıstırmıştı. Başının çaresini bakması gerekiyordu ve demirci ocağının etrafındaki aletler yığınının arasından uzun, demir saplı bir döküm kepçesi kaptı. Bir kılıca karşı sallamak için hantal bir şeydi ama korku verici derece kuvvetli olan evin efendisi şimdi de sinirlerinin sağlamlığını sergiliyordu. Şu ana kadar kendisini kontrol ederek korumayı başarıyordu.</p>

  <p>Sophie Hanım’a yönelen şahıs, kılıçlı adama yardım edecekmişçesine kararsız bir şekilde kadına arkasını döndü. Bu bir hataydı. Anında sapandan fırlayan ikinci taş adamı kafasının arkasına çarparak yere serdi. Darbenin sesi ve yere düşüş biçimi adam için kavganın artık bittiğini gösteriyordu.</p>

  <p>Hanımının başarısı, Denis’in dikkatini - aptalca bir şekilde dağıttı ve hemen ardından rakibinin uzun bıçaklarından birinin ucunun kolunun içine girdiğini hissetti. Balta, Denis’in elinden kayarak taş zemine düştü. Bıçaklardan uzağa doğru sendeleyerek alçak bir sırayı perendeli bir dalışla aşan Hızlı Denis, hayatta kalabilmek için lakabının ne kadar doğru olduğunu kanıtlıyordu.</p>

  <p>Daha büyük olan tezgâhlardan birinin gürültüyle devrildiğini duydu ve Efendi Courtenay’ın kendine saldıranı her nasılsa kılıcı tutan kolundan yakalamayı başarmış olduğunu gördü belki adamın da dikkati dağılmıştı ya da bir sapan taşından sakınmıştı. Her durumda bir güreş müsabakası olacaktı - ama hayır, aslında öyle olmadı. Bir anda, kılıç kullanmakta usta olanlarının şaşkınlığını böğüren adamın ayaklarının tamamen yerden kesildiğini ve hemen ardından devrilmiş ağır masanın yaptığı açıya doğru kırılan sırtıyla tavşan gibi boğazlandığını gördü.</p>

  <p>Denis’i yaralayan bıçaklı adam şimdi stratejisini değiştirmiş ve hanımının arkasına doğru hızla harekete geçmişti. Bir anda arkadaşlarından yoksun kalmıştı ve bir rehineye ihtiyacı vardı. Denis, güvenliğini umursamayarak ve yaralı haliyle becerebildiği kadarıyla, hanımının bir bıçak sokumluk yakınına ulaşamadan önce kendisini saldırganın yolunun üzerine fırlattı. Denis, bir an için, elleri ve dizlerinin üstünde kaçmak için başarılı bir şekilde hareket eden hanımının, yarı açılmış elbisesiyle bir görüntüsünü yakaladı.</p>

  <p>Şimdi Denis, adamın tam önündeydi ve bıçak kendisine doğru iniyordu - ama ona ulaşmadan önce, bıçağı tutan kol, devin uzun kepçesinin ani darbesiyle bir kenara savruldu. Demir ağırlık, kolun engelini aşmış ve bıçaklı adamın yanak kemiğini püre haline getirmişti. Denis kenara doğru yuvarlandı ve arkasına bakmak için dönüp kendisine bir soluma molası yaratarak durdu. Kavga tamamen bitmişti.</p>

  <p>Atölyenin içinde sadece üç takım ciğer derin derin soluyordu.</p>

  <p>Hanımı elbisesini bir kez daha uygun bir şekilde üstüne çekti (etraflarını çevreleyen kan, terör ve tehlikenin ortasında bile kadının bedeninin bir anlık görünüşü Denis’in belleğine kalmıştı ve her zaman da kalacağını düşündü.) Şimdi kadın devrilmiş sıralardan bir tanesine sırtını dayayarak taş zeminin üzerine oturana kadar yavaşça aşağıya doğra kaydı. Açıkça, bu deneyimden korkmaktan çok sinirlenmiş bir şekilde, suratını ekşiterek kocasına doğra söylendi. "Sen gerçekten de, onların Devriye rolü yaptıklarına eminsin değil mi?"</p>

  <p>Nefes nefese kalmış olan Courtenay, hâlâ ayaktaydı ve çevresine aptal aptal bakarak bir şey mırıldandı.</p>

  <p>Bir kez daha, bu kez telaşlı seslerin eşliğinde kapıya vurma sesleri duyuldu Ama bu defa ses evin içinden geliyordu. Aşağıya inen merdivenleri kapayan kapı, arkasından bir adam bağırırken takırdayıp sallanıyordu: "Hanımım! Efendim! Denis, iyi misiniz? Neler oluyor?"</p>

  <p>Evin efendisi, uzun demir kepçesini yere fırlattı. Bir an için, kanlı ellerinin nasıl o hale gelmiş olabileceğini düşünüyormuşçasına dikildi. Denis, o ellerde benzeri görülmemiş bir titreme gördü. Sonra Courtenay derin bir nefes alıp başını havaya kaldırdı ve neredeyse sakin bir şekilde yanıtladı. "Bir şey yok, Tarim. Ufak bir sorundu, ama hallettik. Bir dakika sabret, açıklayacağım."</p>

  <p>Kendi kendine ekledi: "Denis, şunları götürmeme yardım... hayır, yaralısın. Otur ve yaranı sargıla. Barb, bu ziyaretçiler için bana sen yardım et. Onları şu sıranın arkasına doğru sürükleyelim, sonra da üstlerine katranlı bir muşamba tente atarız."</p>

  <p>Yarası yüzünden hafif bir şokta olan Denis, tanıdık gelmeyen bu ismi belleğine kaydetmek için kendine bir dakika tanıdı. Barb? Daha önce ne efendinin ne de bir başkasının, hanımına böyle seslendiğini duymamıştı... yardım almadan kendi kendine sargı yapmasının kolay olmayacağının farkına vardı. Ama zaten yarası da onu öldürecek gibi görünmüyordu.</p>

  <p>Courtenay, bir şeylerle meşgulken bile hâlâ emirler veriyordu. "Şimdi sokak kapısını kapat." Bir ölüyü istediği yere bıraktı ve katranlı ağır bir muşambayı muhafazasından dışarıya çıkardı. "Hayır, bekle, Tarim açık olarak görsün. Bazı haydutların girdiğini söyleyeceğiz ve...</p>

  <p>Tarim ve uyanan diğer personelin içeri doluşmasına nihayet izin verildi. Haydutlar hakkındaki belirsiz hikâyeye tamamen inanmasalar da, efendilerinin tavırlarından ima ettiği şeyi anlamışlardı ve durumu sorgulamamak gerektiğini anlamak için yeterince zekiydiler. Dış kapı kapatılıp sürgülenmişti. Tarim’in, gecenin geri kalanında dikilip atölyeyi izlemekten vazgeçirilmesi gerekti, sonunda o ve diğerleri yataklarına dönmenin yolunu tuttular.</p>

  <p>Kavgayı kazanmış olan üç kişi atölyede yine tek başlarına kalmışlardı ve birbirleriyle bakıştılar. Sonra işe koyuldular.</p>

  <p>Hanım, Denis’in talimatlarını uygulayıp onun kolunu sargılarken, Courtenay bir ön temizliğe başlamıştı. Kadının yumuşak, beyaz ve lüks hayata alışmış küçük parmakları kana temas etmekten çekinmedi. Birinci yaralı için getirilen bezin birazını kullanarak sargıla işini epeyce iyi başardılar.</p>

  <p>İş bittiğinde, parmakları Denis’in kolunu bir an daha tuttu. Kara gözleri, şu ana kadar ilk defa (diye düşündü adam) ona, bir hizmetkârı mutlu etme arzusundan fazlasıyla baktı. Çok sessiz ama çok ciddi bir şekilde konuştu. "Hayatımı kurtardın, Denis. Teşekkür ederim."</p>

  <p>Sanki daha önce hiçbir kadın onunla konuşmamış, ona dokunmamış gibiydi. Denis bir şeyler mırıldandı. Kanın yüzüne doğru yükseldiğini hissedebiliyordu. Ne aptallık, diye düşündü kendi kendine. O ve bu hanım asla...</p>

  <p>Denis’in yatağını zaptetmekte olan yabancıya yönelttiği hızlı bir bakış, yan odadaki kavganın adamı rahatsız etmemiş olduğunu gösterdi. Hâlâ bilinçsiz bir şekilde derin derin soluyordu. Ona bakmakta olan Denis, hiçbir şeyin bu adamı tekrar rahatsız edemeyecek gibi olduğu fikrine vardı. Şimdi elde iki yaralı adam varken, hanımı tıbbi malzemeleri daha adamakıllı aramak için yukarı çıkacağını bildirdi.</p>

  <p>"Seninle yukarı geleceğim, konuşmamız gerek. Denis birkaç dakika için buraya bakabilir," diye hanımına seslendi efendisi.</p>

  <p>İkisi, düşünceli bir sessizlik içinde Tarim ve diğer personelin uyuduğu katı ve bir sonraki katı geçerek merdivenleri çıktılar. Başka bir kapıdan geçtiler ve bir zerafet diyarına girdiler. Burası, duvardaki bir şamdanda bulunan tek bir mumun aleviyle aydınlatılmış, tahta panelli bir koridorla başlıyordu. Tıbbi malzemeler bulabilmek için özel eşyalarım altüst etmeye giden hanım koridorda bir tarafa doğru döndü. Yeni, kansız bir elbise bulmayı ümit ettiği dolaba yönelen efendiyse koridordan aşağıya diğer tarafa döndü.</p>

  <p>Dolabın bulunduğu odaya ulaşmadan önce, yürümeyi yeni öğrenmiş gibi sendeleyerek yürüyen, diz boyundaki bir çocuk bedeni tarafından yolu kesildi ve neredeyse hemen ardından onu, özür dileyen bir dadının görüntüsü izledi.</p>

  <p>"Oh efendim, siz yaralanmışsınız," diye sızlandı dadı. Çekici bir kızdı ve neredeyse yetişkin bir kadın olmuştu. Aynı zamanda çocuk da ısrarcı bir tavırla araya girdi: "Baba! Masal anlat hadi!" İki buçuk yaşındaki kız, neyseki şimdiden babasınınkilerden çok annesinin bakışlarını sergiliyordu. Şımarık ve iyice uyanık bir şekilde, sanki bu özel geceyle ilgili bir şey onu neşelendirmişçesine, ipek geceliği içinde, elinde ufak bir oyuncak öylece bekliyordu.</p>

  <p>Adam önce dadıya yanıt verdi. "Ben iyiyim, Kuanyin. Bu kanlar önemsiz. Ben, Beth’i yatağa geri götüreceğim; sen git ve hanımının aradığı şeyi bulmasına yardımcı olabilir misin, bir bak."</p>

  <p>Dadı bir an için adama baktı. Sonra personelin diğer bölümü gibi, bu gece meraksız davranacak kadar akıllı hareket ederek başka bir tarafa yöneldi.</p>

  <p>Geçen dört yıldan beri Efendi Courtenay gibi bir kimliği kabul ettirmeye çalışan iri yarı adam, kocaman ellerindeki kurumakta olan pıhtılaşmış kanı kirlenmiş elbisesine sürerek sildi. Artık titremeyen ve neredeyse temiz elleriyle, kendi hayatından daha değerli bulduğu bir lokmacık çocuğu kucaklayarak kaldırmak için dikkatle eğildi.</p>

  <p>Kızını, çocuk odasına taşırken bir pencerenin önünden geçti. Sağlam camın ve yağmurun ardında, birkaç yüz metre uzaktaki yüksek şehir surlarının görüntüsü gözüne takıldı. Gerçek devriyeler, surların üzerinde bir ateşin sönmeden yanmasını sağlıyordu. Daha küçük ve sabit başka bir ışık, biraz farklı bir yönde belirgindi; Belediye Reisi’nin sarayının üst pencerelerinden biri parıldıyordu. Orada birileri yoğun bir gece geçiriyor gibiydi; adam durumun kendileriyle bir ilgisinin olmamasını ümit ediyordu.</p>

  <p>Kızının özellikle istediği masalı hatırlayabildiği ve anlatmayı da uygun bir şekilde hızla bitirebildiğine göre kader artık iri yarı adama gülümsüyordu. Lekelenmiş beyaz elbisesi hâlâ üzerinde olan karısı tekrar ortaya çıktığında, çocuk uykuya henüz dalmış ve baba da kapıyı ardından sonsuz bir özenle kapatıp çocuk odasından dışarı çıkmak üzereydi.</p>

  <p>"Bir dakikamız var," diye fısıldadı kadın ve adamı öbür tarafa, kendi yatak odalarına doğru çekti. Kapı yavaşça kapatılıp güvenli bir şekilde yalnız kaldıklarında ekledi: "Ben ilacı çoktan aşağıya, Denis’e götürdüm. Adamın muhtemelen öleceğini düşünüyor... şüphesiz o, bizim beklediğimiz kurye, değil mi"</p>

  <p>"Bu konuda hiçbir şüphem yok."</p>

  <p>Hanım, şimdi kanlı elbisesini hızla üstünden çıkarıp bir kenara fırlatıyordu. Parmaklıklı pencereden içeriye, o uzaktaki devriye ateşlerinden gelen oldukça loş ışığın altında, kadının bir çocuk doğurmasına rağmen neredeyse hiç kalınlaşmamış soluk bedenini, biçimli, kıvrımlı, ısınmış gümüş bir şamdan gibi seyretti. Bir zamanlar bu kadına ümitsizce âşık olmuştu ve ardından başka bir aşk gelip geçmiş, ölümün içinde yok olup gitmişti. Rüyalarında ara sıra çağlayan gibi akan parlak kızıl saçları hâlâ... koyu saçlı karısı için duyduğu aşk hâlâ sürüyordu, ama şimdi çok farklıydı.</p>

  <p>Başka bir elbise almak için bir sandığı karıştırırken kadın sakince konuşuyordu. "Bu gece öldürdüklerimizden bir tanesi: 'Purkinje'li Ben’e Mavi Tapınak'tan selamlar..." gibi bir şeyler bağırdı. Ve eminim bunu Denis de duydu."</p>

  <p>"Denis’e güvenmemiz gerekecek. Bu gece sadık olduğunu kanıtladı. Sanırım hayatını kurtardı."</p>

  <p>"Evet," diye uzak bir sesle onayladı kadın. "Ya ona güven - ya da onu da öldür. İyi." Her ne kadar bu düşünceyi ihtiyatla gözden geçirmek için yeterli zamanı olmadıysa da aklından çıkardı. Sonra kocasına sert sert baktı. "Ve aşağıda duyacağı şekilde, bir kez, bana Barb diye seslendin."</p>

  <p>"Seslendim mi?" Kadına o şekilde seslenmeyi uzun zaman önce bırakmış olduğunu düşünüyordu. Ben - kendisini hiçbir zaman gerçekten "Purkinje'li" olarak düşünmemişti - derin bir iç çekti. "Yani, her neyse, Mavi Tapınak beni buldu. Denis’in nelere kulak misafiri olduğu galiba pek önemli değil."</p>

  <p>"Ve beni de buldular," diye sertçe hatırlattı kadın. "Ve kızını da; bizi arıyor olsalar da olmasalar da. Eğer yapabilseydiler tüm ev halkını temizlemeye hazır gibiydiler." Kadın durakladı. "Umarım Mark’ın yerini bulmamışlardır."</p>

  <p>Ben konu üzerine düşündü. "Ona hızlı bir şekilde haber ulaştırabilme şansımız yok. Var mı? Tam olarak nerede olduğuna emin değilim."</p>

  <p>"Hayır, yapabileceğimizi sanmıyorum." Temiz elbisesinin üstündeki kemeri sıkan Barbara, düşünceli bir şekilde kafasını salladı. "Ve buraya kuryenin hemen ardından geldiler - bunu fark ettin mi? Onu, onları bize yönlendireceğini bilerek izlemiş olmalılar?"</p>

  <p>"Bunun tersi çok büyük bir tesadüf olur."</p>

  <p>"Evet. Sanırım, Mavi Tapınak ve Karanlık Kral arasındaki anlaşma hâlâ devam ediyor."</p>

  <p>"Bu, Karanlık Kral'ın halkının kuryeyi biliyor olabileceği anlamına da gelir. Ve eğer yükün geri kalanı herhangi bir zamanda ulaşsaydı, kuryenin bizden alıp götüreceği buradaki servetimizin içindekini de." Başka bir iç çekişte bulundu.</p>

  <p>"Ne yapacağız, Ben?" Karısı şimdi adama sokulup başını yukarıya kendisine doğru kaldırmıştı ve nazik bir sesle konuşuyordu. Ben, kadından çok daha uzundu.</p>

  <p>"Şu an için, kuryeyi yaşatmaya çalışacak ve bize bir şey anlatıp anlatamayacağını göreceğiz. Denis’e gelince - dediğim gibi, ona güvenmemiz gerekecek. O iyi birisi."</p>

  <p>Yatak odasının kapısını açmak üzereyken, karısı küçük elini, kolunun üstüne koyarak adamı durdurdu. "Ellerin," diye hatırlattı. "Elbisen."</p>

  <p>"Doğru." Bir leğene su döktü ve hızla ellerini yıkadı, sonra elbiselerini değişti. Aklının yarısı hâlâ aşağıda, atölyedeydi; kavgayı yeniden yaşıyordu. Parçaladığı canlı bedenler hafızasında çoktan iğrenç bir rüyanın yaratıkları halini alıyordu. Daha sonra saldırmak için döneceklerini biliyordu. Daha sonra belki elleri yine titreyecekti. Her kavganın sonrası onun için daima böyle oluyordu. Şimdilik bunu aklından çıkarmaya çalışması gerekiyordu.</p>

  <p>Temiz giysisini giyerken, Barbara konuştu. "Ben, adamın tek kolu olduğunu görür görmez ne düşündüm biliyor musun?"</p>

  <p>"Mark'ın babasını. Ama Mark bize daima babasının öldüğünü söylerdi. Buna oldukça emin gibiydi."</p>

  <p>"Evet, hatırlıyorum. Babasının, köylerinin sokağında yere yıkılmış olduğunu. Ama bir düşünsene..."</p>

  <p>"Evet. Haydi, olduğu kadarı bile endişelenmemiz için yeterli."</p>

  <p>Birlikte sessiz bir şekilde aşağıya doğru iniyorlardı. Etraflarındaki ev, sanki şimdi herkes gerçekten uyuyormuş gibi sessizdi. Ben, işçilerinin çoğunun uyanık, nefeslerini tutmuş ve bir sonraki çarpışma için bekleyerek yatmakta olduğunu düşleyebiliyordu.</p>

  <p>Denis’i zemin kattaki odasında, koyu saçlarının altındaki yüzü iyice solgunlaşmış bir şekilde oturup, hâlâ sadece soluyabilen yabancıyı izlerken buldular. Hanım, Denis’in kolunu sargılama deneyimini ilerleterek anında işe koyuldu. Ben, delikanlının yanaklarına yavaşça renk gelmekte olduğunu görebildiğini düşündü.</p>

  <p>Ve şimdi, geceyarısından beri üçüncü kez, arka kapıda bir ses duyuldu. Bu sefer mütevazı bir tıkırdama.</p>

  <p>Ben’in içinde bir şey kahkahalar atmak istedi. "Tanrılar ve iblisler adına, ne gece ama. Evim, Anayol’a, Hermes Kapısı'na döndü."</p>

  <p>Ve şimdi, üçüncü kez, karısı ve yardımcısının silahlandığına, başlarına gelebilecek belaya olabildikleri kadar hazır olduklarına emin olan Ben, dar geçitin içinden dışarıya bakmak için lamba ve merceklere manevra yaptırdı. Bir fısıltıyla diğerlerine bildirdiğine göre, bu sefer dışarıda gözüken iki insan sureti vardı. İkisi de erkek gibi görünüyordu ve beyazlara bürünmüşlerdi.</p>

  <p>"Ardneh’in halkından iki kişi gibi görünüyor. Birisi büyük bir asa taşımakta, şey gibi... Ben tamamlamadı. Barbara, dediğini anladı.</p>

  <p>İçeriden gözlem altında olduklarını ışıktan anlayan dışardakiler hafifçe seslendiler: "Efendi Courtenay? Beklemekte olduğunuz ahşap modeli getirdik."</p>

  <p>"Ah," dedi Ben, kendisini rahatlatan şifreyi duyduğunda. Kapıyı bir kez daha ihtiyatla açmadan önce, arkadaşlarına hâlâ korumada kalmalarını işaret etti.</p>

  <p>Bu sefer, kapının açılışı ne yığılan bir vücudun ne de silahlı bir saldırının girmesine izin verdi. Yalnızca, Ardneh’in rahipleri olarak ilk önce efendiyi sonra yanındaki insanları nazikçe selamlayan beyazlar içindeki iki kişinin huzur dolu girişleri vardı. Baltayı bu sefer sol eliyle tutan Denis, onu yeniden aşağı indirebilmekten mutluydu.</p>

  <p>Beyaz giysiler, zaten yağmur, çamur ve kanla lekelenmiş zeminin üstüne sular damlattı. Yeni gelenler, eski ziyaretçilerin bıraktıkları izlerini fark ettiyseler bile, konu hakkında hiçbir şey söylemediler.</p>

  <p>Bunun yerine, Ben, kapıyı yeniden sürgüler sürgülemez iki beyaz giyimli rahipten yaşlıca olanı adama ağır ve oymalı bir ahşap modeli sundu. Asa bir resmi yürüyüş veya engebeli arazi yürüyüşünde yükten başka bir şey olamayacak kadar büyük ve hantal, açıkça bir tür tören nesnesi olarak düşünülmüştü. Bir insan kadar uzun, üst kısmı haç şeklindeki asa, Denis’in tanımlayamayacağı hafif bir tahtadan güzel bir şekilde oyulmuştu. En üst kısmı, oyulmuş iki ejderin baş ve boyunları birbirlerinin üstlerine gelecek şekilde büyük boy bir koruyucu çubuğu oluşturmasıyla, devasa tahta bir kılıcın kabzasını temsil etmekteydi.</p>

  <p>"Çok güzel," diye yorumladı Denis, aniden içinde yükselen tatsız bir şüpheyle. "Ama düşünüyorum da Ardneh’in hangi ayininde böyle bir nesneye ihtiyaç duyulur? Rahip yardımcısı olarak geçirdiğim süre içinde hiç böyle bir şey görmemiştim."</p>

  <p>Beyaz giysili iki adam Denis’e baktılar. Sonra, Efendi Courtenay olarak bildikleri adama sessiz bir hitapla döndüler. "Bize tahta modelin içini de gösterebilirsiniz. Denis’e, bu gece olduğu gibi sonuna kadar güvenirim. Güvenilmesi gerekir," diye yorgun bir şekilde konuştu adam.</p>

  <p>Rahiplerin davranışlarını yakından izlemekte olan Denis, bir an için efendisine doğru baktı. Rahiplerin genç olanı şimdi asayı eline almış ve üzerindeki süslü oymaya güçlü parmaklarıyla dikkatle bastırıyordu. Bir anda içindeki kadife kaplı boşluğu ortaya çıkararak ahşap bir istiridye kabuğu gibi açılıverdi. Oraya, koruyucu çapraz tahta çubuğu olan düz demir kabzalı kocaman bir kılıç saklanmıştı. Denis’in siyah sert bir tahtadan yapılmış olduğunu düşündüğü, tutma yeri, açılmış bir insan elinin dış hatlarını gösteren küçük, beyaz bir sembolle damgalanmıştı. Bıçak kısmının sadece bir parmak genişliğini dışarıda görünür bırakan deri bir kın içindeydi ama o küçük metal kısım göze çarpıcıydı. Kusursuz bir pürüzsüzlükle parlayan yüzeyinin altında, ince bıçak ağzının içinde santimetrelerce derine uzandığını düşündüren, zengin bir beneklilik sergiliyordu. Sadece Eski Dünya ya da bir Tanrı, diye düşündü Denis, böyle bir kılıcı yapabilirdi... ve Denis, Eski Dünya kılıçları hakkında hiçbir şey duymamıştı.</p>

  <p>"İşte!" dedi, Ardneh rahiplerinin yaşlısı, genç olanının eli daha kılıcı o anda kınından sıyırıyor olmasına rağmen. "Merhamet Kılıcı!"</p>

  <p>Ve Denis’in neyi görmesine izin verildiğini tamamıyla anlaması için hâlâ bir dakikaya - ama bundan fazlasına değil - ihtiyacı vardı. Anladığında, ilk olarak nefesini tuttu ve ardından derin bir iç çekişle geri verdi. Gerçekliklerinden şüphe duyanlar ve bir tekini bile hiç görmemiş olanlar olmasına rağmen, On İki Kılıç’ı dünyadaki neredeyse herkes artık duymuştu. Kılıçlar yirmi yıl kadar önce dövülmüştü ve bunu güvenilir hikâyeler söylüyordu; dünyayı yöneten Tanrı ve Tanrıçaların, efsanenin her uyarlaması buna katılıyordu. Kılıçlar, onların kendi aralarında eğlenmeye kararlı oldukları ilahi bir oyunda gizemli bir rol oynamaları için dövülmüştü.</p>

  <p>Eğer bu harikulade silah, on iki Kılıç'tan biri değilse, diye düşündü Denis... gerçekten de başka ne olabileceğini düşlemek zordu. Courtenay Malikânesinde bulunduğu süre içerisinde birtakım zarif ve değerli kılıçlar görmüştü, ama daha önce buna benzer bir şeyi asla görmemişti.</p>

  <p>&nbsp;</p>

  <p><i>On iki taneydiler, hikâyelerin tümü bu kadarını onaylıyordu. Çoğunun iki, bazılarının ikiden fazla, birkaç tanesinin de tek bir adı vardı. Bunlar Yolbulan, Uzaktanöldüren ve Tiranların Kılıcıydı; Akıl Kılıcı, Köykurtaran ve aynı zamanda Kuşatma Kılıcı da denilen Taşkesen de vardı. Hükümverici, Gözbulandıran, Ejderdoğrayan, Zaratan, Kalkankıran ve Sevgi Kılıcı, bu sonuncusun üç adı vardı, ona Yarakapatan ve Merhamet Kılıcı da deniyordu.</i></p>

  <p><i>Ve eğer anlatılan hikâyelerin herhangi birisinin bile, içinde birazcık gerçeklik varsa, her Kılıç’ın, kendisinden aşağı bütün büyülere karşı koyabilecek, sahibine dünyayı yönetme şansı veren eşsiz bir gücü vardı...</i></p>

  <p>&nbsp;</p>

  <p>Yaşlı rahip, çıplak Kılıç’ı genç rahibin ellerinden dikkatle aldı ve Denis, yaşlı adamın şimdi ona, kendisine doğru ağır silahı önünde doğrultup yaklaşmakta olduğunu irkilerek fark etti.</p>

  <p>Çelik, hafif ışığın altında bile nefes kesici bir şekilde parladı. Ve Denis, şimdi ondan bir ses geldiğini sandı, bir insanın nefesi gibi.</p>

  <p>Yaralı kolunu, emredildiği için mi yoksa kendiliğinden mi ileri uzattığını daha sonra hatırlayamayacaktı. Oda, Kılıç’ın sanki solurmuş gibi çıkardığı zayıf, ağır ritimdeki ıslığı dışında sessizdi. Yaşlı adamın, tüm ömrü boyunca bir silahı hiç tutmamış olması mümkün gibi gözüken incecik kolları, ileriye doğru uzandı. Denis’in daha önce gördüğü tüm jiletlerden daha keskin olan Kılıç, kendisini aniden durdurdu. Şimdi, sanki yaşlı rahibin gözle görülür titrek kavrayışından daha üstün bir gücün kontrolü altındaymış gibi hareket ediyordu.</p>

  <p>Ve Kılıç’ın geniş ucu etini kesmeden, kendisini Denis’in kolunu sımsıkı saran sargıdan içeri rahatça sokmuştu. Kanla lekelenmiş beyaz bez, temizce kesilip yere düştü ve Kılıç’ın ucu doğrudan yaraya dokundu. Acı bekleyen Denis, bunun yerine bir şeyin şiddetli bir anını yaşadı - başka bir şeyin, eşsiz ve tanımlanamaz bir duygunun. Ardından Kılıç geri çekildi.</p>

  <p>Aşağıya doğru koluna bakan Denis kurumuş kanı gördü, ama taze kan akışını göremedi. Kahverengimsi kurumuş şey, parmaklarıyla ovduğunda silinip gitti. Kurumuş kanın olduğu yerde şimdi minik, taze ve pembe bir yara izi gördü. Yara sağlıklı görünüyordu, rahat rahat bir hafta ya da on gün geçmiş kadar iyileşmişti.</p>

  <p>Tam o anda Denis bir şekilde, Vulcan’a Kılıçlar'ı dövmede yardım etmeye mecbur edilmiş olan, hikâyelerin bahsettiği adam hakkında aniden bir şeyi hatırladı. Hikâyeler, bu insan demircinin işi biter bitmez Tanrı tarafından sağ kolundan mahrum edildiğini söylüyordu.</p>

  <p>"Bu elbette ki utanç verici," diye konuşuyordu yaşlı rahip, "yani onu gizli tutmamız ve onunla suçluların çapulculuk yaparken davrandığı gibi gecenin içinde sinsice hareket etmemiz gerektiği. Ama önlemler almasaydık, o zaman Yarakapatan’ı kötüye kullanmak isteyenler çok geçmeden ona sahip olurlardı."</p>

  <p>"Elimizden geleni yapacağız," diye temin etti evin hanımı, "onu onlardan saklamak için."</p>

  <p>"Ama şu anda," dedi efendi, "ondan bile daha acil bir sorunumuz var. Beyler, eğer isterseniz, Kılıç’ı bu tarafa getirin ve çabuk olun. Bir adam ölüm döşeğinde yatıyor."</p>

  <p>Denis, yolu gösterdi ve odasının kapısını hızla açtı. Efendi, onu geçerek içeri girdi ve yatağın üstündeki hareketsiz şahsı işaret etti. "Sizin de hemen anlayabileceğiniz gibi buraya geleli bir saat bile olmadı. Ve korkarım, sizin getirdiğinizi taşıyacak olan kuryeydi."</p>

  <p>İki rahip yatağın yanında durabilmek için hızla hareket etti. Genç olanı İyileştirme Tanrısı Draffut’a, bir dua mırıldandı. Kılıç’ın ilk hızlı teması doğrudan doğruya, bilinçsiz adamın yan tarafında hâlâ kanamakta olan açık yaranın üzerineydi. Sadece birkaç dakika önceki deneyimine rağmen, Denis ürkmeden duramadı. O keskin, sert ucun daha fazla kan akıtmayacağını, zaten yaralı olan insan etine daha fazla zarar vermeyeceğini düşlemek zordu. Ama, yaradan yavaşça akan kırmızı sızıntı hemen kurudu. Kılıç'ın ucu uzaklaşırken, Denis’in sarmış olduğu sargıyı da çekip çıkarmıştı. Kuruyan kan yüzünden deriye yapışan bez orada asılı kalmıştı.</p>

  <p>Gerçeküstü bir şeyler hisseden Denis, elini gözlerinin üstüne götürdü.</p>

  <p>Kılıç şimdi, hâlâ Ardneh’in yaşlı hizmetkârının ellerinde, açıkta olan dizin üzerindeki yaraya temas etmek için aşağıya doğru indi. Bu defa çıplak metal temas ettiğinde, yataktaki adam, sanki aşırı ve yok edici bir duyguya yakalanmışçasına şiddetle nefes alıp tuttu; bir an sonra rahatlama ifade eden bir şekilde iç çekti. Ama gözleri açılmadı.</p>

  <p>Ve şimdi Kılıç'ın ucu, ona tamamen değdirilmeden, tüm bedenin üzerinde ileri geri gezdiriliyordu. Tam kalbin üstünde kısa bir süre için tekrar durdu. Denis, yaşlı rahibin kollarının, bu ağır silahı - bu Kılıç’a silah denilmemeliydi, diye düşündü, Denis - tutmak için gerilirken nasıl da titrediğini görüyordu. Onu bir düşmana karşı savurduğunuzda neler olabileceğini merak etti.</p>

  <p>Kılıç'ın ucu, çok uzun süre önce kaybedilmiş kolun geri kalan parçasına ulaştığında bir kez daha yeniden durdu. Oraya dokundu ve Denis yeni bir şaşkınlık içinde, oradaki deriden iplik gibi damla damla kan aktığını gördü. Bilinçsiz adam yine derin bir nefes aldı.</p>

  <p>Kanama, başlamış olduğu kadar hızla kendiliğinden durdu. Yaşlı rahip şimdi Kılıç’ı kının içine geri soktu ve onu bir kez daha ahşap asanın içine yerleştirip kapatacak olan yardımcısına doğru uzattı.</p>

  <p>Sanki iyileştirme işlemi ondan bir şeyler almış gibi yaşlı olanın yüzü anında solgunlaşmıştı. Ama dinlenmek için durmadı; bunun yerine eğilip tedavi ettiği adamı muayene etti. Ardından bir battaniyeyi hastanın çenesine kadar çekti ve doğruldu.</p>

  <p>"İyileşecek," diye bildirdi yaşlı rahip, "ama günlerce dinlenmesi gerekiyor; Merhamet Kılıcı ona uzanmadan önce neredeyse ölüydü. Burada ona, ihtiyacı olan iyi yiyecekleri sağlayabilirsiniz, ama böyle olsa bile iyileşmesi birazcık zaman alacak."</p>

  <p>"Size onun adına teşekkür ediyoruz - adı her neyse. Şimdi, bir şeyler yemez miydiniz? Ardından size uyumak için bir yer buluruz," diye Ardneh’in papazlarıyla nazikçe konuştu Efendi Courtenay.</p>

  <p>Yaşlı olanı, ağırbaşlı bir tavırla bu teklifi reddetti. "Teşekkürler, ama kalamayız, yemek için bile." Kafasını salladı. "Eğer dediğiniz gibi bu adam bir sonraki kurye olacaktıysa, korkarım onun yerine birisini bulmanız gerekecek."</p>

  <p>"Bir yolunu buluruz," dedi hanım.</p>

  <p>"Güzel," dedi yaşlı olanı ve kaşlarını çatarak durdu. "Gitmeden önce size söylememiz gereken bir şey var." Sanki söylemesi gereken şey biraz gücünü toplanmasını gerektiriyormuşçasına, uzun bir süre için yeniden durakladı. "Akıl Kılıcı, Karanlık Kral’ın eline geçti."</p>

  <p>Atölyedeki insanların üstüne yorgun bir sessizlik çöktü. Denis, çeşitli şarkı ve hikâyelerin, Akıl Kılıcı denilen silah hakkında neler söylediğini umutsuzca hatırlamaya çalışıyordu.</p>

  <p>Tabii ki herkesin duyduğu mısralar şunlardı:</p>

  <p>&nbsp;</p>

  <p><i>Akıl Kılıcı büküldü şafağın gri ışığında</i></p>

  <p><i>Erkekler ve iblisler diz çöker önünde</i></p>

  <p><i>Akıl Kılıcı ışıldadı parlak gün ışığında</i></p>

  <p><i>Tanrılar katıldı dansa ve yürüdü savaşa</i></p>

  <p><i>Büküldü alacakaranlığın loşluğunda da</i></p>

  <p><i>Tanrılar ve insanlar yürüdü cehenneme.</i></p>

  <p>&nbsp;</p>

  <p>"Tanrılar ve iblisler adına!" Efendi Courtenay yüksek sesle küfretti. Denis’in daha önce hiç görmediği bir bakışın yerleştiği yüzü ciddi ve griydi.</p>

  <p>Dakikalar sonra, son vedalaşma sözcüklerini söyleyerek beyaz giysili iki adam çekip gittiler.</p>

  <p>Denis, kapıyı kapatıp sürgüsünü yerleştirdi ve geri döndü. Evin efendisi, bir eli Kılıç’ın bir bacaya dayalı olarak duran tahta muhafazasının üzerinde, atölyenin ortasında duruyordu. Satın almak isteyebileceği bir şeymiş gibi onu dikkatle inceliyordu.</p>

  <p>Hanım, çoktan Denis’in odasına dönmüş, yataktaki yaralı adama yukardan bakıyordu. Denis içeri girdiğinde, adamın şimdi huzur içinde uyuduğunu ve renginin şimdiden biraz daha iyi olduğunu gördü. Yeniden dükkânın ana bölümünün ortasında, Denis, efendisine - gerçek ismi, ki Denis buna çoktan emindi, Courtenay olması muhtemel olmayan efendisine - yaklaştı. "Şimdi Kılıç’ı ne yapacağız, efendim? Elbette ki bu durum beni hiç ilgilendirmiyor olabilir." Açıkça bu olay şimdi onu ilgilendiren bir şey haline gelmişti; asıl sorusu bu durumla nasıl ilgilenecekleriydi.</p>

  <p>Efendisi, ona bu noktayı değerlendirmesini takdir eden bir bakış attı. Ama tüm söylediği şuydu: "Kılıç için endişelenmeden önce ilgilenmemiz gereken başka ufak bir iş var. Kolun nasıl?"</p>

  <p>Denis, kolunu sabitleştirdi. Arta kalan zayıf bir sızı vardı. "Yeteri kadar iyi."</p>

  <p>"Güzel." Ve iri yarı adam, devrilmiş büyük tezgâhın etrafından dolaşarak Ardneh’in rahiplerinden saklanmış olan katranlı muşambayı kaldırdı.</p>

  <p>Çok rahat olacak, diye düşündü Denis, ev nehire çok yakın, gece ise karanlık ve yağmurluydu.</p>
</body>
</html>
