<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON ÜÇÜNCÜ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Mültecilerden oluşan, büyük bölümü biçimsiz arabalar ve yük hayvanlarından meydana gelen küçük topluluk, birkaç gündür korkunç yolların üzerinde kabus benzeri bir yavaşlıkla ilerlemekteydi. Eğer bir yerde köprü yıkılmışsa veya yanlış yola sapmışlarsa, birilerinin bakımsız tarlalarının içinden tekerlek gıcırtılarıyla geçmek için ara sıra yoldan çıkarak ilerliyorlardı. At ve yük arabalarından oluşan topluluk bu şekilde hareket ederek Tashigang’a doğru gidiyordu. Topluluğu oluşturan bütün insanlar, savaşın başlamasından önce de zaten fakir olan köylüler ve rençperlerdi; hepsi de Karanlık Kral'ın süvarilerinden korkuyorlardı ve bunun için oldukça iyi sebepleri vardı. Yanmakta olan köylerin dumanıyla ufkunu sis bürümüş kurşuni bir gökyüzünün altında, arkalarında kalmış topraklar ölü ve harap olmuş durumdaydı. Tahta tekerlekli arabalar, daha fazla yürüyemeyen insanlar ve inatla yanlarında taşıdıkları zavallı eşyalarından oluşan yükleriyle birlikte inlediler. Yiyecek ve en fazla da dinlenme ihtiyacı içinde olan yük hayvanları, itirazlarını kendi sesleriyle dile getiriyorlardı.</p>

  <p>İkinci yük arabasında gitmekte olan dört kişi vardı, Birch adında bir adam ve karısı Micheline ile birlikte iki küçük çocukları. Adam yük hayvanlarından birisini sürekli dürterek arabayı sürüyordu. Adam, genelde hayvanlara ve bir fark gözetmeksizin ailesine yönelttiği ümit verici yorumları bir ırmak gibi akıtmaktan da geri kalmıyordu. Ne tür yanıtlar aldığına pek fazla önem vermiyordu. Birkaç günden beri karısı çok az konuşmuştu ve çocuklar da konuşmak için çok yorgundular.</p>

  <p>Yük arabalarının oluşturduğu sıra şu anda, çamurlu, küçük bir akıntıyı geçmek için, bozulmuş yolun bir zamanlar ağaçlandırılmış olan tepelerin arasına doğru yöneldiği bir noktaya geliyordu. Tepelerin üstündeki ağaçların çoğu, kamp ateşi veya diğer ihtiyaçlar için oduna gerek duyan insanlara ait yüzlerce balta ile tek tek kesilmiş ve ardından binlerce kol tarafından çekilip indirilmiş gibi görünüyordu; büyük ihtimalle, kısa bir süre önce, birilerinin ordusu burada kamp yapmıştı.</p>

  <p>Yarım düzine yük ve binek arabasından oluşan küçük sıra, ırmağı geçmek için sığ bir noktada durdu. Yolcuların hepsi hayvanlarının su içmesi için onları serbest bırakmak, araçlarında temiz suyu olmayanlar da ırmaktan su içmek istiyordu. Birch ve ailesi binek arabalarından dışarıya çıkmadılar. Tamamen aptallaşmış ve yorgun oldukları kadar susamamış görünüyorlardı.</p>

  <p>Mülteci topluluğu orada durmuşken Karanlık Kral’ın süvarilerinden oluşan bir devriye de gerçekten görüş alanlarına giriverdi. Arabalarının içinde oturanlar ya da yanında duranlar her şeyi kaderlerine bırakarak nefeslerini tuttular. Ama devriye uzaklarındaydı ve onların zavallı mülteci grubunu pek dikkate almadılar.</p>

  <p>Büyük ölçüde rahatlamışlardı. Ama yaşlı bir kadın, arabasının içinde bağırarak başka bir yönü işaret etmeye başladığında, süvariler yolun ilerisinde henüz gözden kaybolmuşlardı.</p>

  <p>Yakındaki tepelerin birinin üzerinde, ortasından kesilmiş ağaçlarıyla sakal gibi duran tepelerden birinin üstünde, bir Tanrının kafası ve omuzları belirivermişti. O tarafta bir yerlerde daha fazla duman vardı, belki de tepenin diğer tarafında yanmakta olan bir çiftlik evinden geliyordu, için için yanan bir ot yığını ya da odun istifi de olabilirdi; bütün bu belirsizliğin içinde bir Tanrı figürünün görülmesinin yarattığı etki, kilometrelerce ötede, ufkun uzağında gerçekten de devasa bir fügürün dolanmakta olduğunu ima ediyordu.</p>

  <p>İkinci binek arabasındaki adam, Birch, sürücü koltuğunda olduğu yerde kalakalmıştı. Yanında oturan karısı Micheline, adamın kolunu acıtarak sıkıyordu ama her ne olursa olsun adam hareket edemezdi. İki tekerlekli büyük binek arabasındaki eşyaların arasına kıvrılarak, aralıktan dışarıya bakan çocukları da onlar gibi donakalmış durumdaydılar.</p>

  <p>Birch, tepenin üzerinden yaklaşmakta olan ve bir dağ gibi gözüken Tanrının Mars olduğunu ilk bakışta söyleyebilirdi. Adam daha önce hiç Tanrı görmemişti ve şimdi de görmeyi beklemiyordu, ama yaklaşan varlığın üzerindekilere, kocaman mızrak, miğfer ve kalkana bakarak bu tanımlamayı anında yapabilmişti.</p>

  <p>Mars neredeyse yük arabalarının içindeki insanların tam önündeydi ve küçük topluluğun yönelmiş olduğu aynı doğrultudan kendilerine doğru ilerlemekteydi. Savaş Tanrısı onları kesinlikle fark etmişti; Birch, bir an için uzaktaki o gözlerin doğrudan doğruya kendisininkilere bakıyor olduğunu düşündü. Şimdi Mars, dumanların içinden ilerleyerek, bir insandan üç kat uzun olan bir adamdan daha uzun olarak ortaya çıkmaktaydı. Sanki bir savaş hazırlığındaymışçasına zırhlı miğferini indirdi; ve yürüyen bir dağ gibi, yolundaki kütük ve kaya parçalarım tekmeleyip gök gürlemesi gibi sesler çıkararak, ağır adımlarla yaklaşmasını sürdürdü.</p>

  <p>Şimdi, mahvolmuş ormanın ağaçlarının tepeleri arasında onlardan daha uzun boyuyla yürürken en yakındaki tepenin onlara yakın yamacından aşağıya doğru inmekteydi. Birch, nasıl bir tepki verebileceğini düşünemeden önce Mars, ırmağı geçmek için, küçük ve çamurlu bir sığlığa gelmişti bile.</p>

  <p>Orada, kollarım bir kere daha kaldırdı. Sanki ilahi düşünceleri başka bir yerdeymiş gibi kaygılı görünen Tanrı, hiçbir ön konuşma veya uyarı yapmaksızın ilk yük arabasını kullanan adamı temiz bir şekilde, kocaman bir ağaç kadar uzun ve sadece biraz daha ince olan mızrağına geçiriverdi. Adamın karısı ve çocukları arabalarından aşağıya düştüler ve sanki aynı mızrağı kendi bağırsaklarında hissediyorlarmışçasına yerde yuvarlandılar.</p>

  <p>Mars hızla hareket ederek öylesine yaklaşmıştı ki tıpkı üzerinde durduğunuz bir dağ gibi zar zor görülebiliyordu. Birch, bundan sonra kendi yük arabasının öbür tarafa savrulduğunu hissetti. O koca mızrak, kendisi için savulmuşsa bile bir şekilde isabet etmemişti. Birch’in tüm hissedebildiği kendisini yarı sersem bir hale getiren bir düşüş, ardından bacağı ile kalçasında giderek artan bir acı ve bunun daha büyük bir acıya dönüşeceği tehditini savuran bir hissizlik ve hareket edememe duygusuydu. Micheline ve çocuklar, etrafa saçılmış eşyalarının ortasında birbirlerine sarılmış halde adamın yanında yatmaktaydılar. Birch dışında kimse zarar görmemiş görünüyordu ama Micheline nefes nefeseydi ve çocuklar da bu yeni dehşetin içinde yavaş yavaş fısıldaşıyorlardı. Koşum takımlarının deri şeritleriyle yük arabasına bağlı olan tek yük hayvanları, vücudu imkansız bir pozisyonda kıvrılmış olarak yatıyordu. Yanından geçmekte olan Savaş Tanrısı’nın tek bir el hareketiyle katledilmiş, öldürülmüştü.</p>

  <p>Mars’ın kasırga gibi kükreyen sesi, sinmiş insanların kafalarının üstünde esti: "Şu özel On İki Kılıç ile ilgili olarak birkaç yıldır duyduğum bu lakırdılar da neyin nesi? Onları hiç görmedim ve görmek de istemiyorum. Onlarla ilgili bu kadar mükemmel olan şey, nedir gerçekten? Buradaki herhangi biri bunun yanıtını verebilir mi bana? Savaş mızrağım her zaman yaptığı gibi mükemmelce işini görürken."</p>

  <p>Gerçekten de biraz önce çiğnemiş olduğu insanlarla konuşuyor ve hayatta kalan kurbanlarından birinin kendisiyle konuşmasını mı bekliyordu, Birch bunu asla bilmiyordu. Mars’a karşı gürleyerek yanıt veren ses, herhangi bir insan sesinden çok daha şiddetli ve yüksekti. Bu ses, ırmağı geçmek için sığ olan yerin öbür tarafındaki dağ eteğinden yuvarlanarak geliyor ve şöyle diyordu ki: "Mızrağın seni daha önce başarılı kılamadı, Savaş Tanrısı. Yine yetersiz olacak."</p>

  <p>Birch sesi tanımıyordu. Ama Mars tanıdı, çünkü Birch onun, sesin sahibiyle yüz yüze gelmek için ani ve neredeyse deli gibi neşeli bir ifadeye bürünerek döndüğünü gördü. Savaş Tanrısı bağırdı: "Bu, o köpek! Hayvanların Efendisi denilen koca orospu çocuğu. Sonunda! Uzun zamandır seni arıyordum."</p>

  <p>Birch hala sırt üstü yatıyordu, Micheline ve çocuklar hala onun yanındalardı ve hala zarar görmemiş olduklarının farkındaydı; ama bunun ötesinde, bir süre için kendisi ve ailesi hakkında ne düşünebildi ne de kuru dudakları sözcükleri biçimlendirdiyse de konuşabildi. Kendi acısı ve yarasını bile bir anlığına unutmuştu. Sadece seyredebiliyordu. Tüm hayatı boyunca tek bir Tanrı görmemişti ve şimdi burada, aynı anda iki tane vardı.</p>

  <p>Efendi Draffut, ırmağı geçmek için sığ olan yere ve hayatta kalmış, emeklemekte olan birkaç insan ve yük arabalarından geriye kalan tüm şey olan enkaza doğru tepeden aşağıya yürüyerek geldi. Draffut'un kule gibi yükselen insan şeklindeki sureti, insanların kendileriyle beraber Tashigang’ın surlarının ardındaki emniyetli bölgeye taşımaya çalıştıkları adi ve işe yaramaz şeylerle birbirine karışıp harap edilmiş araç karmaşasının, katledilmiş yük hayvanları ve insan bedenleri tarafından önüne kısmi bir set çekilmiş küçük ırmağın, dizlerine kadar yükselen suyun içinde, etrafa sular sıçratarak yürüdü. Kanlı su, o parıldayan tüylü dizlerin etrafına sıçradı ve Birch, Draffut'un vücudunun onlarla temasa geçtiği her yerde, su ve çamur elementlerinin geçici bir canlılıkla oynaştıklarını şaşkınlık içinde gördü.</p>

  <p>"Dört ayağının üzerine çök, hayvan!" diye kükredi Savaş Tanrısı, kendisi kadar uzun olan diğer Tanrıya doğru kalkanını savurarak.</p>

  <p>Efendi Draffut'un şu an için Mars’a söyleyecek bir şeyi yoktu. Hayvanların Efendisi, ırmağı geçerken yalnızca sivri dişlerini gösterdi ve Savaş Tanrısı’nın ulaşabileceği bir yere gelip biraz çömelerek durdu.</p>

  <p>Koca mızrak ilk defa atıldığında Birch’in onu açıkça izleyebilmesi ya da Draffut'un da yapmaya çabaladığı gibi savuşturması için çok hızlı ve kuvvetliydi. Mızrak, Draffut'un sağ ön kolunu, derisinin yüzeyinin yakınından delip geçti, ama yine de mızrağın gövdesini iki eliyle kavrayabildi. Bir süre sonra mızrağı, Mars’ın elinden bükerek alarak kendi eline geçirmişti.</p>

  <p>Büyülü bir şekilde başka bir mızrak çoktan Mars’ın elinde belirmişti. İki silah çarpıştı. Sonra Draffut mızrağı öyle şiddetli fırlattı ki, Savaş Tanrısı’nın kalkanı darbeyle beraber delindi ve kırık bir dingilin ucundaki devasa bir tekerlek gibi mızrakla beraber yuvarlanıp gitmesi için Mars’ın elinden yere düştü.</p>

  <p>Mars yaralandığı için değil, öfke ve korkudan oluşan bir böğürtüyle bağırdı, diye düşündü Birch. Bir Tanrının korkusuna şahit olmak bile korkunçtu. Biraz sonra Mars, istediği an mızrak yaratmaktaki kabiliyetini sergiledi, artık kendini her iki elinde birer mızrakla silahlandırmıştı.</p>

  <p>Draffut avazı çıktığı kadar haykırarak yaklaştı ve iri kollarını kocaman düşmanın etrafına kenetleyerek Mars’ın kollarını Savaş Tanrısı’nın vücudunu koruyan göğüs zırhına bastırdı. Aynı zamanda Draffut oldukça iri olan sivri dişlerini kalın zırhlı boynun dibinden Tanrının etine batırdı. Hayvanların Efendisi’nin dokunmasıyla Mars’ın zırhı bile yumuşadı ve koruma amacında olduğu ilahi bedeni açığa vurarak canlandı.</p>

  <p>Devler ayaklarının altındaki toprağı titreştirerek ayaklarını yere vurup sallandılar; kollarının üst kısımları bağlı olmasına rağmen Mars, iki elinde tuttuğu mızrakları saldırganına saplamaya çalıştı. Birch, şimdi şaşkınlığın da ötesinde, bir mızrak ucunun Draffut'un yaşam güçleri tarafından nasıl da canlı dev bir yılan kafasına dönüştürüldüğünü ve yılan kafasının nasıl da onu tutan Tanrının eli ve bileğine doğru saldırdığını gördü. Mars sağırlaştırıcı bir acı ve öfke içerisinde çığlık attı.</p>

  <p>Kavgayı, insani bir hareket yapmak için fırsat bilen Micheline, kocasına yaralı olup olmadığını, hareket edip edemediğini sordu. Bir an için gözlerini çarpışmakta olan Tanrılardan ayıran Birch ona, evet, yaralıyım ve hayır, hareket edemiyorum, dedi, çocukları alıp buradan uzaklaşması gerektiğini, sonra burası emniyette olduğunda geri dönmesini söyledi.</p>

  <p>Kadın önce itiraz etti; ama adamın gerçekten hareket edemediğini görünce dediği gibi yaptı. Kavga eden Tanrılar onların veya hala hareket edebilen diğer insanların ayrılışına dikkatlerini verebilmek için çok fazla meşguldüler.</p>

  <p>Mars’ın sağ elindeki mızrak Draffut'un dokunuşuyla değişmemişti ve inatçı bir şekilde canlanmayı reddediyordu. "Bu silahı eritemeyeceksin!" diye bağırdı Mars, mızrağın parlak ucu ve ucunun kenarıyla Hayvanların Efendisi’nin tüylü kaburgaları boyunca bir yara açtı. Mars bu arada kendisini ısıran korkunç yılanı bir kenara atmayı başarmıştı.</p>

  <p>İyileştirme Tanrısı, artık kendisini tamamen iyileştiremiyordu. Şimdi vücudunun yanından ve yaralı kolundan köpük köpük kan akmaktaydı.</p>

  <p>Yine de Mars’a yaklaştı ve mızrağım alarak onu yine silahsız bıraktı. Mars’ı bir güreşçinin kavramasıyla yakaladı ve kaldırıp kayaların üzerine fırlattı; toprak, çarpmanın şiddetiyle sarsılırken yakındaki ırmağın suyu küçük fışkırmalarla coştu.</p>

  <p>Ama Mars, Draffut'un kavrayışından kurtulur kurtulmaz, aynen biraz önceki gibi her iki elinde birer mızrakla zıplayıp kalktı. O da kan kaybediyordu, kam Draffut'unki kadar kırmızıydı, ama daha yoğun ve o kadar sıcaktı ki, Draffut'un sivri dişlerinin boynunu yırttığı yerden hızla dışarı akarken buharlar çıkıyordu.</p>

  <p>Mars dedi ki: "Gerçek bir tanrıyı öldüremezsin, köpek. Biz ölümsüzüz."</p>

  <p>Draffut yine ona yaklaşıyor, yavaşça ve yöntemli bir şekilde sıkıştırıp saldırmak için en uygun fırsatı kolluyordu. "Hermes öldü. Eğer seni öldüremiyorsam... bu bir Tanrı olduğun için değil. Bu, şey yüzünden olacak..."</p>

  <p>Birch, gördüğü ve duyduğu hiçbir şeyi anlamamış veya anlamayı ümit etmemişti. Mars şimdi yeniden korkmuş gözüküyordu. "Neden?" diye sordu Savaş Tanrısı.</p>

  <p>Draffut şöyle yanıtladı: "Çünkü içinde fazlasıyla insanlık var. İnsanlar Tanrıların yarattığı şeyler değildirler. Siz onların yarattıklarısınız. Sen ve Ludus Dağı'nda toplanan tüm emsallerin."</p>

  <p>Bu, Draffut'un yanıtlamaya zahmet etmediği kükremeler ve saldırılardan oluşan bir tehdit tufanına neden oldu. Bu sırada iki dev, kararlı bir şekilde birbirlerinin etrafında dolaşmaya devam ettiler.</p>

  <p>Ama, Draffut'un insanlık hakkındaki ifadesi düşünülmüş herhangi bir hakaretten daha ağır gelmişti. Savaş Tanrısı'nı bile o en temel tepkiye, düşünmeye kışkırtacak kadar ağır gelmiş olmalıydı.</p>

  <p>"O saçmalıkla, bizim onların yarattıkları olduğumuzla, neyi kastettin?" diye homurdandı Mars.</p>

  <p>"O gün, o soğuk dağ zirvesinde, elimde Gizlilik Kılıcı ile sizin aranızda durduğum zaman gördüğüm şeyi anlatmaya çalışıyorum... Gözbulandıran, oradaki Tanrıların ve senin iç dünyalarınızı görmemi sağladı. Ve o zamandan beri biliyorum... Eğer seni son kavga ettiğimizde öldüremediysem ve şu anda da öldüremeyeceksem, bu senin içinde çok fazla insanlık olduğu içindir."</p>

  <p>"Hah! Buna inanamıyorum." Mars mızraklarını salladı.</p>

  <p>Kanları akarak düşmanına sezdirmeden yaklaşan Draffut tekrar konuştu. "Onları siz yaratmadınız."</p>

  <p>"Ha ha. <i>Buna</i> inanabilirim. Ne tür bir Tanrı bunu yapmak için uğraşarak canını sıkardı ki?"</p>

  <p>"Sizi onlar yarattı."</p>

  <p>Mars, Tanrısal bir küçümsemeyle kahkahalar atarak güldü. "Onlar gibi haşaratlar herhangi bir zamanda nasıl herhangi bir şey yaratabilir ki?"</p>

  <p>"Düşlerinde. Onların düşleri çok kuvvetlidir."</p>

  <p>İki Tanrı birbirine sokuldular, kavga ettiler ve yine ikisi de yaralandı. Ve yine her ikisi de zayıf düştü.</p>

  <p>Şimdi onları izleyen tek insan Birch adındaki adamdı. Eğer hareket edebiliyor olsaydı o da karısı ve çocuklarıyla şimdiye kadar emekleyip gitmişti. Ama hareket edemiyordu. Ve şimdiye kadar özellikle kendi yazgısını bile daha fazla düşünmemişti. Kavgayı bayılana kadar seyretti ve duyularını tekrar kazandığında kavga hala devam etmekte olduğu için yine izledi. Susuzluğu etkisini fazlasıyla gösterdiğinde büyük bir çaba sarf ederek küçük ırmağın çamurlu ve kanlı suyundan biraz içebilmek için kendisini yeteri kadar döndürüp bükmeyi başardı.</p>

  <p>Sonra sırt üstü yattı ve kavgayı biraz daha seyrederek aklını kendi acısı ve yarasından uzak tuttu.</p>

  <p>Mücadelenin üstünden güneş battı. Kavga, gece boyunca duraklamalarla - Birch, böylesi büyük bir acının içinde Tanrılar bile dinlenmeli, diye düşünmüştü - devam etti. Karanlık, Tanrıların birbirine attığı dayaklar ve inlemelerle, ırmağın, insan felaketinden oluşan yeni setin üzerinden ve etrafından kanlı ve sabırlı bir şekilde çağıldayarak aktığı yerdeki suyun sıçrama sesleriyle doldu.</p>

  <p>Birch, bilincinin yerine geldiği anlarda, yaralı olarak yatmaktayken gelip onu yemeye çalışacak yırtıcı hayvanlar konusunda endişelenmemesi gerektiğini düşünüyordu. Hangi sıradan hayvan bu sahneye yaklaşmaya cesaret edebilirdi?</p>

  <p>Şafak söktüğünde, biraz garipseyerek, Birch hala hayatta olduğunu keşfetti. Taze gün ışığında, sığlığın etrafındaki tüm alanın hala devam eden kavganın kalıntılarıyla, kırık mızrak gövdeleri ve mızrak uçlarıyla, bir zamanlar mızrak olan ölü veya baygın, canavar gibi yılanlarla dolduğunu gözlemledi.</p>

  <p>Devam ediyor muydu? Bu son sessiz aralık her zamankinden daha fazla sürmüş gibiydi—</p>

  <p>Birch'ün görüş alanının hemen dışından, görüş alanını perdeleyen devrilip parçalanmış yük arabalarından birinin arkasından, yakınlarda bir yerden çok büyük, şaşırtıcı ve toprağı titreten bir gümbürtü geldi. Yer, yeniden hayat bulan, bir kez daha son bir su sıçraması sesiyle sonlanırmış gibi görünen kavgayla sarsıldı. İzlemekte olan adam, hala birbirine kenetlenmiş olan savaşçıların ırmağın, önüne kısmen set çekilmiş havuzuna düştüklerini belirten dalgalarını bir an için görüp hissedebildi.</p>

  <p>Birch şimdi bir süre için azalan ve ara sıra oluşan şiddetli su sıçrama sesleri dışında, artık kavga ettiklerini duyamıyordu. Ama şimdi iki Tanrının solumalarını duyabiliyordu. Tanrıların nefes alması gerekir miydi? diye düşündü Birch, sersemlemiş bir şekilde. Belki sadece istediklerinde yapıyorlardı, yemek yemek veya bir şey içmek gibi. Belki de sadece fazladan güce ihtiyaçları olduğu zaman yapıyorlardı.</p>

  <p>Zaman, sessizliğe yakın bir şekilde geçti. Daha sonra yeni doğmuş güneş gökyüzünde daha da yükseldiğinde Birch'ün yattığı yerin üstüne bir gölge düştü. Adam, şimdi başka bir Tanrı figürünü görmek için açtı gözlerini. Ardneh’e şükürler olsun ki, bu da hayatta kalan insanı henüz fark etmemişti.</p>

  <p>Yeni gelen Tanrının üzerine giydiği deri benzeri demirci önlüğü ve çarpık bacağından onun Vulcan olduğunu hemen anladı. Topal Tanrı, vücudunun gri cüssesi karşısında önemsiz hançerler gibi görünen siyah kabzalı iki koca Kılıç’ı belinde taşıyordu. Birch'ün görüş alanının dışında kalan havuzun içindeki savaşçılara doğru bakmak için kalçalarının üstüne çömeldi. Şimdi, en sonunda, havuzda yeniden başlayan bir hareketlenme vardı. Bir mırıldanış, bir su şıpırtısı. Yavaş yavaş ayağa kalkıp kavgaya biraz daha yaklaşan Demirci’nin yüzüne koca bir sırıtış hakim oldu. Bir kayanın üzerine yeniden oturmadan önce parçalanmış bir arabayı yolundan dışarıya tekmeledi. Böylece, varlığı üç devden hiçbirinin en ufak ilgisini bile çekmemiş olan yaralı adamın görüş alanını tesadüfen açmıştı.</p>

  <p>"Oo, selamlar size kudretli Savaş Tanrısı!" Selamlama, Vulcan'dan alaycı bir tonda çıktı. "Dünya sizin fethedici varlığınızı bekliyor. Burada yeteri kadar uzun süre oyalanmadınız mı? Aşağıda tam olarak ne yapıyorsunuz, orada çamurda evcil köpeğinizi mi yıkıyorsunuz?"</p>

  <p>Birch, şimdi ikisinin de etrafındaki su ve çamurun ne kadar kırmızı olduğunu görebiliyordu. İki savaşçıdan Draffut, artık kavga edemiyor, ama hareket edebiliyordu. Savaş Tanrısı, kirlenmiş düşmanından birazcık daha iyi durumdaydı. Ama şimdi, yavaşça, korkunç bir şekilde, nefes nefese kaldığı gayretlerle, Mars kendini rakibinin ısırış ve kavrayışından kurtararak ayak bileğine kadar çamurun içinde dimdik ayağa kalktı.</p>

  <p>Savaş Tanrısı konuşmaya çalıştığında sesi yarı duyulmaz, bazı sözcükler de tamamen anlaşılmazdı. Vulcan’a uzattığı kolunu ancak kaldırabiliyor gibiydi. "Bir mızrak - bir silah - hiç mızrağım kalmadı. Bana Kılıç'nı ödünç ver, Demirci. Bir tanesini, sende iki tane olduğunu görüyorum. Bu iş bitmeli."</p>

  <p>Vulcan, için için yanan bir demirci ocağından geçen rüzgarın çıkardığı sese benzer bir şekilde iç çekti. Diğer ikisinden hala yirmi otuz metre kadar uzakta olduğu yerde kaldı. "Sana bir silah vermek, ha? Evet, her şeyin ardından bu pis işte sen galip göründüğüne göre sanırım vermeliyim. Nasıl da sıkıcı?"</p>

  <p>Mars, ayaklarının üzerinde sendeliyor olmasına rağmen kendisini biraz daha fazla dik tutmayı başardı.</p>

  <p>"Birden ne kadar da yapmacıklaştın, Demirci. Akıllı görünmekten ne kadar da gururlusun. Neden öyle olsun? Ama önemli değil. Çeliği avucuma koy ve bu pis işi bitireyim."</p>

  <p>"Sana bahşediyorum," dedi Vulcan, "burada bazı şeylerin son bulmasına büyük bir ihtiyaç var." Demirci, oturduğu yerden kalktı ve ejderlerin pullarından olan takıları, bir Kılıç’ı seçip sıyırırken şıngırdadı.</p>

  <p>"Senin kalbin için," diye yumuşakça fısıldadı, siyah kabzayı, sertleşmiş gri demirci elleriyle zarif bir şekilde kavramış saklıyordu. Kılıç’ı neredeyse ona sevgiyle bakarak yukarıya doğru dimdik tuttu. "Beni inciten, senin kalbin için."</p>

  <p>"Bekle," dedi Mars, Vulcan’a yeni, ani bir ifadeyle bakarak. "Hangi Kılıç-?"</p>

  <p>Yanıt sözcüklerle gelmedi. Vulcan dönerek garip bir dansa başlamıştı, tüm vücudu ağır ağır dönüyordu, sandaletlerinin içindeki koca ayaklarıyla yük arabalarının yolu boyunca uzanan kaya ve çamurlara basıyor, üzerinde yürünüp çiğnenmiş, kavga yüzünden kanla kaplanmış toprağı düzleştiriyor, bir zamanlar mızrak olan ama şimdi can çekişen yılanları ezerek pelte gibi yapıyordu. Demirci’nin ileri uzanan kolundaki Kılıç parıldıyor ve ilkel bir büyücünün boynuzu gibi uluyordu.</p>

  <p>Mars, yarı ölü veya değil, bir anda harekete geçmişti. Yay gibi ileri atılarak kaçmaya başladı. Ancak bir Tanrının koşabileceği kadar hızlı koşarak ve dağ yamacındaki ağaçlığın kalıntıları arasından başını bir aşağı bir yukarı kaldırıp sağa sola saparak gitti. Parçalanmış kocaman ağaç gövdelerinin arasından yoluna çıkan ağaçları da parçalayarak sıvışıyordu.</p>

  <p>Birch, Vulcan’ın Kılıç’ı fırlattığını ya da fırlatmaktan daha çok gitmesine izin verdiğini gördü. Demirci onu saldıktan sonra onu ileri iten kuvvet sadece Kılıç’ın kendi içinden geliyordu. Mars’ın kaçış hızı çok yüksekti ama Kılıç havada sadece beyaz bir çizgiydi. Savaş Tanrısı’nın kıvrılan yolunu neredeyse dümdüz bir şekilde takip etti.</p>

  <p>Mars, kötü kaderiyle cesurca yüzleşmek için son anda döndü ve nasıl başardıysa bir mızrağı daha eline çağırabilmişti. Onun sihirli savaş mızrağı bile İntikam Kılıcı'na karşı hiçbir yarar sağlamadı. Beyaz çizgi, acı bir çarpışma sesiyle birdenbire son buldu.</p>

  <p>Uzaktanöldüren kalbine saplanmışken bile Mars, mızrağını kaldırdı ve onu yok eden Tanrıya doğru tökezleyerek bir adım attı. Ama yalnızca bir beddua haykırarak düştü. Yere çarpmadan önce ölmüş ve düşüşüyle birlikte bir ağacı daha yıkmıştı. Bu son ağaç Savaş Tanrısı’nın yere yığılmakta olan vücudunu çevirdi, böylece inişiyle yeri sarsmadan önce sırt üstü dönmüş ve toprağa sere serpe uzanarak yatmadan önce ölmüştü. Göğüs zırhından sadece Uzaktanöldüren’in siyah kabzası ve bir el genişliğindeki parlak bir çelik çıkıntı yapıyordu.<br /></p>
</body>
</html>
