<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>YEDİNCİ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>İki binek hayvanı, Vilkata’nın ordugâhından firarın ilk uzun bölümü boyunca binicilerini istek ve süratle taşıdıkları için Mark onları ele geçirdiğinde iyice dinlenmiş olmalıydılar. Genç kadın deneyimli bir sürücü gibi görünüyordu, ama durgundu ve başına neler geldiğinin hiçbir şekilde kavramamış bir görüntü içinde eyerinin üzerinde metanetle oturuyordu. Mavi yeşil gözleri sürekli olarak dışardaki bir korkuya, Mark’a artık görünmez olan bir korkuya dikilmişti. Vücudu incecikti, neredeyse bir deri bir kemik kalmıştı. Kir maskesinin altındaki yüzü solgundu; uzun saçları, kirden rengini kaybetmişti ve bir eliyle tuttuğu pelerinin üstünden keçeleşmiş bir şekilde aşağıya sarkıyordu. Mark, onu kafesten çıkardığından beri, kadın tek bir sözcük bile etmemişti.</p>

  <p>Hayvanları dinlendirmek için durmalarından önce, ikisi de belirgin bir yolu olmayan ve kademe kademe yükselen bir bölgede uzun süre için yan yana ilerlemişlerdi. Mark, en sonunda peşlerinde bir takip olmadığına ikna olmuştu. Vilkata’nın şeytani kutlamasının hayali yankıları, gerçek seslerin zayıflamasının ardından uzun süre adamın yorgun zihni ve duyularında varlığını sürdürmüştü.</p>

  <p>Alnındaki yaranın kanaması azalmadığı için kendi kanının tadı, görüntüsü ve artık durmak bilmeyen acısıyla birlikte yaşamaktaydı. Ve Mark, kanında bir tuhaflık olduğu düşüncesini aklından çıkaramıyordu; kokusu ve tadı yüzünden, Akıl Kılıcı sanki beynine güneş ışığının zehirli ve kırık bir parçasını yerleştirmiş gibi geliyordu.</p>

  <p>Hayvanları kaçışlarından bu yana ilk defa durduran Mark, bineğinden indi. Genç kadına doğru nazikçe seslendi, ama o, dümdüz ileriye bakıp adama hiçbir yanıt vermeyerek, bineğinin üzerinde sessizce oturmaya devam etti. Kadın uysal kaldığı sürece onunla iletişim kurmak konusunda ısrar etmemeye karar verdi. Mark için önemli olan tek şey Vilkata'dan uzaklaşmaktı.</p>

  <p>Artık yeniden yola koyulmuşlardı. Şimdiki rotaları, doğrudan Vilkata’nın ordugâhından uzağa hedeflenmiş ve onları alçak tepeler dizisinin önüne getirmişti. Uzaklarda hâlâ ara sıra görünmekte olan ordugâh, artık görüş açılarından tamamen çıkmıştı. Buradaki tepeler Karanlık Kral’ın yağmacıları tarafından gerçekleştirilen yıkımı hâlâ gözler önüne seriyordu. Firariler, çok geçmeden bir akıntıya ve kendilerine bir tür sığınak oluşturan sık bir çalılığa ulaştılar. Mark bir kez daha binekleri durdurdu.</p>

  <p>Bu sefer genç kadının ellerini dizginlerden çekmek için nazik bir kuvvet uyguladı ve onu eyerinden indirdi. Kadın, Mark’ın kolları tarafından hâlâ yarı desteklenerek kendisine bundan sonra olabilecek şey her neyse, onun için bekleyerek hayvanın yanında dikilip kalmıştı. Dudakları tamamen çatlamış ve korkunç bir şekilde kurumuş görünüyordu. Mark’ın onu akıntıya doğru yönlendirerek suyun kıyısında diz çöktürmesi gerekti, kadın hâlâ önünde duran şeyi fark etmemiş görünüyordu. Ama birleştirdiği avuçlarıyla içirdiği ilk suyun ardından kadın, kendinden geçmiş halinden sıyrılıp suya eğitebilecek kadar uyanabilmişti.</p>

  <p>"Ayağa kalkabilirim," diye konuşuverdi aniden, zorlukla vıraklama benzeri bir ses çıkarabilmişti. Ve ardından kendisine yardım edilmeksizin ayağa kalkmayı başardı, önceki halinden biraz daha uzun boyluydu. Bir saniye sonra, kadının gözleri ilk defa pürdikkat Mark’a kilitlenmişti.</p>

  <p>Bir sonraki saniye içinde kadının yüzüne neşeli bir ifadenin akın etmesi adamı irkiltmişti. "Rostov... bunu yapmayı nasıl başardın <i>..</i> diye daha düzgün bir sesle mırıldandı.</p>

  <p>Ve bir saniye sonra kadın bilinçsiz olarak Mark'ın kollarına yığılıverecekti.</p>

  <p>Mümkün olduğu kadar kontrollü bir şekilde yakaladığı kadını çimenlerin üzerine yatırdı. Ardından yanına oturdu ve kendi başını tutarak acı içinde düşünmeye uğraştı. Rostov, ünlü bir general adı olmasının yanı sıra hâlâ birçok insan tarafından da taşman bir Tasavaltalı adıydı, diye fikir yürüttü Mark. Üzerinde hâlâ Gözbulandıran’ı taşıyordu ve genç kadın onu tanıyıp güvendiği birisi olarak görmüştü.</p>

  <p>Mark yere uzandı ve dinlenmeye çalıştı ama yarası bunu gerçekten imkânsız kılıyordu. Şimdi, eğer arkadaşını eyerine geri koyabilirse, yola devam edebileceklerine karar verdi. Onu kuvvetle çektiğinde kadın uyandı ve Mark'ın yardımıyla eyerinin üzerine yerleşti. Şimdi, gözleri kapalı olarak, uyuyor gibi görünmesine rağmen siyah ve altın sarısı pelerine sarılmış bir şekilde, bineğinin üzerinde bacakları iki yana açılmış olarak oturmaktaydı. Eğer düşmanlardan biri kadını uzaktan görecekse, bu nefret dolu pelerin yardımcı olabilir, diye düşündü Mark. Kendisi hâlâ Gözbulandıran tarafından korunmaktaydı ama arkadaşı korunmasızdı.</p>

  <p>Yarası hâlâ merhametsiz bir şekilde zonkluyordu. Şimdi emindi ki, Akıl Kılıcı’nın zehirli bir etkisi vardı ama bir yerden yardım bulana kadar bunun için yapabileceği hiçbir şeyi yoktu. Mark, ara sıra ikisinin de pek bilinçli olmadıklarının farkına varacak kadar kendisine gelerek arkadaşı ile yan yana sürmeye devam etti. Toparlayabildiği bütün kuvvetiyle yoğunlaştığında - yoğunlaşabileceği her zaman - genellikle tepe yukarı bir yönde ilermelerini sağlamaya çalışıyordu; bu durum en azından Vilkata’nın karargâhına ve tutsak Tanrılara doğru yönelen bir çemberde ilerlemelerini önleyecekti.</p>

  <p>Yalnızca, gece tamamen çöktüğünde yeniden durdular, Mark artık nereye gittiklerini görememekteydi. Yiyecekleri yoktu. Mark, oklarının kayboluşunun ardından, yayını da bir yerlerde kaybetmişti ve hiçbir şekilde avlanmayı deneyebilecek bir durumda değildi. Genç kadın bineğinden yeniden inip yanında dikilirken, Mark, üzerindeki pelerini çözdü ve kadına kendisinin uzun avcı gömleğini giydirdi; gecenin yaklaşmakta olan soğuğuyla kadının bedeninin de titrediğini hissedebiliyordu. Sonra onunla beraber uzandı ve pelerini etraflarına sararak kadına sarıldı. Onun sıcaklığından fazla bir şeyi istemeyi düşünemeyecek kadar hastaydı. Kalkması ve hayvanlara göz kulak olmak için bir şeyler yapması gerektiği düşüncesini ısrarla aklından geçirmeyi sürdürdü ama bu konuda hiçbir şey yapamadı.</p>

  <p>Kan ve acı içinde, bilinçsizliğin içine gömüldüğü derin bir uykuya çok fazla dalamadı. Gecenin ortasında, yarı çılgın bir halde uyandı. Birisinin eli tarafından uyanması için sarsılıyordu.</p>

  <p>Hâlâ onun gömleğini giymekte olan genç kadın, yanında dimdik oturmaktaydı. Kadının yüzünde, her nasılsa ateş ışığı yansıyordu ve kir tabakasının altından, kendine gelmiş bir bilincin parıldadığı bakışları görebiliyordu.</p>

  <p>"Sen Rostov değilsin, o nereye gitti?"</p>

  <p>Mark’ın, anlamını kavrayıncaya kadar bu soruyu defalarca kendisine sorması gerekmişti. Evet, elbette ki kadın önceden kendisini başka birisi olarak görmüştü, Kılıç'ını taşımaktayken.</p>

  <p>Taşıyorken-</p>

  <p>Kadının silahını aldığını anlayabilmek için eliyle yan tarafını araştırdı. Ardından başını güçsüz bir şekilde birazcık kaldırmayı başarabildi. Gözbulandıran oradaydı, ulaşabileceği menzilin hemen dışında yerde yatmaktaydı. Kılıç’ı, yoldaşının bir şekilde yakmayı başardığı küçük ateşin ışığı altında görebiliyordu.</p>

  <p>“Onu senden ben uzaklaştırdım, çılgınca bağırıyor ve saçmalıyordun. Rostov nerede? Sen kimsin?"</p>

  <p>Mark, konuşmaya çalışmak için çok büyük güçlükler çekiyordu. Aklından muhtemelen ölmekte olduğu geçti. Sadece kılıca doğru bir işaret yapabildi.</p>

  <p>"Onu şeyle mi öldürdün-? Ama hayır, bunu kasdediyor olamazsın." diye konuştu kadın, şaşkınlık içindeydi.</p>

  <p>"Hayır. Hayır." Birazcık daha dinlenmesi gerekiyordu, yeniden konuşmaya başlamadan önce gücünü toplayabilmesi gerekiyordu. Ama yine de sözcükler ağzından zorlukla çıktı. "... asla burada olmadı."</p>

  <p>Genç kadın, gözlerini ona dikmiş bakıyordu. Yüzü hâlâ bezgin, yıpranmış ve kirliydi ama iç enerjilerinin, eski gücünü yerine getirmek için büyük bir çaba harcadığı belliydi. Şimdi, aklına ani bir fikir gelmişçesine Kılıç’ın yattığı yere doğru döndü ve silaha dikkatle bakarak çömeldi. Sonra bir elini, deneyimli bir büyücü hareketiyle kabzaya dokunmak için uzattı.</p>

  <p>Bir parmağı siyah kabzaya dokunmuş bir pozisyonda donup kaldı.</p>

  <p>Kir içindeki kız gitmişti ve Mark, onun yerine annesi Mala’yı görüyordu, onu son gördüğünden beri on yıl yaşlanmıştı, parlak koyu saçlarına şimdi büyük ölçüde griler düşmüştü. Mark’ın avcı gömleği yerine kendisinin köylü pantolonunu ve oğlunun hâlâ tanıyabildiği ev dokuması bluzunu giymiş olan ve küçük kamp ateşinin yanına diz çökerek bir parmağıyla Gözbulandıran'ın kabzasına dokunan kadın artık Mala'ydı.</p>

  <p>Sonra Mark’ın annesinin sureti bulanıklaşarak değişti ve kız kardeşi Marian’ın görüntüsü oldu. Marian şimdi yaklaşık otuz yaşlarına gelmiş bir kadındı, aynı zamanda Mark’ın, köylerinden kaçtığı gün son kez görüşünden bu yana geçen yıllar yüzünden değişmişti.</p>

  <p>Marian doğrudan doğruya kendisine bakabilmek için kafasını çevirdi ve Mark, şimdi onun yerinde, Kırmızı Tapınak'tan balık etinde bir kızın, bir zamanlar karşılaşmış ve istemeden sevmiş olduğu ve ardından asla unutamadığı bir kızın farkına varıyordu. Kırmızı Tapınak kızı, Kılıç’ı bıraktı ve bedenini tamamen Mark’a doğru çevirdi.</p>

  <p>Karşısındaki artık, saçları keçeleşmiş ve yağsız vücuduna adamın pis, parçalanmış avcı gömleğini üzerine geçirmiş olarak Mark’a doğru yaklaşıp yeniden üzerine eğilen kişi, Vilkata’nın karargâhından kurtarmış olduğu genç kadındı. Kadının başının üzerinde, ateşin üzerinde, kümelenmiş yıldızlar kocaman bir yay çiziyorlardı.</p>

  <p>Kadın derin bir nefes aldı. "Bunun hangi Kılıç olduğunu önceden fark etmeliydim. Hiçbirini daha önce asla görmemiş olmama rağmen... ama umarım ki şimdi tamamen uyanık durumdayım. Anlamaya başlıyorum. Benim adım Kristin. Sen kimsin?"</p>

  <p>"Mark."</p>

  <p>"Pekâlâ, Mark." Adamın yaralı alnına öylesine nazikçe dokundu ki dokunuşu acıyı neredeyse hiç arttırmadı. Mark, ürkerek geriye çekildiğinde kadın da elini hızla geriye çekti. "O sen miydin - yani oraya - Gözbulandıran'la gelerek beni dışarı çıkaran?"</p>

  <p>Onaylamak için başını sallamayı başardı.</p>

  <p>"Ve yalnız mı geldin? Evet, yine başını sallıyarak onaylıyorsun. Neden? Ama bunu boş ver şimdi. Benim için yaptığını asla unutmayacağım. Hayatımı kurtardın ve daha da fazlasını yaptın... hiç suyumuz var mı?"</p>

  <p>Sonra, etrafına bakındı ve Mark'ın su matarasını bularak kendi sorusunu yanıtladı. İlk önce adama içirdi ve sonra bir ağız dolusu kendisi içti. "Oh," dedi kadın, rahatlamıştı.</p>

  <p>Ama rahatlaması sadece bir an içindi. "Burada, buralara yakın bir yerlerden yardım bulmayı umuyor musun?... Hayır." Yine bir elini nazikçe ileriye doğru uzattı, bu seferki dokunuşu hiç acı vermemişti, adam yüzünü yumuşattı. "Kime hizmet ediyorsun?"</p>

  <p>"Sör Andrew."</p>

  <p>"Ah. İyi bir adam, onun hakkında duyduğum şeylere bakılırsa. Onu tanımamamıza rağmen, Tasavalta’da ona hürmet ederiz... ama buna boş ver. Alnındaki şu yara için bir şeyler yapmalıyım."</p>

  <p>Kristin gözlerini kapadı ve çeşitli büyüler mırıldanmaya başladı. Mark, yaranın üzerinde kuvvetli ve titreşen bir çekiş duygusu hissedebiliyordu, sanki maddeleşmiş bir şey, acının bıçağını dışarı çekmeye uğraşıyordu. Ama kısa bir süre sonra bıçak, öncekinden daha şiddetli bir şekilde saplanarak geri döndü ve Mark haykırdı.</p>

  <p>"En azından kanama durdu," diye mırıldandı Kristin, sakinliğini zalim bir şekilde yeniden oluşturarak. "Ama orada daha büyük bir sorun var. Burada senin için pek az şey yapabilirim." Bir an için, açıkça konumunu veya zamanını ya da her ikisini de tayin edebilmek adına başını kaldırarak yukarıya, yıldızlara bir göz attı. "Hiç yiyeceğimiz var mı?"</p>

  <p>"Hayır."</p>

  <p>Kadın bir şeyler arayarak etrafta dolanmaya başladı. Mark bilincini yeniden yitirdiğinde, hâlâ yakınlardaki bazı bitkileri inceliyordu.</p>

  <p>Mark, yeniden uyandığında hâlâ geceydi. Siyah ve altın sarısı pelerin, şimdi tek başına iki kat olarak onun etrafına sarmalanmış olmasına rağmen adam şiddetle titriyordu. Başı, Kristin’in kucağının sıcaklığında nazikçe desteklenmişti ve kadının sihirli sıcak parmakları adamın başını rahatlatmaya çalışıyordu.</p>

  <p>Ama adam, bunların zar zor farkına varıyordu. Daha önemli gözüken bir şeyler olmaktaydı. Tanrıların yüce çemberi ikisinin etrafında şekillenmişti. Daha önce bir kez, yüce Ludus Dağları'nda donarak ölme tehlikesi içinde bir çocukken, Tanrıların onu bu şekilde çevrelediğini görmüş veya hayal etmişti. Kristin’in dikkatini Tanrıların kendilerini gözlemledikleri çembere doğru çekmeye çalıştı, ama kadın, kendi büyü ve kudretleriyle uğraşıyordu. Kafasını bir defa bakmak için kaldırdı ve bir onaylama mırıltısı çıkarıp ardından adamı rahatlatarak iyileştirme çabasına geri döndü.</p>

  <p>Adam, kadının etraflarını saran varlıklardan gerçekten haberdar olmadığını söyleyebilirdi. Ama Mark, onların orada olduklarını biliyordu. Ve o gece, onların yalnız ateşinin başında kendisi hakkında tartıştıklarını görmüş olduğu gibi bir kez daha onun hakkında tartışmaktaydılar. Bu gece konuştukları, o zaman konuştuklarından daha az anlaşılırdı ve Tanrıların yüzleri de bu gece eskisi kadar belirgin değildi.</p>

  <p>En sonunda hayal geçip gitti.</p>

  <p>Kristin’in sesi artık büyü sözcükleri yerine gerçek sözcükler mırıldandığı başka bir tona dönmüştü. Sesi sanki adama sinirlenmiş gibi çıkıyordu. "Ölmene izin vermeyeceğim, beni duyuyor musun? Ölmene izin vermeyeceğim." Başını kaldırdı. "Karanlık Adam'ın bana yaptıkları yüzünden, sana karşı bu kadarını yapabiliyorum. Lanet olası! Bu adamı almana izin vermeyeceğim!"</p>

  <p>Ve Mark’a dönerek konuştu: "Sen hayatımı kurtardın... bundan da fazlasını kurtardın... ve seninkini onlara teslim etmeyeceğim. Yara zehirli ya da değil, yaşayacaksın. Sana söz veriyorum."</p>

  <p>Gece adam için, bilinçsizlik periyotları halinde, rüyalar ve uyanıklık içerisinde, en azından kazanmış göründüğü kıza karşı soluk alma çabalarıyla geçti.</p>

  <p>Sabahleyin, ilerlemeye devam ettiler. Geceyi geçirmiş oldukları yerde hiç su yoktu ve hâlâ Vilkata’nın ordusuna rahatsız edici bir şekilde yakındılar. Şimdi, bineğinin üstüne bindirilmesi için yardıma ihtiyacı olan Mark'tı ve ilerledikçe onun hayvanını idare eden, güçsüzlüğü yüzünden ara sıra eyerinden düşmesini önleyen Kristin'di. Adam günü çıkarabildi. Kadın ağzına koydukça kökleri ve tohum halindeki meyvaları çiğnemeyi sürdürdü. Nefes almakta hâlâ güçlük çekiyordu. Ama, kendi vahşi iradesi ve Kristin’in büyüsü sayesinde hayatta kalmayı başarmıştı.</p>

  <p>Bir gece ve bir yolculuk günü daha, bir öncekine çok benzer bir şekilde geçti. O günden sonra Mark artık saymayı unutmuştu. Tüm hayatı bu iğrenç yolculuğun içinde yok olmuş gibiydi ve şimdi, artık yaşayıp yaşamayacağını umursamıyordu.</p>

  <p>Gece olduğunda, her gece, adamın ateşi yükseliyor ve Tanrılar bazen Kristin’in küçük büyülü ateşinin etrafında yeniden toplanarak onunla alay ediyor, kendi aralarında tartışıyorlardı. Şafağın her doğuşunda Mark onların gittiğini görmek için uyanıyordu ve Kristin’i adamın yanına yığılmış bir şekilde, yorgun bir uykunun içinde buluyordu.</p>

  <p>Titremelerinin her zamankinden çok daha sert geçtiği bir gece oldu. Kristin, kendisini ve onu pelerinin içine alıp sarıp sarmalamıştı. Tanrıların alışıldık töreni hastalanmış aklından geçerken, Kristin uyumuş, diye düşündü. Şuurunu çok daha açık hissedip kendi kendisine bir geceyi daha atlattığını söyleyerek gün ağarırken bir kez daha uyandı.</p>

  <p>Ve ardından, şuurunu çok büyük bir berraklıkla sarsan şiddetli bir şok yaşadı. Bu sabah, Tanrıların hepsi gitmemişti. Heykel gibi heybetli, muhteşem, görmüş olduğu herhangi bir kadın kadar gerçek bir kadın, ateşin küllerinin ortasında, güçlü sağ kolunda bir Kılıç’ı tutarak dikiliyordu.</p>

  <p>Tanrıça, aşağıya, avcı gömleği göğsünün üzerinden yarı açılmış bir şekilde Mark’ın yanında oturarak uyuyan Kristin’e doğru bakmaktaydı.</p>

  <p>"Ben Afroditim," diye Mark'la konuştu Tanrıça. "Çağrıldım; senin için gelmem gerekiyordu ve şimdi gördüğüm kadarıyla bir şeyler yapmak zorundayım. Ne hoş, ölümlü çocuk, sana her şeyi vermek. O, senin için senin hayatını yeniliyor ve bu süreç boyunca bütün hayatını sana veriyor, umarım bunun değerini biliyorsundur. Ama erkekler bunu asla bilmez, sanırım."</p>

  <p>"Anlıyorum," dedi Mark.</p>

  <p>"Sen mi? Hayır, anlamıyorsun. Gerçekten anlamıyorsun. Ama belki bir gün anlayacaksın." Tanrıça, uzun ve telaşsız adımlarla, sağ elindeki Kılıç’ı kaldırarak ikisine doğru yaklaştı. Yaklaşan tehlikeyi sezen Mark, fırlayıp dimdik oturmaya çalıştı. Ama daha fazlasını yapamadan önce, Afrodit’in elindeki Kılıç, Kristin’in uykudaki sırtını ileriye doğru zorlamaya başlamıştı.</p>

  <p>Kılıç, kadının bedenine hızla girerken insan solumasına benzeyen bir ses çıkarmıştı. Mark, geniş ve ışıltılı çeliğin Kristin’in sırtında kayboluşunu ve oldukça kansız bir şekilde göğüslerinin arasından çıkarak karşısında oturduğu için kendi kalbine saplamşını gördü. Şimdiye kadarki yaraların hissettirdiği tüm sancılardan çok daha şiddetli bir sancıya kapılarak birdenbire bir çığlık attı ve ardından ölmüş olarak geriye doğru yığıldı.</p>

  <p>Ama hemen ardından sadece ölü olduğunu düşlediğini fark etti.</p>

  <p>Aslında, diye düşündü, şimdi uyanmaktaydı.</p>

  <p>Sırt üstü yatıyordu, bu daha gerçek ve kesindi. Ve başındaki durmak bilmez ağrı en sonunda dinmişti. Uyumakta mı yoksa ölü mü olduğunu keşfetmesi için gözlerini açmaya uğraştı ama gözkapaklarının çok fazla ağır oluşu yüzünden bu çok büyük bir sorundu.</p>

  <p>Bir rahatlama solumasının ardından, acının durmasının tarif edilemez ferahlığıyla birlikte, konumunu hafifçe değiştirerek çabucak doğal bir uykuya daldı.</p>

  <p>Mark, yeniden uyandığında gün ışığının zayıflamakta olduğunu düşündü. Tanrıça ve Kılıç belirdiğinde, gün gerçekten doğmuş muydu? Bir rüya olabilirdi. Ama şimdi, Kristin ve kendisi gerçekti. Avcı gömleği bir kenara savrulmuştu, ama Kristin buradaydı, ikisini de saran pelerinin içindeydi.</p>

  <p>Sanki kadının kanı şifa vererek adamın damarlarında akıyor ve kendi kanı da hayat alıp hayat vererek onun vücuduna geçiyordu.</p>

  <p>Kadının bedeninin içine. Kendi hayatı akarken...</p>

  <p>&nbsp;</p>

  <p>İlk önce kadının sıcak, yumuşak vücudunun yüklenişini şaşırmadan kabul ederek yavaşça ama en sonunda tamamen uyandığında yine sabah olmuştu. Sonra olayları hatırlamaya başladı ve üstündeki pelerinden sıyrılarak hızla düşündü.</p>

  <p>İki elini de kafasına kaldırmış bir şekilde, bir anda yerinden fırlayarak dik oturma konumuna geçmişti. Hâlâ üstü başı kuruyup kalmış kanla kaplıydı ve hatırladığından çok daha kirliydi, susamıştı ve kendisini kurt gibi acıkmış hissediyordu; ama acısı ve ateşi tamamen geçmişti. Kendisini hissettiği kadar pis ve yıpranmış gözüken ama hayatta, emniyette ve sıcak olan Kristin, bir yorgunluk uykusunun içinde yanına çırılçıplak sokulmuş yatıyordu.</p>

  <p>Güneş yükseleli yaklaşık bir saat olmuştu. Hemen yakınında, uzun zaman önce sönmüş olan ateşin külleri duruyordu. Görüş alanının dışında akmakta olan bir suyun şırıltısı duyulan bir ağaçlıkta kamp kurmuşlardı. Mark, bölgeyi tanıyamıyor, hatta oraya varışlarını bile hatırlıyamıyordu.</p>

  <p>Binek hayvanları biraz ilerisindeydi, zayıflamışlardı; merhametsizce kullanılmış gibiydiler ama şu anda çimenleri şapur şupur çiğnemekten hoşnut görünüyorlardı. Birisi hayvanların üzerlerindeki eyerleri çıkarmış ve otlamaları için bağlamıştı.</p>

  <p>Mark, tek örtüsü olan siyah ve altın sarısı renkli pelerini geriye düşürerek ayağa kalktı. Bir elini alnına götürdü. Bir parmağıyla alnını daha yumuşak bir şekilde incelemeye çalıştı. Kurumuş kanların dışında, alnında artık herhangi bir yara izi yoktu.</p>

  <p>Kristin adamın ayaklarına dokundu ve başını yere doğru eğerek baktığında, yaptığı hareketin kızı uyandırmış olduğunu gördü; kızın gözleri açıktı ve adama şaşkın bakışlarla bakıyordu.</p>

  <p>"İyileştirilmişsin," dedi kız. Sanki böyle bir sonucu biraz bekliyormuş gibiydi, ama yine de bu durum kızı şaşırtmış, hatta neredeyse korkutmuştu.</p>

  <p>"Evet." Aniden iyileşmesi, adamın kendisini de korkuya sürüklemişti. İyileştirme büyüsünü bozmaktan korkarak, hareket etmek için bile isteksiz görünüyordu. "Bunu benim için yaptın."</p>

  <p>"Mark." Sanki ilk defa konuşup ismi söylemeye çalışıyormuş gibiydi. Sonra, Mark’a o an için hiç de uygunsuz gelmeyen bir soru sordu: "Beni seviyor musun?"</p>

  <p>"Evet." Yanıtını, düşünmek için zaman harcamadan ve durumdan ciddi bir şekilde emin olarak bir kerede vermişti. Ama sonra soruyu ve yanıtı ciddi ciddi düşündü. Kristin’in yanına çömeldi ve sanki kadının kendisi Mark'ın en iyi yanıtını gerektiren önemli, doğru soruymuşçasına baktı, biraz korkarak dokundu.</p>

  <p>"Evet," diye tekrarladı adam. "Seni, sanırım, kendi hayatımdan daha çok seviyorum - eğer bu, başımıza gelen şey, büyüden kaynaklanıyorsa, hâlâ devam etmekte."</p>

  <p><i>"Seni</i> yaşamdan daha fazla seviyorum," dedi kadın, adamın elini tutup öptü ve ardından göğsünün üzerine götürdü. "Düşündüm ki..."</p>

  <p>"Neyi?"</p>

  <p>Kadın, bir şeyleri geçiştiriyormuşçasına kafasını salladı ve sonra yanına oturdu. "Benim büyümün seni iyileştirmeyeceğinden korktum - her ne kadar yapabildiğimin en iyisini yapsam da. İkimizin de mahvolduğunu düşünmüştüm."</p>

  <p>Birbirlerine baktılar. Oluşan kısa sessizliği Mark bozacaktı. "Rüyamda, Afrodit’in burada bizimle birlikte olduğunu gördüm."</p>

  <p>Kristin, bir sebep yüzünden bu cümleyi çok ciddi olarak ele almayı gerekli gördü. Sanki dünyayla ilgili şeyleri yeni öğrenmeye başlamış ve öğrendiklerine şaşırıp duran iki çocuk gibi birbirlerinin gözlerinin içine bakakaldıkları, Mark'ın dikkatini çekti. Daha önceleri dünya hakkında bir şeyler bildiğini düşünmüştü ama şimdi açıkça hâlâ bilmediği çok şey olduğunu görüyordu.</p>

  <p>Sonra, Kristin’in söylemekte olduğu şeyler fazlasıyla dikkatini çekti. "Ben de, <i>onun</i> burada yanımızda olduğunu düşümde gördüm. Kılıçlar'ın bir tanesiyle ikimizi de öldürmek üzereydi."</p>

  <p>Mark uzun uzun kadına baktı. Sonra, sabahın ayazında çıplak bir şekilde, yine ayağa fırladı ve Gözbulandıran’ı bulmak için etrafta aceleyle dolandı. Kılıç, yakında bir yerlerde öylece yatmaktaydı. Hemen eline aldı.</p>

  <p>Kabzaya baktığında donakalmıştı. Üzerindeki küçük beyaz işaret bir göz değildi. Açılmış bir insan eliydi.</p>

  <p>Ayağa kalkmış olan Kristin, adamın omzuna yaslanmaktaydı - bu kesinlikle daha öncekiler gibi güven dolu ve samimi bir dokunuştu. "Bu Yarakapatan, değil mi?" diye fısıldadı kadın.</p>

  <p>"Evet."</p>

  <p>"Onu bize bırakmış."</p>

  <p>"Ve karşılığında Gözbulandıran’ı almış." Şaşkınlık ve bir tür panik içerisindeymişçesine birbirlerine baktılar. Etraflarında çılgın bir araştırmaya giriştiler, ama Gizlilik Kılıcı gitmişti. Eğer Vilkata’nın askerleriyle bir kez daha karşılaşırlarsa, Yarakapatan'ın bu durumda faydasız olacağı gerçeği çok korkutucu bir düşünceydi.</p>

  <p>Kristin, Mark’ın iyice dağılmış durumdaki gömleğini başından aşağıya geçirerek giyiyordu. Giysi, kadından çok daha pisti ve üzerinde delikler açılmaya başlamıştı. "Harekete geçmemiz gerekiyor. Afrodit’e çok teşekkürler ama korunmamızı yanında götürmüş."</p>

  <p>Bütün giyinme ve toplanma hazırlıkları sadece birkaç dakikalarını almıştı. Ve hemen ardından da hayvanları hazırlayarak yola koyulmuşlardı.</p>

  <p>Kristin, bir yolu işaret etti. "Tasavalta’ya bu taraftan gidilir. İlerledikçe gözlerimizi açık tutar ve biraz meyve buluruz. İlerlememizi sürderecek kadar meyveyi şimdiye kadar etraftan toplayabildim."</p>

  <p>Etraflarındaki kırsal alan ve bitki örtüsü, onlar ilerledikçe değişti. Mevsim de ilerlerken artık daha fazla yabani meyva olgunlaşmaya yüz tutuyordu. Kristin, hangi bitkilerin neresinin yenebileceği konusunda uzman çıkmıştı; kızın bu konuda Mark'dan çok daha fazla bilgisi vardı; özellikle burada, kendi memleketine yakınken. Mark, kendi kendine sessiz bir şaşkınlık yaşıyor, kadının ne kadar da güzel olduğu gerçeğinin farkına varmasının ne kadar uzun sürmüş olduğu üzerine yorumlarda bulunuyordu.</p>

  <p>"Beyaz büyü konusunda eğitim aldım. Büyücülük ve büyü benim hayatımdı."</p>

  <p>"Şimdi değil mi yani?"</p>

  <p>"Şimdi hayatımı değişik bir düzene soktum." Ve birdenbire onun yanına doğru, yakınına, çok yakınına geldi ve adamı ateşli bir şekilde öpmek için eyerinin üstünde eğildi.</p>

  <p>"Dün geceden önce bakireydin - evet, senin beyaz büyüye adanmış olman gerekiyordu, değil mi? Veya Ardneh’e," dedi Mark.</p>

  <p>Kadının yüzündeki ifade, durumun öyle olması gerektiğini gösteriyordu.</p>

  <p>"Artık anlamaya başlıyorum. Sen, Ardneh’e adanması gereken şeyi bana verdin." Adamın durumu kavrayışı yavaşça gelişiyordu. "İşte bu yüzden, Afrodit beni iyileştirmeye geldi. Onu sen çağırdın."</p>

  <p>"Tanrıçalar nereye isterlerse oraya giderler. Ben sadece deneyebilirdim. Başka ne yapabilirdim ki? Seni sevdiğimi keşfetmiştim."</p>

  <p>Yan yana bineklerini sürerlerken Mark kolunu kadının boynuna doladı. Sarılma ilk önce sadece şefkatliceydi. Ama çok geçmeden şefkat, kendi tarzı içinde vahşice büyüyecekti. Sık bir çalılığın yanında hayvanları durdurdular ve üzerlerinden indiler.</p>

  <p>Sadece kısa bir süre sonra yine bineklerini sürmektelerken ciddiyet yerini ahmaklığa bırakmıştı; içinde bulundukları ahmaklık durumunu sürdürmemek için tekrar tekrar birbirlerini azarlamak zorunda kalıyorlar ve gözlerini açık tutmaları için birbirlerini uyarıp duruyorlardı. Aşk, bir incitilemezlik duygusu bağışlamıştı.</p>

  <p>Öğleye doğru temiz bir akıntıya ulaştılar. Şimdiye kadar Vilkata’nın yağmacılarının verdikleri zararın oldukça ötesine gitmiş olmalarına rağmen, kırsal bölge boşaltılmıştı ve geçerken görebildikleri kadarıyla görünürdeki bütün evler terk edilmişti.</p>

  <p>Suyu hızlı ve temiz akan dere bir mucize gibiydi; yolculuğun bu kısmında yıkanabilmek, neredeyse içebildikleri kadar su içebilmek kadar güzeldi. Kristin’in saçları, pislikten oluşan berbat durumundan, kendilerinin doğal olarak sarı olduğunu göstermek üzere ortaya çıkıyordu. Ortaya çıkacak olan renk her ne olursa olsun, Mark’ın gözlerinde, bu, mükemmel olan tek renk olurdu.</p>

  <p>Birlikte yıkanmak kısa bir süre içinde başka etkinliklerin yapılmasına ve sonraki duraklamalar konusunda kendilerini kısıtlamalarına yol açacaktı; şu anda sağdan soldan konuşmak için bir sakinlik oluşmuştu.</p>

  <p>"Nasıl esir düşmüştün?" diye sordu Mark.</p>

  <p>Kristin’in mavi yeşil gözleri uzaklara daldı. "Oldukça güvenli olduğunu düşündüğümüz kırsal bir bölgede bir grupla beraber yolculuk yapmaktaydık." Omuzlarını silkti. "Karanlık Kral’ın ordusuna ait bir devriye birliği tarafından saldırıya uğradık. Grubumuzdaki diğerlerine neler olduğunu bilmiyorum; sanırım hepsi öldürülmüşlerdir. Düşmanın yanında bir büyücü vardı. Aramızda doğal olarak bir mücadele oldu ve benden çok daha güçlü olduğunu kanıtladı. Ama kendimi bir şekilde saklayabilmeyi başardım. Bana neler olduğunu pek bilmiyorum, beni ele geçirenler benim hakkımda çok az konuşuyorlardı. Beni ana karargâhlarına götürdüler. Ondan sonra ne olacağı-"</p>

  <p>Mark, bir elini kadının ağzına koydu. "Artık hiçbir şey olmayacak. Güvendesin."</p>

  <p>"Teşekkür ederim. Ama sen oraya kadar nasıl geldin?"</p>

  <p>Mark, görevini ana hatlarıyla açıkladı, ilk olarak Sör Andrew tarafından diplomatik bir haberci olarak gönderildiğini, sonra Draffut ile karşılaşmasını ve ardından da diğer olayları. Bunun inanılmaza oldukça yakın bir hikâye olduğunu fark etti ama Kristin, o konuştukça adamı büyük bir dikkatle izliyordu; kendisine inandığını düşündü. Eğer kadın Mavi Tapınak soyguncusu Mark’ı herhangi bir zamanda duymuşsa bile yanındaki bu adamla o isim arasında bir bağlantı kurmuş gibi görünmüyordu. Mark, daha önceleri yanından geçmekte olan bir yabancının şarkısında kendi isminin söylendiğini duyduğunda, bazen ünlü olduğunu düşünürdü. Ama ismi aslında fazlasıyla yaygındı. Ama neyse ki yüzü, Mavi Tapınak’ın suikast olasılıklarından sakınmak için hiç de ünlü değildi.</p>

  <p>Derenin yanından ayrılmalarından önce, kendi yüzünü-derenin en durgun bölümünde incelemeye çalıştı. "Nasıl görünüyorum?" Parmakları alnını inceliyordu.</p>

  <p>"Orada bir yara izi var. Bundan fazlası değil. Basit bir yara izi." Kristin, onun için yarayı öptü.</p>

  <p>Adam yerine oturdu. "Yani, senin de anladığın gibi, zaten Tasavalta’ya doğru gidiyordum. Bir kurye olarak."</p>

  <p>"Ne kadar uygun." Adamı yeniden öptü.</p>

  <p>"Evet. Prenses nasıl birisidir?"</p>

  <p>"Benden birkaç yaş daha büyük." Kristin durakladı. "Onu çok iyi tanıdığımı pek iddia edemem."</p>

  <p>"Ben de. Yola çıksak iyi olacak."</p>

  <p>Yıkanmış giysilerini giymiş ve toparlanmışlardı. Mark yeniden konuşmaya başlamadan önce hayvanlarının üstünde doğuya doğru yönelmişlerdi bile. "Tasavalta’nın geleneklerini o kadar iyi bilmiyorum. Sana ebeveynlerinin kim olduğunu sormalı mıyım? Yani, topraklarınızda kız istemenin alışılmış yolu nedir? Bu konu hakkında başka kiminle konuşmalıyım, eğer böyle biri varsa?"</p>

  <p>"Ebeveynlerimin ikisi de öldü."</p>

  <p>"Özür dilerim."</p>

  <p>"Bu uzun süre önceydi. Evet, görmemiz gereken insanlar olacak. İlk olarak ihtiyar Karel, sanırım. O benim amcam ve büyü öğretmenimdir. Oldukça tanınmış bir büyücüdür. Onu duymuş olabilir misin?"</p>

  <p>"Hayır. Ama başka büyücüler tanıdım, beni özellikle korkutmazlar. Amcan Karel’i görürüz... bu arada, benimle evlenir misin?"</p>

  <p>Kristin, belli belirsiz bir hayal kırıklığına uğramış gibiydi. "Evleneceğimi biliyorsun. Ama sormayı düşündüğün için mutluyum."</p>

  <p>"Ah, evet." Ve yine hiçbir dikkatli planlamanın başarılamayacağı bir suskunluk oluştu.</p>

  <p>"Şunu çıkarıyorum ki, yaşlı amcanı görmeyi pek de dört gözle beklemiyorsun. Seni bir kadın büyücü olarak Tanrıya adamaya niyetlenmişti, bu doğru mu?" diye konuşarak suskunluğu bitirdi Mark.</p>

  <p>"Kısmen."</p>

  <p>Adam kendisini biraz rahatlamış hissetti, daha kötüsünü de tahmin edebilirdi. "Pekâlâ, büyüde iyi olan kadınların hepsi bakire değildir, seni buna inandırabilirim." Durakladı. "Demek istediğim..</p>

  <p>Terk edilmiş bir eve sakınarak yaklaştılar ve içine girdiler, sonra bir başkasına daha; ve kendilerine, ev sakinlerinin kaçtıklarında yanlarına alma endişesi duymadıkları birkaç giysi parçası buldular. Mark, bir karşılık bırakıp bırakmamayı düşündü ve bırakmamaya karar verdi - Vilkata’nın yağmacılarının dönüşünün, gerçek mal sahiplerinin dönüşünden önce olacağı daha olası görünüyordu. Kendilerini bir parça daha uygar hissederek hayvanlarını sürmeye devam ettiler.</p>

  <p>Mark, Kristin’in kendi geleceklerine dair planlar yapmaya karşı direndiğini fark etti. Adamı seviyordu, evleneceklerdi, bu kadarı kesindi. Ama kadın ayrıntılara girmeye oldukça isteksiz görünüyordu. Alıkoyan bir şeylerin anlaşılmaz duygusu varlığını ısrarla koruyordu. Mark, bunu kadının yorgunluğuna veriyordu. Bununla beraber Yarakapatan, onları hayret verici bir şekilde iyileştirmişti, yine de yolculuk zordu ve yiyecekleri yetersizdi.</p>

  <p>Ama her şeye rağmen yolculukları keyifliydi, devam eden zorluklara ve korku dönemlerine rağmen. Ve Vilkata’nın ordusu tarafından harap edilen bölgenin son kıvrımlarından ayrıldıkça, yiyecek bulmaları çok daha kolaylaşmıştı. Çiftlikler ve evler artık daha seyrekti; bu bölgede, en iyi zamanında bile seyrek olarak ikamet edilmişti.</p>

  <p>Mark, yolculukta geçen günleri hesaplamayı denedi. Ayın evrelerini izleyerek, Vilkata’nın ordugâhına yaklaşıp girmiş olduğundan bu yana neredeyse bir ay geçmiş olduğuna karar verdi.</p>

  <p>En sonunda, uzun ve kaba bir direğin üstüne çekilmiş olan mavi yeşil bir bayrağın görüş alanlarına girdiği gün geliverdi. Tasavalta’nın bayrak direği, yola yukarıdan bakan bir uçurumun tepesinde, yolun dağ eteği geçitlerine girdiği ilk yerde duruyordu. Kristin, bayrağın gözükmesiyle gözyaşları dökmeye başladı; bunların sevinç gözyaşları olduğuna emin olmak için Mark’ın kadına yakından bakması gerekmişti.</p>

  <p>Kadın, Mark’ı, Tasavalta hakkında kendisine ne anlatılmışsa doğru olduğu konusunda temin etmesine rağmen, burası büyük bir ülke değildi, ama kesinlikle görülmeye değer bir bölgeydi. Adam, her durumda, bunu artık kendi gözleriyle görmeye başlamıştı. Kristin, topografyayı ona genel olarak açıkladı; iki ana dağ silsilesi vardı, bunların biri sahil boyunca doğuya doğru, diğeriyse birkaç kilometre içerilere, korunmuş vadilerin ilk uzun sırasının tam ortasına doğru uzanıyordu. Aslında bu silsilelerin ikisi de, şu anda kilometrelerce kuzeyde kalmış olan Ludus Dağları’nın güney uzantılarıydı.</p>

  <p>"Ben Ludus'un manzarasına bakarak büyüdüm," dedi Mark. "Onları, açık bir günde, evimizin herhangi bir tarafından bakarak görebilirdik."</p>

  <p>Şu anda ulaşmış oldukları güney uzantılarına rağmen, kar ve buzların izleri Tasavalta’nın yüksek sivri tepelerinin üzerinde her mevsimde görünebilirdi. Sahil, burada fiyordlarla derinden kesiliyor ve soğuk okyanus akıntıları, neredeyse tropikal olan bu toprağı sanki aralıksız bir bahar mevsiminde tutuyordu.</p>

  <p>Mark ve Kristin, yorulmuş binek hayvanlarını o ilk sınır işaretinden geçmeye zorlayarak, ileriye sürmeye devam ettiler. Şimdi Kristin, daha sık sessiz kalıyordu ve ilerledikçe daha da endişeli gözüküyordu.</p>

  <p>"Hâlâ beyaz büyü öğretmeninin tepkisi konusunda mı endişeleniyorsun?" diye aniden sordu Mark.</p>

  <p>"Hayır, ondan değil. Veya tamamen değil."</p>

  <p>Kadın hâlâ bir sır saklıyordu ve bu durum, Mark’ın canını sıkmıştı. "Ne, o zaman?"</p>

  <p>Ama kadın, Mark’ın, dürüst olduğunu düşündüğü net bir yanıt vermedi ve adamın sıkıntısı daha da büyüdü. Ailesiyle ilgili bir şeyler olmalı, diye varsaydı. Neredeyse beş kuruşsuz yabancı bir askeri, müstakbel kocası olarak eve getirdiğinde ona ne diyeceklerdi. Mark, Kristin’in ailesinin köylü olmadığına daha şimdiden emindi. Pekâlâ, bir aydır tek başlarına yolculuk yapmaktaydılar. Eğer onun ailesi de Mark’ın tanımış olduğu zengin aileler gibiyse, bu, evlenmelerine izin vermeleri için etkili bir teşvik olurdu. Her ne halde olursa olsun onunla evlenecekti, bununla ilgili bir şüphe hoşuna gitmezdi ve kadının da bu nokta hakkında hiçbir tereddüt göstermeyeceğine kendisini inandırmaya devam etti.</p>

  <p>Belki, diye düşündü, kadın bir zorluğu veya engeli kendisine saklıyordu. Eğer onun böyle bir şeyden etkileneceğinden korkuyorsa - sonuçta, kendisini yeteri kadar iyi tanımıyordu, henüz.</p>

  <p>Sınırı gösteren bayrak direğini geçer geçmez yol derhal düzelmişti. Aynı zamanda, bazan dönen uzun virajlarla birlikte dik bir tırmanış da başlamıştı. Mark, sahile uzanan dağ eteklerini döven denizin bir anlık görüntüsünü yolculuk boyunca ilk defa yakalayabildi. Uzaklarda koyu maviydi, sonra Kristin’in gözlerinin renginde ve ardından karayla buluştuğu noktalarda köpüklenerek bembeyaz oluyordu. Şimdi yolun her iki tarafında, yolculuk etmekte olan kılıksız giyimli yabancıların varlığını el işaretleriyle birbirlerine iletme konusunda çekingen davranmayan çalışkan köylülerin kuru otları biçtiği çayırlar uzanıyordu. Vilakata’nın renklerini taşıyan ve hayatlarını kurtaran pelerin epeyce zamandır, sıkıca bağlanmış siyah bir bohçanın içine konulmuş ve Mark’ın eyerinin arkasına yüklenmişti. Kristin şimdi, ufak bir dağın tepesindeki bir helyografın<a href="../Text/notlar.html#nd2" id="n2"><sup>(2)</sup></a> göz kırpan pırıltısının görülebildiği ilerilerindeki bir noktayı gösterdi. "Bu bizimle ilgili bir mesaj olabilir. Bu gibi zamanlarda bütün yolcular gözetlenmeye çalışılır."</p>

  <p>"Şifreyi biliyor musun?"</p>

  <p>"Evet - ama bizim tarafımıza yöneltilmemiş. Okumak için yeterli olacak kısmını göremiyorum."</p>

  <p>Şimdi - Mark’a tuhaf gelen şey - Kristin’in endişesi bir tür neşeye dönüşmüştü. Sanki onu endişelendiren şeyler, her neyse şimdi geçip gitmişti ve bundan sonra önemli olan şey, hayatın her dakika için tadını çıkararak yaşamaktı. Artık kurtarılmış herhangi bir esir gibi rahatlamıştı ve eve dönüşünün keyfini çıkarabilirdi.</p>

  <p>Mark bu durumu bir fırsat olarak değerlendirerek kadınla bir kez daha ciddi olarak konuşmayı denedi. "Benimle evleneceksin, hem de hemen, ailenin veya bir başkasının söyleyecekleri ne olursa olsun." Bunu söyleyebildiği kadar sert bir tavırla söylemişti.</p>

  <p>"Evet, ah sevgilim, evet. Kesinlikle evleneceğim." Ve Kristin bu durumla ilgili olarak, en az adam kadar olumluydu. Ama şimdi Mark, kadının mutsuzluğunun azalmasına rağmen tamamen ortadan kalkmadığını görebiliyordu.</p>

  <p>Kadına göre çok önemli olan şeyler - tam olarak her nelerse - bir tarafa bırakılmıştı, çünkü Kristin için, Mark’ın kendisiyle evlenmesi her şeyden çok daha önemliydi. Mark, yolculuk boyunca ilk defa olmamak üzere, Kristin’in bu kararından asla pişman olmayacağına dair sessiz bir yemin etti.</p>

  <p>İlerledikçe, mutluluğun çoğalarak Kristin’in ruhuna hakim olmaya başladığını görmek adamı neşelendirmişti. Eve dönüyordu, en azından onun için artık fena halde endişelenmiş ve belki de öldüğünü düşünerek ümitlerini kesmiş bir aileyi ve arkadaşlarını görecekti.</p>

  <p>Artık iyi bir şekilde düzenlenmiş olan yol, sivri tepelerinin üstünde helyografı gördükleri ufak dağın yamacından dönmekteydi. Ardından yolcular kendilerini Tasavalta’nın ilk köyüne girerken bulduklarında, yol hemen arnavut kaldırımlı bir sokağa dönüşmüştü. Burası, diye karar verdi Mark, gerçekten de küçük bir kasabaydı. Adının ne olduğunu merak etti. Sağ tarafta çok ileride olmayan, temiz görünümlü bir han vardı ve Mark, orada durmalarını önerdi. İç ceplerinden birisinde taşıdığı az miktardaki para hâlâ yanındaydı. "Bizi içeri alırlar mı, acaba; biraz pejmürde gözüküyoruz." Terk edilmiş evlerdeki giysiler, giyimlerini zenginleştirmiş ama görünümlerini pek düzeltememişti.</p>

  <p>"Pekâlâ. Herhangi bir yerde durabiliriz. Şimdi hiç fark etmez." Kristin adama dürüstçe baktı ve sıcak bir tonla ekledi: "Seni seviyorum."</p>

  <p>Bu, birbirlerine gün içerisinde değişik çeşitliliklerde yüzlerce kere söyledikleri bir şeydi. Ama niçin şimdikinin etkisi, neredeyse ümit kırıcıydı, sanki ona hoşça kal dermişçesineydi?</p>

  <p>"Ben de seni seviyorum," diye yavaşça yanıtladı adam.</p>

  <p>Kristin, hana doğru bakmak için kafasını öbür tarafa çevirdi ve yüzünde bir şeyler donakaldı. Mark kadının bakışlarını takip etti. Şimdi, kapının üzerine yerleştirilmiş beyaz matem kurdelesini Mark’ın da görebileceği kadar hana yaklaşmışlardı. Ve, sokaktan hanın avlusuna açılan kapının üzerindeki kemerde de şimdi bakmakta olduğu başka bir beyaz kurdele vardı.</p>

  <p>"Hancının ailesinden biri herhalde... diye dönerek Kristin ile konuştu.</p>

  <p>Kristin, bir kez daha eyerinin üzerinde dönmüş ve hiçbir şey söylemeden, sokağın bir yukarısına bir aşağısına doğru bakıyordu. Şimdi, beyaz şeritleri her yerde açıkça görebildikleri diğer kapılar ve geçitlere de yakınlaşmışlardı. Bu kasabada matem işaretleri her tarafı kaplıyor gibiydi.</p>

  <p>"E, ne o zaman?" Sözcükler, Kristin’in ağzından Mark’ın daha önce hiç duymadığı bir sesle, açıkça bir çığlık olarak çıkmıştı. Kadına baktı. Hanın avlusuna açılan geçitinin tam önünde durmuşlardı.</p>

  <p>Çığlığa yanıt olarak, hancının karısı gibi görünen, önlüklü ve yaşlı bir kadın, avlunun tam içinden belirivermişti. "Nerelerdeydiniz, genç bayan, bilmiyor musunuz ki-" diye çatlak bir sesle nasihat etmeye başladı.</p>

  <p>Yaşlı kadın tam o noktada aniden sustu. Kristin’e bakan suratı solgunlaştı ve neredeyse bir dizinin üstüne düşecekmiş gibi oldu. Ama, çoktan bineğinden inmiş olan Kristin, kadını kollarından tutarak kaldırdı.</p>

  <p>Ve kadını şiddetle salladı. "Söyle bana, ihtiyar, söyle, bu yas kimin için?"</p>

  <p>Hancının karısının gözleri donuk ve ümitsizdi. "Leydim, Prenses için... Prenses Rimac... öldürüldü."</p>

  <p>Kristin, bir çığlık daha attı, ama bu seferki kısa ve sözcük- süzdü. Mark, aynı şekilde, bir çarpışmada yere yığılan, başka bir kadının çığlığını daha duymuştu. Kristin sendeledi ama yere düşmedi.</p>

  <p>Mark, bineğinden aşağıya zıpladı ve yanına gidip onu tuttu. "Nedir bu?"</p>

  <p>Kadın sanki bir okyanus dalgası tarafından kuvvetle çekilip uzağa sürüklüyormuşçasına Mark’a yapışmıştı. Sadece bir an için gizem ve korkuyla parıldayan gözleri doğrudan adamınkilerin içine baktı. "Benim kız kardeşim..."</p>

  <p>Kadın bu iki sözcüğe yenilerini eklemek istedi. Ama Mark bunları pek duyacak halde değildi. Hana doğru gerileyerek, beyaz kurdeleli kapıya yakın duran eski bir banka dayanana kadar çekildi. Yaşlı bir ağacın kısmen gölgelediği bankın üzerine oturarak sırtını hanın beyaz badanalı duvarına yasladı.</p>

  <p>Mark yarım düzine insanın koşarak gelmekte olduğunu izlerken iki düzine kasabalı avludaki Kristin ve yaşlı kadının etrafında ufak bir düğüm oluşturmak için şimdiden bir yerlerden ortaya çıkmışlardı. Kristin’in önünde diz çöküyor, ellerini tutup öpüyor ve ona prenses diye sesleniyorlardı. Birisi, avludaki dinlenmiş bineklerden birinin üstüne zıpladı ve uzunca bir süre toynak sesleri uzaktaki arnavut kaldırımı taşlarında yankılanırken, sokaktan aşağıya doğru sürdü.</p>

  <p>İnsanlar bir içeri bir dışarı koşturup onu önemsemezken, Mark, aşınmış girişin yanındaki, gölgeli bankının üzerinde, olduğu yerde oturmayı sürdürdü. Şimdi, yığılmış bedenlerin arasından gözleri bir an için yeniden Kristin'le buluştu. Sevgi Kılıcı, kınının içinde Mark’ın yan tarafından ağırlığını iyice hissettirmekteydi.</p>

  <p>İnsanların haykırdıkları diğer şeylerin arasında bazı açıklamalar da vardı: alışkanlık haline getirdiği gibi Prenses Rimac’ın dışarıya nasıl da ihmalkâr bir şekilde gizlice çıkıp gittiği, Karanlık Kral’ın akıncı birliklerinden bir tanesinin ona nasıl ani ve beklenmedik bir saldırıda bulunduğu; şimdi nasıl savaş çıkacağı...</p>

  <p>Kalabalık hızla büyüdü ve Mark’ın, Kristin’in görüntüsünü yakaladığı anlar daha da seyrekleşmeye başladı. Bir noktada, düzinelerce göz aniden kendisine döndü ve etrafında merkezlenen apansız, bir dereceye kadar önemsiz bir telaş oluştu - Kristin, onu kurtarıcısı olarak tanımlayan bir şey söylemiş olmalıydı. Halk, etrafında bir izdiham yarattı. Çekingenlik ve kabadayılık tutumu arasında kalan adamlar onu tebrik edip sırtını sıvazlayarak, eline dolu bira bardakları tutuşturmaya çalıştılar. Kadınlar, ona aç olup olmadığını sordu ve o, hiçbir şey duymayarak onları yanıtlamadı, ona kek getirdiler. Kızlar narin kollarını boynuna sarıp öptüler, onu şimdi öpmekte olandan daha fazla sayıda kız ve genç kadın uzun bir süre boyunca onu seyretmeyi sürdüreceklerdi. Kalabalık tarafından ona doğru zorlanan genç bir kız, adamın elini tutup göğsünün üstüne bastırdı. Artık Kristin’in görüntüsünü tamamen kaybetmişti ve büyümeye devam eden kalabalık olmasaydı, kızın avluyu terk ettiğini düşünebilirdi.</p>

  <p>Dışarıdaki sokakta bir sürü binek hayvanının sesi vardı. Girişi doldurarak, Mark’ın sokak manzarasını kapayan kalabalığın şimdi çoğalmakta olan yeni bir parçası vardı. Yeşil ve mavi üniformalı askerler. Mark, helyografın boş durmamış olduğunu düşündü.</p>

  <p>Yanındaki birisi konuştu: "General". Mark, Rostov'u, daha önce hiç görmemiş olmasına rağmen, çok sık tarif edilirken duymuş olduğu için hemen tanıdı.</p>

  <p>Mavi yeşil giysisinin kalın kolunun etrafında, Rostov, diğer bütün askerler gibi bir matem kurdelesi taşımaktaydı. Geniş göğsünün üzerinde bir madalya takılıydı - madalyanın neyi ifade ettiği hakkında Mark’ın hiçbir fikri yoktu. General, Mark kadar uzun boyluydu ve yaklaşık iki kat kadar daha yaşlı olmasına rağmen, Mark’a ondan daha güçlü olduğu izlenimini vermişti. Rostov'un kıvırcık siyah saçları büyük ölçüde grilerle bezenmiş ve esmer yüzü, sağ yanağında eski bir kılıç yarasıyla işaretlenmişti. Düzensiz bir şekilde düzeltilmiş çelik elyafı gibi gri bir sakal yanakları ve çenesinden çıkıyordu. Yüz ifadesi, diye düşündü Mark, çelik bir sakalı olmasa bile yeteri kadar sert olurdu.</p>

  <p>Kristin, şimdi kalabalığın arasından gelmekteydi ve Mark, yalnızca iki yarda uzaktan, General’in onu nasıl selamladığını gördü. Diz çökmedi - bu, herkes için isteğe bağlı gibiydi - ama gözleri iç ferahlığı ve bir neşeyle parıldadı, başını eğdi ve elini şevkle öptü.</p>

  <p>Kadın onun eline, iki eliyle yapıştı. "Rostov, Parlamento'nun üst üste gelen olaylarla ikiye ayrıldığını söylediler bana? Neredeyse kavgaya tutuşmak üzere olunduğunu da?"</p>

  <p>"Neredeyse bir iç savaşın eşiğindeydik, Ekselansları." General’in sesi uygun bir şekilde kızgın ve şiddetliydi. "Ama Tanrılara şükürler olsun ki, bu artık sona erdi. Tüm gruplar artık sizin üzerinizde anlaşabilirler. Bu sadece sizin de yok olduğunuz düşüncesi yüzündendi... Tüm tanrılara şükürler olsun buradasınız."</p>

  <p>"Buradayım. Ve iyiyim." Ve en sonunda gözleri Mark'ın olduğu tarafa yöneldi.</p>

  <p>Şimdi Mark ile General Rostov tanıştırılıyorlardı. Generalin kendisine öfkeyle baktığını düşündü Mark; yollarına çıkan önemsiz birine bakışlarını gözlemlemişti Mark ve bu, generallerin her yerdeki genel davranışıydı. General Rostov, kendisinin ve ordusunun resmi teşekkürlerini ifade etmekte yine de hızlıydı.</p>

  <p>Şimdi yüz kişi aynı anda konuşmaktaydı ama Mark'ın dirseğinin yanındaki tatlı bir ses gencin bütün dikkatini çekivermişti. Bu bir kadının sesiydi ve şunları söylüyordu: "Bana isminin Mark olduğunu söylediler. Ve bunun üzerine seni görmek için buraya koştum."</p>

  <p>Mark, annesinin sesini, yüzünü görmek için dönmeden önce tanıdı.<br /></p>
</body>
</html>
