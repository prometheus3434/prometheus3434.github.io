<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre15" id="sigil_toc_id_18"><a class="calibre9" id="bookmark1"></a>27. BÖLÜM</h1>

  <p class="calibre16">HRATHEN uzun, çok uzun bir süre kâğıda gözlerini dikti. Bu Derethi casusları tarafından hazırlanmış olan Kral Iadon’un mali durumunun analiziydi.</p>

  <p class="calibre16">Bir şekilde, Iadon kaybettiği gemiler ve kargosuna rağmen toparlanmıştı. Telrii kral olmayacaktı.</p>

  <p class="calibre16">Hrathen, hâlâ içeri girerek notu bulduğunda giymekte olduğu zırhının içindeydi. Kâğıt afallamış parmaklarında hareketsiz duruyordu. Belki başka endişelerle de karşı karşıya olmasa, bu haber onu bu kadar şoke etmezdi; hayatı boyunca pek çok bozulan planla baş etmişti. Ancak kâğıdın altında, yerel artethlerin listesi vardı. Baş arteth konumunu her birine teker teker önermiş ve hepsi reddetmişti. Konumu alabilecek tek bir adam kalmıştı.</p>

  <p class="calibre16">Iadon’un toparlanması, Hrathen’in kontrol hissini temsil eden yıkılmakta olan duvardan düşen bir başka tuğlaydı. Dilaf tapınağı neredeyse yönetiyordu, organize ettiği toplantı ve vaazların yarısını Hrathen’e haber bile vermiyordu. Dilaf’ın kontrolü Hrathen’in elinden söküşünde bir kincilik vardı. Belki arteth hâlâ Elantrian tutsakla ilgili olaydan dolayı kızgındı veya belki de Dilaf sadece Sarene’nin Elantrianları insanlaştırması nedeniyle oluşan kızgınlık ve hıncını Hrathen'den çıkarıyordu.</p>

  <p class="calibre16">Her ne sebeple olursa olsun, Dilaf gücü ele geçiriyordu. İncelikliydi, ama kaçınılmaz gibi görünüyordu. Kurnaz arteth, adi organizasyon konularının "Haşmetlim hrodenin zaman harcamasına değmeyecek’’ olduğunu iddia ediyordu. Bu bir yere kadar son derece doğru bir iddiaydı. Gyomların günlük tapmak işleriyle nadiren fazla ilgisi olurdu ve Hrathen her şeyi kendi başına yapamazdı. Dilaf boşlukları doldurmak için öne çıkıyordu. Eğer Hrathen pes edip de Dilaf’ı baş arteth atayarak beklenen hareketi yapmazsa bile, nihai sonuç aynı olacaktı.</p>

  <p class="calibre16">Hrathen, Arelon üstündeki kontrolünü yitiriyordu. Asiller artık onun yerine Dilaf’a gidiyordu ve Derethi takipçilerinin sayısı çoğalıyor olsa da yeterince hızla</p>

  <p class="calibre16">artmıyordu. Sarene bir şekilde Telrii'yi tahta çıkarma planını bozmuştu ve şehre yapılan ziyaretlerden sonra, Kae halkı artık daha fazla Elantrianları iblis olarak görmeyecekti. Hrathen, Arelon’daki gelişmeler açısından kötü bir örnek sergiliyordu.</p>

  <p class="calibre16">Hepsinin üzerinde Hrathen’in dalgalanan imanı yükseliyordu. Bu imanını sorgulamanın zamanı değildi. Hrathen bunu anlıyordu. Ancak hissetmek yerine anlamak, sorununun kaynağı zaten buydu. Artık belirsizliğin tohumu kalbinde kök salmış olduğu için onu kolayca kökünden söküp atamıyordu.</p>

  <p class="calibre16">Her şey çok fazlaydı. Birden odası onun üstüne çöküyormuş gibi göründü. Duvarlar ve tavan gittikçe daha da yakınına gelerek, sanki ağırlıkları altında onu ezeceklermiş gibi büzüldüler. Hrathen kaçmaya çalışarak tökezledi ve mermer zemine devrildi. Hiçbir şey işe yaramıyordu, hiçbir şey ona yardım edemezdi.</p>

  <p class="calibre16">Hrathen, zırhı derisine garip açılarda batarken acıyı hissederek inledi. Dizleri üstüne çöktü ve dua etmeye başladı.</p>

  <p class="calibre16">Bir Shu-Dereth rahibi olarak Hrathen, her hafta saatlerini dua etmek için harcıyordu. Ancak o dualar farklıydı; iletişimden çok bir çeşit meditasyon, düşüncelerini düzene sokmanın bir yoluydu. Bu defa Hrathen yalvardı.</p>

  <p class="calibre16">Yıllardan beri ilk kez kendisini yardım için yalvarırken buldu. Hrathen, bu kadar uzun zamandır hizmet etmekten neredeyse unutmuş olduğu o Tanrıya uzandı; Bir mantık ve anlayış silsilesiyle kendinden uzaklaştırdığı Tanrıya, O’nun dünyadaki gücünü artırmak için çalıştığı halde kendi hayatında etkisiz hale getirdiği Tanrıya...</p>

  <p class="calibre16">İlk kez olarak, Hrathen kendi başına görevini yerine getirmeye uygun olmadığını hissetti. İlk kez olarak yardıma ihtiyacı olduğunu itiraf etti.</p>

  <p class="calibre16">Ne kadar süre dizlerinin üstünde yardım, şefkat ve merhamet için içtenlikle dua ederek durduğunu bilmiyordu. En sonunda kapısından gelen bir tıklamayla silkinerek kendinden geçmiş haldeki yalvarışından ayrıldı.</p>

  <p class="calibre16">“Gel,” dedi dikkati dağılmış bir şekilde.</p>

  <p class="calibre16">“Rahatsız ettiğim için özür diliyorum, Haşmetlim,” dedi düşük rütbeli bir alt rahip kapıyı aralayarak. "Ama bu az önce sizin için geldi.” Rahip küçük bir kutuyu odanın içine itti ve sonra kapıyı kapattı.</p>

  <p class="calibre16">Hrathen, bacakları titreyerek kalktı. Duasına öğlenden önce başladığı halde dışarısı karanlıktı. Gerçekten de niyaz halinde o kadar uzun zaman mı kalmıştı? Biraz sersemlemiş olan Hrathen, kutuyu alıp masasına koydu ve kapağını bir hançerle kanırtarak açtı. Kutunun içinde, kırılmasın diye samanların arasına yerleştirilmiş dört küçük şişe vardı.</p>

  <p class="calibre16"><span class="calibre11">Haşmetlim Hrathen,</span> diye yazıyordu notta. <span class="calibre11">İstemiş olduğunuz zehir burada. Tüm etkileri tam olarak sizin belirttiğiniz gibi. Sıvının yutulması gerekli ve kurbanda yaklaşık sekiz saat sonrasına kadar hiçbir belirti görülmeyecek.</span></p>

  <p class="calibre16"><span class="calibre11">Her şey için Ulu Jaddeth’e şükürler olsun.</span></p>

  <p class="calibre16"><span class="calibre11">Forton, eczacı ve Wym’in sadık tebaası.</span></p>

  <p class="calibre16">Hrathen küçük şişelerden birini alarak içindeki koyu sıvıya merakla baktı. Gece geç saatte Forton’la yapmış olduğu konuşmayı neredeyse unutmuştu. Zehri</p>

  <p class="calibre16">Dilaf a vermek için istediğini belli belirsiz hatırlar gibiydi. O plan artık işe yaramazdı. Daha göz alıcı bir şeye ihtiyacı vardı.</p>

  <p class="calibre16">Hrathen bir an için küçük şişesi içindeki zehri elinde çevirerek çalkaladı, sonra tıpayı çekip çıkararak hepsini birden tek bir dikişte içti.</p>
</body>
</html>
