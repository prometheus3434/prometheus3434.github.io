<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block_10" id="id_Toc432298284">DOĞAÇLAMAYLA GELEN BOZGUNCULUK</h2>

  <p class="block_6">Bach ve Stockhausen’in, Bob Marley ve Jimi Hendrix’i dinletmek, bütün müzikleri yararlanılabilir kılmak, gitgide daha tekrarcı olan eserleri sonsuza dek tekrarlamak, <i class="calibre4">-rave-party</i> lerde görüldüğü gibi- tekrarlayan ritimlerle sağırlaşan, bunların yarattığı baş dönmesine boyun eğmekten zevk alan, unutulmuş bir eğretilemenin tekil taklidiyle, yalnızca yan yana duran birbirinin benzeri, kendine dönük insanlar üretir. Şiddet o zaman sınırlarından kurtulur ve tekrarlama, öldürmeye hazır bir gençlikteki karşılıklı şiddete dönüş yolunu açar, bunu bildirir, önceden söyler. Bu, her bakımdan birbirinden farklı olan insanların şiddeti değil, tam tersine, aynı arzularla hareket ettiklerinden bu arzularını ancak birbirlerini yok ederek tatmin edebilen, aynı kalıptan çıkma kopyaların nihai çatışmasıdır.</p>

  <p class="block_6">Bir süre sonra, tekrarlama ile yapılan bu şiddeti reddetme dönemi başlar. Daha şimdiden tekrarlamaya karşı en az dört umutsuz isyan, <i class="calibre4">doğaçlama hakkı</i> talep etmektedir. Bugün dördü de yeniden ortaya çıkmış ve başka bir geleceğin habercileri olmuşlardır.</p>

  <p class="block_5">Kendi Müziğini Doğaçlamak: Free Caz</p>

  <p class="block_6">Tekrarlamanın ilk reddedilişi, yine onun doğduğu bölgede başlar: Amerika’da, bazı zenci müzisyenlerin, müziklerinin çalındığını -çoğu zaman rıza gösterseler de- fark etmeleri ve bundan kaçma yolu aramalarıyla başlar: bu yol, <i class="calibre4">free caz</i> olacaktır.</p>

  <p class="block_6">Her şey 1960’ta başlar: Kayıt stüdyosunda Dolphy ve Don Cherry ile çift dörtlüde çalan Ornette Coleman, yapımcıların öngördüğünü çalmayı reddeder ve akıl almaz bir şiddet içeren bir doğaçlamaya girer. Bir müddet sonra Archie Shepp ve birkaç başka isim ile birlikte yaptığı işin bir kuramını ortaya koyar ve bilinçli doğaçlamanın, popüler müzik ve Batı müziğinin en soyut teorik arayışları ile karışımını destekler. Bu küçük grup için doğaçlama, özgürlüğün en iyi göstergesidir: Ne bir partisyon, ne de müzikal bir kodlama tarafından alıkonmaktır. Doğaçlama taklit değildir; istediğimizi, istediğimiz zaman yapmaktır; bildiğiniz her şeyi silip süpürdükten sonra, daha önce duyulmuş hiçbir şeyi referans almadan bir şey yaratmaktır. Eğer en başından beri doğaçlama cazın merkezindeyse, <i class="calibre4">free caz</i> cazın özünü reddeder: tekrarlamayı. <i class="calibre4">Free</i> caz sınırsız doğaçlama hakkını, özgürlüğü serbest bırakmanın mutlak biçimi yapar.</p>

  <p class="block_6">Bu prensipler çerçevesinde <i class="calibre4">free caz</i> ustaları, kendilerini yönetenlerin ve en çok da “en büyüklerin” karşısında durmak üzere mümkün olduğu kadar çok müzisyeni bir araya getirmeye başlarlar. Karşılığında merhametsiz bir tepki alırlar: Coleman ve arkadaşları adeta “sürgüne gönderilir”; artık kayıtları yapılmaz, radyoda plakları çalınmaz, kulüplerde çalmak üzere işe alınmazlar. Ama onlar, Afrika’ya ve “zenci güzelliğe” yaptıkları göndermelerle kültürel bir rönesansın parçası olacak bir hareket düzenlemeye devam edeceklerdir. 28 Haziran 1964’te Black Panthers’in ilham kaynağı ve bir süre boyunca da Black Muslims üyesi olan Malcolm X, Afrika Birliği Örgütü’nde yaptığı bir konuşmada free cazı kendisine mal eder:</p>

  <p class="block_6">“Beyaz müzisyen, eğer önünde bir partisyon varsa çalabilir. Daha önce duymuş olduğu bir şeyden yola çıkarak doğaçlama yapabilir. Ama zenci müzisyen, enstrümanını alır ve önceden düşünmediği sesler üfler. Doğaçlama yapar, yaratır ve bu onun içinden gelir. Bu onun ruhudur, bu onun ruhunun müziğidir... Doğaçlama yapacak, böylece kendi derinliğinden gelen bir şey</p>

  <p class="block_6">ortaya çıkaracaktır. Ve sizin de, benim de istediğimiz budun Siz ve ben, oturup kalkabileceğimiz bir güç verecek bir örgüt yaratmak istiyoruz...”<sup class="calibre5"><sup class="noteref" id="back_note_128"><a class="calibre6" href="../Text/index_split_129.html#note_128" title="128">128</a></sup></sup></p>

  <p class="block_6">Black Muslims ve Black Panthers’in yaptığı gibi bazı müzisyenler de Amerika toplumunu az ya da çok radikal bir biçimde reddetmeye doğru kayarlar. Leroi Jones -1965 yılında <i class="calibre4">Blues People</i> i yazmıştır- böylelikle isim değiştirir ve Amiri Baraka olur. Bili Dixon ve Archie Shepp, önce “en büyüklere” karşı haklarını savunmak için 1969’da sendika türü bir dernek kurarlar: The Jazz Composers Guild; sonra da otuz kadar başka müzisyenle birlikte bir kooperatif kurarlar: The Association for the Advancement of Creative Musicians (AACM). Archie Shepp, her iki kuruluşun da “klüp patronlarının, plak şirketlerinin ve eleştirmenlerin diktatörlüğüne karşı savaşması gerektiğini” ve amaçlarının, bestecilerle enstrümancıların daha fazla bir araya gelmesine vesile olmak, tamamen ticari plaklar kaydedilirken istenen ritimde çalmaya zorlanmamalarını sağlamak olduğunu bildirir.</p>

  <p class="block_6">Kısa bir süre sonra içerdeki anlaşmazlıklarla yıpranan Jazz Composers Guild, yerini G. Thornton, A. Shepp ve bir beyaz olan Mike Mantler tarafından kurulan Jazz Composers Orchestral Association’a bırakır. Dernek, eser sahibi haklarını ve üniversitelerle kurumlardan alman bağışları ortaklaşa kullanarak, konser organizasyonları ile plak üretimi için bir ağ yaratmaya çalışır. Ortaya, Beaver (360 Degree Experience) gibi kendi kendilerini yöneten orkestralar, Tamla Motown ve onu izleyen Third World gibi tamamen zenci plak şirketleri de çıkar. Ama bunlar pek başarı sağlayamaz. 1973’te derneğin bir üyesi olan Billy Harper şunları yazar: “Kendimize yeni yeni bir yer sağlamaya başlıyoruz, ve işler çok yavaş ilerliyor, çünkü pek çok müzisyenin meteliği yok (...). Stüdyoları ve üretim masraflarını gereksiz yere artıran bürün aracıları elememiz gerekiyor.”<sup class="calibre5"><sup class="noteref" id="back_note_129"><a class="calibre6" href="../Text/index_split_130.html#note_129" title="129">129</a></sup></sup> Aynı sene, bu müzisyenler arasında en tanınanlardan biri olmasına rağmen G. Thornton, kendisini duyurmak için çektiği zorlukları anlatır:</p>

  <p class="block_6"><i class="calibre4">“Freedom and Unity</i> yi kaydettiğimde yıl 1967’ydi. Ama plağı ancak 1969’da çıkarabildim, ve satışlar, üretim maliyetlerini ancak 1971’de karşılayabildi. Third World gibi bir markanın amacı elbette ticari değildir. Satmaktan çok, ortaklaşa bir iş çıkarmaya ve müzisyenlerin kendilerini geliştirmelerini sağlamaya önem veririz, her bir plak, emeğimizi belgelediği için önemlidir (...). <i class="calibre4">Freedom and Unity</i> yi yapabilmek için noter yardımcısı olarak çalıştım. Aynı zamanda öğrenciydim...”<sup class="calibre5"><sup class="noteref" id="back_note_130"><a class="calibre6" href="../Text/index_split_131.html#note_130" title="130">130</a></sup></sup></p>

  <p class="block_6">Şiddet karşıtı Martin Luther King, radikal Black Panthers hareketine yakınlaştığı için bir suikast sonucu, büyük ihtimalle polisin karşı şiddetine kurban giderek öldüğünde, <i class="calibre4">free caz</i> durulur. Lideri, Archie Shepp yazgıya boyun eğer. 1976’da şunları yazar: “Amerika’nın zenci halkı, kelimenin tam anlamıyla daha “tepkisel” bir politika benimsedi. Gereksiz riskler almak, her yerde görünmek ve televizyonda bağırmak akıllıca değil: Bu bizi her düzeyde saldırı ve tenkide maruz bırakıyor, gerici güçler tarafından kolayca tanınabilir hale getiriyor.”<sup class="calibre5"><sup class="noteref" id="back_note_131"><a class="calibre6" href="../Text/index_split_132.html#note_131" title="131">131</a></sup></sup></p>

  <p class="block_6">O günden beri bu hareketin sanatçıları, bir sanat biçiminden daha fazla bir şey beklemeksizin doğaçlamaya devam etmekteler.</p>

  <p class="block_6">Böylece ilk müzikal başkaldırı başarısızlıkla sonuçlanır, çünkü tekrarcı toplumu reddetmek yerine, o toplumun <i class="calibre4">içinde</i> iktidar olmak istemiştir. Ama doğaçlamayı savaşının merkezi yaparak, diğer başkaldırıların da -ki onlar da durumu bir hayli ilerletecek- göstereceği gibi, müzikle farklı bir ilişkinin habercisi olmuştur.</p>

  <p class="block_5">Konuşmayı Doğaçlamak: Rasta ve Dreadlocks</p>

  <p class="block_6">Jamaika’da, aynı dönemde, günümüz popüler müziğinin en önemli akımlarından biri doğar; o da doğaçlamanın savunması ve tekrarın reddi üzerine kurulmuştur. Bu akımın içinde, ta o zamandan, günümüz kentlerindeki isyanların başlangıcını görebiliriz.</p>

  <p class="block_6">Jamaikalı müzisyenler, kendi üsluplarıyla Haiti’den, Gnaualar’dan ve adaya yerleşmiş birkaç Afrikalı etnik gruptan -Fantiler, Aşantiler ve Akwapimler- gelen müzikleri geliştirirler. Aynı dönemde Amerika’dakinden farklı olarak onların müzikleri, özel şirketler tarafından alınmaz, ama birçok dini harekette kullanılarak yayılır.</p>

  <p class="block_6">1907’de Marcus Garvey adında biri, zenci halkı Afrika’ya geri götürecek bir kurtarıcının gelişini bildiren radikal bir eylemci olarak, etrafında etkili bir kalabalık oluşturmak için müziği kullanır, ve bin yerde aynı anda ortaya çıkan esrarengiz bir zenci kutsal kitabın, <i class="calibre4">Holy Piby</i> nin tanıtımını yapar. Müziğin, marihuana adında bir ottan <i class="calibre4">-indica, satgiva, reefer, kaya, grass</i> veya <i class="calibre4">hemp</i> isimleriyle de bilinir- ve ayinden ayrı tutulamadığı bu adada birçok fakir köylü, yani <i class="calibre4">dreadlock’</i>lar -üstü başı yırtık pırtık, uzun saçlı insanlar-, Garvey’nin fikirlerinin etrafında toplanır. Dini vaiz, politik provokatör ama aynı zamanda işadamı olan Garvey, 1916’da Amerika’ya gider, Harlem’e yerleşir ve orada toplu törenler düzenler, bir gazete ve hatta bir denizcilik şirketi kurar. Doğal olarak Amerikalı yetkililer telaşa kapılır, ve 1927’de onu, orada da istenmediğine karar verilen Jamaika’ya geri gönderirler. O da Karayiblerde gezer durur, zenci bir kurtarıcının çok yakında geleceğini anlatmaya devam eder, ta ki 1930’da Etyopya’da Haile Selasiye -gerçek adıyla ras Tafari Makonnen- kendisini Davud Peygamber’in doğrudan torunu olarak negus (yani “kralların kralı”) ilan edene kadar. Garvey, o zaman <i class="calibre4">dre- adlock’lara</i> onun kurtarıcı olduğunu bildirir. <i class="calibre4">Rastafarizcilik</i> ya da <i class="calibre4">rasta</i> hareketi böylece doğmuştur. Negus tarafından hayal kırıklığına uğrayan Garvey, ondan uzaklaşmakta gecikmez; 1935’te Londra’ya yerleşir ve savaşın başında sefalet içinde ölür. Ama fikirleri şairler, eylemciler, şarkıcılar ve ajitatörler sayesinde yaşamaya devam edecektir.</p>

  <p class="block_6">Gerçekten de Jamaika’da, köylüleri Amerikalı zenci müzisyenlerin plaklarıyla dans ettirmeye gelen animatörler -disc jockey’ler- hoparlörler, elektrofonlar ve <i class="calibre4">sound system</i> larla donatılmış kamyonlarla gezmeye başlar. 45’liklerinin, müziklerin sözsüz kayıtları bulunan B yüzlerini, dansa davet duyuruları ve Garvey’nin tezlerindekilere benzer beddualarla doldururlar. Bu ilk “DJ”ler -Lord Koos, Count Nicks, Prince Buster, Duje Reid, Coxsone Dodd, Lee Little Perry...- böylelikle şiirlerini bayağı müzikler üzerine yerleştirirler, ardından <i class="calibre4">ska,</i> sonra da <i class="calibre4">rockstead</i> adıyla bu şiirleri yeni müziklere taşırlar. Toots and the Metals grubu böylece yumuşak ve ütopik sözleri çok sivri, çok vurgulu bir tempoyu tanımlamak için “kralların kralına” göndermede bulunan <i class="calibre4">reggae</i> kelimesini bulur.</p>

  <p class="block_6">Lee Little Perry, Peter Tosh, Kool Here bunu üne kavuştururlar, ta ki 1965’te yirmi yaşında genç bir oğlan, Robert Nesta</p>

  <p class="block_6">Marley, grubu Wailers ile birlikte gelene kadar: “Onlarda mide dolu ama biz açız. Aç bir kalabalık, kızgın bir kalabalıktır...” Nisan 1966’da Negus adayı ziyarete geldiğinde, hareket doru- ğundadır.</p>

  <p class="block_6">Aynı zamanda Amerika’da başka popüler şarkıcılar, topluma karşı isyanlarını dile getirmektedirler: Örneğin, 1968’de beyazlara karşı son derece şiddetli sözler söyleyen zenci grup Last Poets. Derken 1969’da Woodstock’ta Amerikan milli marşını unutulmaz bir solo gitara çeviren Jimi Hendrix. Ve Jim Morrison ile Doors -gerçek ile hayal arasındaki “kapılar”. Ve daha başka hareketler şehir isyanını, uyuşturucuyu, güzelin reddini birbirine karıştırır: <i class="calibre4">psychedelic, punk, grunge.</i></p>

  <p class="block_6">1969’dan 1972’ye, yetmiş iki şarkı eşliğinde, Bob Marley dünyanın bütün gençlerini fetheder, başkaldırı ile melodiyi, romantizm ile mizahı bir araya getirerek popüler müzikte devrim yaratır. Popüler beyaz müziğin devleri -Eric Clapton, Paul McCartney ve Mick Jagger- ona ilgi duyar. 1977’de, Negus hapiste öldükten iki yıl sonra, Marley kanser olduğunu öğrenir; kendisini çocuklarına adamak için şarkı söylemeyi bırakır. İl Mayıs 1981 günü öldüğünde, müziği çoktan Amerika’yı fethet- miştir. Amerika’da birçok akımın doğmasına sebep olur, bunlardan biri ise tekrarlamayı çökerten stillerin en önemlisi olacaktır: <i class="calibre4">rap.</i></p>

  <p class="block_5">Hayatını Doğaçlamak: Rap</p>

  <p class="block_6">1975’e doğru Jamaikalı bir müzisyen, Kool Here, <i class="calibre4">block-parties</i> denilen, trafiğe kapalı sokaklarda yapılan eğlenceleri canlandırmak için, <i class="calibre4">sound-system</i> prensibini Bronx’a ithal eder. Onun arkasından, başka MC’ler <i class="calibre4">(merasim yöneticileri</i> anlamına gelen <i class="calibre4">maitres de ceremonie</i> nin baş harfleri; bu isim XVIII. yüzyılda Louisiana’ya göç eden dans yöneticilerinden türemiş) bir süre sonra, iki okuyucu ve yivli vinil plaklarla oynayarak, rap diye adlandıracağımız müziğin temellerini atar (Amerikan argosunda rap, “dedikodu yapmak”, başka bir deyişle doğaçlama konuşmak demektir). Yönünü değiştirdikleri teehno’ya tepki olarak, onlar da tekrarcı bir tempo (ya da <i class="calibre4">breakbeat)</i> kullanır ve bilinen müziklerden, günlük gürültülerden kolaj yaparak sert bir timsal evren yaratırlar; anlatılarla, bağırtılarla, “hakaretlerle” dolu sözleri bir</p>

  <p class="block_6">ritme uyarlarlar. İşsizlikten, hastalıktan, şiddetten bahsederler; müziği duvar boyacılığı (grafiti) ve yeni bir dans biçimiyle (bre- akdance) birleştirir ve hip-hop -zenci gettoların argosunda <i class="calibre4">hip</i> para, <i class="calibre4">hop</i> ise dans etmek anlamına gelir- kültürünü yaratırlar.</p>

  <p class="block_6">Bir başka hikâyeye göre (daha az inanılır...) <i class="calibre4">rap</i> kelimesi, 1979’da New York’un bir FM radyosu olan PIX’te meydana gelen bir olay sonucu ortaya çıkmış: Bir sunucu, dönemin revaçtaki şarkılarına tecavüz etmek (rape) için yayın sırasında plakları kırmış.</p>

  <p class="block_6">Ne olursa olsun, o sene rap o kadar popüler oldu ki bağımsız bir müzik yapımcısı olan Sugarhill, ilk 45’lik plağın, <i class="calibre4">Rapper’s Delight’</i>m yapımını üstlendi. Plak, büyük bir zafer elde etti.</p>

  <p class="block_6">1980’li yılların ilk yarısında gitgide daha muhalif olan MC’lerle birlikte rap müziği, zenci topluluklara iyice nüfuz etti. 1986’da beyaz dinleyiciler de, Aerosmith (<i class="calibre4">Walk This Way)</i> ve Public Enemy <i class="calibre4">(it takes a natiotı to hold US back</i>) gibi rock grupları, ve Ice T ile Ice Cube gibi kişiler sayesinde son derece şiddet yüklü bir rap dinlemeye başlar. 1989’da Niggers With Attitude grubunun ilk albümü, <i class="calibre4">Dope Men, Gravista Gravista, Fuck The Poliçe</i> gibi şarkılarla polisin uyguladığı şiddeti açığa vurur. Bazı rap’çiler ise mizah ve şiir ile ayırt edilir; örneğin Red Hot Chili Peppers, müziğinde soul, reggae, caz ve hatta “düşman kardeş” techno’yıı bile birleştirir. Derken ortaya, suç işlemenin sınırında duran, gitgide daha fazla cinsel ağırlıklı, beyaz karşıtı, Yahudi aleyhtarı ve homofobik sözler kullanan gangster rap hareketi çıkar.</p>

  <p class="block_6">İngiltere’de rap, Asian Dub Foundation ile zafer kazanır. Manchester’da Rae ve Christian, İngiliz popunun ve soul’un geleneklerini hip-hop’ta kullanırlar. Fransa’da rap, 1990’da Seine- Saint-Denis’de, biri Portekiz, diğeri Martinique’ten gelen iki gencin bir araya geldiği NTM grubu ile ortaya çıkar. Onları Doc Gyneco, MC Solar, IAM, Akhenaton izler; bunlar Fransızca, Arapça, UoUlof<sup class="calibre5"><sup class="noteref" id="back_note_132"><a class="calibre6" href="../Text/index_split_133.html#note_132" title="132">132</a></sup></sup> veverlan’ı<sup class="calibre5"><sup class="noteref" id="back_note_133"><a class="calibre6" href="../Text/index_split_134.html#note_133" title="133">133</a></sup></sup> birbirine karıştırarak özgür bir lisan ile popüler bir şiir yaratırlar. 1981 dalgası sırasında doğan özel radyolardan biri, Skyrock, RFM ve NRJ ile birlikte yirmi yaş altı dinleyicilerin yarısını rap sayesinde toplayarak kendine servet yaratır.</p>

  <p class="block_6">Amerika’da 1991’de, Run DMC, LL Cool Wu Tang Clan gibi gruplar, 1992’de ise De La Soul, rap’i hit-parade’ların yukarılarına taşırlar. O zaman “patron”lar, rap’i ele alırlar: En iyi bilinen rap markası, Def Jam, böylece CBS ve Sony tarafından dağıtılır.</p>

  <p class="block_6">Oysa sözlerdeki şiddet öyle büyüktür ki rap, politik bir konu haline gelir. Artık yirmi yıl önce Jim Morrison’da olduğu gibi lanetli şairleri hapishaneye veya sürgüne göndermek söz konusu değildir, ama kamuoyuna şikâyet etmek mümkündür. 1992’de başkanlık seçimleri kampanyalarına başlar başlamaz George Bush ve Bili Clinton, rap’i alenen kınarlar.</p>

  <p class="block_6">Bugün rap’in başarısı, bir yüzyıl önce cazda olduğu gibi, zenciler gibi davranmak isteyen (ya da zencilerin öyle davrandıklarını düşünen) beyazlar tarafından elde edilmiştir. Detroit’li ırkçı beyaz rap’çi Eminem, -kayıtları bir ses dâhisi olan Dor. Dre tarafından yapılmaktadır-, zencilere, bazı beyazların onlardan imal ettikleri alaylı betimlemeyi geri verir.</p>

  <p class="block_6">Dünyanın öteki ucunda, müzik, yine doğaçlama hakkı vasıtasıyla nihai bir totaliter düzenin çöküşünü bildirmektedir.</p>

  <p class="block_5">Perestroyka’yı Doğaçlamak: Blatvoy’lar</p>

  <p class="block_6">Sovyetler Birliği’nde, aynı bütün diğer diktatörlüklerde olduğu gibi caz yasaklanmıştır: Çünkü Batı’nın yaşam tarzını yansıtır, çünkü gençliği bir araya getirir ve çünkü doğaçlama ideolojik olarak yanlış, tehlikeli, planlamaya aykırı bir harekettir. Halkın ne caz plaklarını, ne de yabancı radyoları dinleme hakkı vardır. Hele bu müziği çalmaya hiç hakları yoktur.</p>

  <p class="block_6">1948’de Sovyet kültürünün en başta gelen teorisyeni Andrey Jdanov, müziğin politik bir araç olduğunu ve yatıştırıcı, önceden belirlenebilir ve geçmişe dayalı olduğu takdirde iktidarın kazançlı çıkacağını açıklar:</p>

  <p class="block_6">“Henüz yüzeye çıkmış olmakla birlikte iki eğilim arasında duran, çok derinlere inen bir çatışmayla karşı karşıyayız. Birincisi, Sovyet müziği için mantıklı, ilerici yüksek ideolojik değerlerin, gerçekçi hakikatin ve halkla organik bağların bir araya gelmesinde klasik mirasın, özellikle de Rus müzik ekolü geleneklerinin oynadığı büyük rolün kabul edilmesine bağlı bir temel ortaya koymaktadır. (...) İkinci eğilim, Sovyet sanatına aykırı bir biçimciliği, yenilik adına yapılan göstermelik bir çaba bahanesiyle klasik mirasın reddini, müziğin halkçı karakterinin inkârını, halka hizmeti kabul etmeyişi ifade ediyor; bütün bunlar, seçilmiş küçük bir estet grubun tamamen kişisel duygularının yararınadır (...). Sovyet bestecilerinin, son derece önemli iki görevi vardır. En önemli olanı, Sovyet müziğini geliştirmek ve mükemmelleştirmektir. Diğeri ise Sovyet müziğinin içine, çökmekte olan burjuvaziye ait öğelerin davetsiz olarak girmesini engellemektir. SSCB’nin bugün, evrensel müzik kültürünün hakiki emanetçisi olduğunu unutmamak gerekir, tıpkı diğer konularda, burjuvazinin geriliklerine ve kültürel yozlaşmaya karşı medeniyetin ve kültürün kalesi olması gibi. Dolayısıyla Sovyet bestecilerinin sadece müzikal kulaklarının değil, aynı zamanda politik kulaklarının da daha hassas olması gereklidir. (...) Sizin göreviniz, Sovyet müziğinin üstünlüğünü doğrulamaktan, güçlü bir Sovyet müziği yaratmaktan ibarettir...”<sup class="calibre5"><sup class="noteref" id="back_note_134"><a class="calibre6" href="../Text/index_split_135.html#note_134" title="134">134</a></sup></sup></p>

  <p class="block_6">Tüm totaliter söylevler gibi, Jdanovcu söylev de stratejik ve askeri üsluptadır: Müzik, yeniye ve yabancıya karşı bir “kale” olmalıdır. Onu “korumak”, aynı zamanda “güçlü” ve “Sovyetlere özgü” olmasını sağlamak gerekir.</p>

  <p class="block_6">Stalin’in ölümünden sonra Batı “derlemeleri” resmen yasaklanmaya devam eder. Moskova’da bazı moda şarkılar, belli etmeden bazı Amerikan ritimlerini kullanıyor olsalar dahi, Batı müzikleri radyolarda yayınlanmaz. Oysa rock, Amerika’da ortaya çıkar çıkmaz, yabancı radyolar ve kaçak olarak getirilen plaklar yoluyla el altından Sovyetler Birliği’ne de girer. İktidar onları <i class="calibre4">blatvoylarla.</i> (“serseri şarkıları”) asimile eder ve yasaklar. Burada da, yine, metin doğaçlaması yapma hakkı söz konusudur. Ama bu müzikler resmi radyolarda çalınmasa bile, umumi alanlarda, gençlerin kulüplerinde, Parti tarafından kontrol edilen orkestralarda rock yasaklanmış olsa bile herkes -en azından Moskova’da ve büyük şehirlerde- büyük Batı hitleriyle oldukça hızlı bir biçimde tanışır.</p>

  <p class="block_6">On yıl boyunca el altından dağıtılan rock, bir sığınak olur; gençler, yazmaya hakları olmadığı şeylerin şarkısını söyler: demokrasi, Stalinizm, ülke dışındaki askeri müdahalelere karşı düşünceler, vs. Derken, atmışlı yılların ortasından itibaren sansür yumuşar; rock, üniversitelerde ve gençlik kulüplerinde kendini İngilizce, sonra Rusça duyurmaya başlar. Devletin bazı maaşlı müzisyenleri, repertuarlarına rock ritimleri kaydederler. 1975’e doğru amatör gruplar gün ışığına çıkar: Televizor, Kino, Auktion, V.V., D.D.T. 1980 yılında yaşlanmakta olan Brejnev iktidarı, bu grupların en ünlülerinin resmi Tiflis müzik festivaline katılmasına izin verir. Ama aralarından biri, Aquarium, sözlerindeki şiddet ve Batı gruplarını taklit ederek sahnede sergilediği davranışlarıyla festivalde skandal yaratır. Baskı yeniden başlar.</p>

  <p class="block_6">1983’te iktidara geldiğinde Yuri Andropov, rock’ı “ideolojik ve estetik açıdan zarar verici” ilan eder. Bir sonraki sene, rock grupları kendiliğinden liselerde görünmeye başlar. Üç yıl sonra Gorbaçov biraz daha fazla esneklik gösterecektir; şarkı sözleri daha özgür olur; yabancı müzik, resmi radyo kanallarında daha sik çalınır. 1987’de rock’a adanmış ilk festival Leningrad’da düzenlenir; bazı gruplar İngilizce, bazıları Rusça, V.V. adlı grup da Ukrayna dilinde söyler. Orada aynı zamanda hem komünizmin sona erdiği, hem de Sovyetler Birliği’nin parçalanacağı haberini duyabilirdik.</p>

  <p class="block_6">Aynı dönemde Batı’da başka bir devrim başlamaktadır: Artık estetik değil, ekonomik bir devrim. Piyasayı genişletebilmek için, satın alınan malları depolayabilmek gerekmektedir. Ama plaklar ve kasetler dinleyicinin evlerindeki yerlerini almışlardır bile. Tüketimi artırmak için demek ki müziği, her tür somut destekten arındırmak ve sanal olarak, sonsuza dek toplanmasını sağlamak gerekmektedir.</p>
</body>
</html>
