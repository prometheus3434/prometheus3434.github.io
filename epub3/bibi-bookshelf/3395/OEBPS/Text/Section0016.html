<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block_10" id="id_Toc432298278">TEKRARIN SOYAĞACI</h2>

  <p class="block_5">Mors Alfabesinden Telefona</p>

  <p class="block_6">Seyahat ve koloni fetihlerinin çoğalmasıyla birlikte batının elit insanları, dünya piyasalarını birleştirmeye, iletişimi standartlaştırmaya, ulusal farklılıklarını aşmaya, makinelerin ve askeri ünitelerin uluslar arasında diyalog kurabilmesine ihtiyaç duyar.</p>

  <p class="block_6">Müzik evrensel olduğu için birçoğu, notalarla bir kelime hazinesi oluşturmayı önerir. Örneğin 1827’de Fransız bir mühendis, François Sudre,<sup class="calibre5"><sup class="noteref" id="back_note_105"><a class="calibre6" href="../Text/index_split_106.html#note_105" title="105">105</a></sup></sup> güzel sanatlar akademisine bir “müzik dili”nin oluşumunu sağlamak üzere önce yedi notalık, sonra da üç notalık bir yöntem sunar. Yaratıcısının dediğine göre bu dil, örneğin borazancıların bir tepeden diğerine askeri mesajlar yollamasını sağlayacaktı, geceleri bile. “Bir enstrümanın sesiyle, önceden belirlenmiş sözcükler sayesinde (...) uzağa emirler, mesajlar, cümleler iletme sanatına” “telefon sistemi” adını vermeyi öneriyordu. “Bu sistem emir altındaki borazancının bulunduğu yere uyarlanacak ve askeri sanata tahsis edilecek”ti. Akademi, bu fikri çok ciddi biçimde inceler ve “üretenin, önerdiği amaca tamamiyle ulaştığı” sonucuna varır: “İnsanlara fikirlerini, uzak mesafelerde ve en zifiri karanlıkta dahi iletmeleri için yeni bir iletişim yolu sunmak. Bu, topluma sunulan gerçek bir hizmettir”.</p>

  <p class="block_6">Aynı dönemde mesaj iletmek için yüz değişik yöntemle uğraşılmaktadır. Chappe’ın görsel telgrafının ardından, özel mors dili ile birlikte elektrikli telgraf gelir. 1832’de Amerikalı bir mühendis, Samuel F. B. Morse, bu amaçla sayısal bir kod tasarlamaktadır, ama 1837’de iki notayı -kısa ve uzun- yan yana koyarak bir kod yaratan onun asistanı olur; kod, haksız olarak üstünün adını taşıyacaktır. Bir süre sonra başka bir kod, körler alfabesi, görme engelliler için harflerin dokunsal işaretlere çevrilmesini sağlayacaktır.</p>

  <p class="block_6">Ardından evrensel işlevleri olan başka diller gelir, bunlar konuşulan dillerdir. 21 Şubat 1886 günü, Yüksek Ticaret Okulu’nun büyük anfıtiyatrosunda (projenin kesinliğinin sembolik mekânı) volapük (<i class="calibre4">vol</i>, world -evren-; <i class="calibre4">pük</i> de speak-konuş- ma-anlamında) tanıtılır. Bir yıl sonra Dr. Ludwik Zamenhof tarafından Varşova’da yayınlanan bir metinde esperanto meydana çıkar.</p>

  <p class="block_6">Bu mesajları birleştirme arzusu, müzikal mesajın bizzat standartlaştırtmasından da geçer. Yorumcu ve dinleyicilerin seferleri sayesinde, hemen her yerde konser olarak aynı müzik duyulmaya başlar. Bilgili dinleyiciler ve müzisyenler, o zaman bir notanın değerinin, çalınan yere ve enstrümana göre değişkenliğini fark ederler. 171 l’den beri diyapazonun kaynağı olan üçüncü oktavın la frekansı, bu şekilde Avrupa’nın bir bölgesinden diğer bölgesine göre üçte bir oranda değişebilir. 1859’da Fransa, bunu 435 Hz olarak belirlemeye karar verir; 1885’te Viyana’da yapılan uluslararası bir konferans, bu tanımı genelleştirir.</p>

  <p class="block_6">Sesi ölçmek, kelimeleri kodlayarak işaretlere çevirmek, sesin kaydı ve uzak mesafeye iletimi üzerinde de düşünmeyi gerektirir. Ses, ölçülebilir ve kopyalanabilir hale geldiğinde, o sesi saklamayı ve iletmeyi hayal edebiliriz. Öyleyse ses kaydı ve iletim birbirinden ayrılamaz: Her ikisi de ses iletiminin sayısal, görsel veya dokunsal bir sinyal bütünü olduğunu varsayar. Bu şekilde iletim üzerinde çalışırken, farkında olmadan, ses kaydetme sistemine de zemin hazırlanmış olunur.</p>

  <p class="block_6">1854’te Fransız bir mühendis, Bourseult, temaslı mikrofon teorisini geliştirir: Sesin etkisiyle titreyen hareketli bir plaket, bir pilin devresini başlatır ya da durdurur, bu da timsal titreşimlerin uzak mesafeye iletimini sağlar ya da engeller.</p>

  <p class="block_6">1875’te Bell, Philippe Reis adlı unutulmuş bir Alman’ın ve Bourseult’nün fikirlerinden yola çıkarak ilk temaslı mikrofonları</p>

  <p class="block_6">üretir. Sonra da <i class="calibre4">telefonu</i> icat eder. Düşüncesine göre bu aletin ilk kullanımı, grev durumunda rehine olmaktan kurtarmak amacıyla fabrika müdürlerinin şirket merkezine gönderilmelerini sağlayacaktır! O zamanlar kimse, siviller arasında mesaj alışverişi olabileceğini aklına getirmez. Hatta çok sonra, Londra ile New York arasına ilk transatlantik kablo döşenirken bile Edison kendi kendine soracaktır: “Ama birbirimize söyleyecek bir şeyimiz var mi?”</p>

  <p class="block_11">Ne Olduğu Belirsiz Bir Buluş: Gramofon</p>

  <p class="block_6">1807’de İngiliz fizikçi Young, bir iğnenin timsal titreşimlerini, isle kaplanmış bir silindirin üzerine kopyalamayı akıl eder. Ama bu izleri henüz timsal biçime sokamaz. Bir tipografi işçisi Edouard Leon Scott de Martinville, 1861’e doğru <i class="calibre4">fonotograf</i> adını verdiği, konuşurken verilen nefesin harekete geçirdiği bir iğnenin, duyulan sesleri isle kaplı bir plak üzerine kopyaladığı bir aletten söz eder. Ama bu fikirden öteye geçmez.</p>

  <p class="block_6">Yirmi yıl sonra, 30 Nisan 1877’de, <i class="calibre4">Harengsaur’</i>un <i class="calibre4">(Çirozname)</i> yazarı ve Hidropatlar Grubu’nun kurucusu, kendi kendini yetiştirmiş bir insan olan Charles Cros, Bilimler Akademisi’ne<sup class="calibre5"><sup class="noteref" id="back_note_106"><a class="calibre6" href="../Text/index_split_107.html#note_106" title="106">106</a></sup></sup> sesleri kopyalayan bir aletin, <i class="calibre4">paleofonun</i> raporunu verir. Ses, bu alete balmumu bir çizgi üzerine kazınmıştır; bu sesi sonradan tekrar ettirmek için bir iğne ile çizginin üzerinden geçmek yeterli olacaktır. Cros bunun bir maketini yapmış, ve söylenildiğine göre üzerine “Cambronne” sözcüğünü kaydetmiştir. Ama bu sözcük bir ara varolmuş olsa dahi kimse bu prototipi duymamıştır. Cros da araştırmalarına devam etmek için yeterli parayı bulamaz. Başkalarının da aynı fikir etrafında döndüğünü hissederek şunları yazmıştır: “Beni bertaraf etmek istediklerine inanmak için pek çok sebebim var, mühürlü zarfımı açtırmakla iyi ettim. Belki uzun vadede hakkımı alırım, ama o bekleyedursun, bu işlerde sermayenin bilimsel baskısı var. Bunu şöyle ifade ediyorlar: Teoriler havada kalan laflardır ve hiçbir değerleri yoktur, bize deneyler gösterin, gerçekler gösterin. Ya bu deneyleri yapacak para? İşin içinden nasıl çıkabiliyorsanız çıkın. Fransa’da bir sürü şey işte bu yüzden yapılmıyor.”</p>

  <p class="block_6">Ondan birkaç ay sonra, 19 Aralık 1877 günü, sıra Amerikalı bir dâhiye gelir: Trenlerde seyyar satıcılık yaparken profesyonel yaratıcı olup çıkan Thomas Edison, sesi bir silindir üzerine çizgesel kaydetme yöntemiyle kopyalayan bir <i class="calibre4">fonograf</i> ortaya çıkarır. Öncekilerin tersine bu kez Edison bir prototip geliştirir. Burada enstrümantal müzik -cihaza çok kötü kopyalanmıştır- veya dinletiyi tekrar ettirmek -silindir daha ikinci dinleyişte bozulmaktadır- söz konusu değildir, sadece söz, konuşma ya da şan vardır.</p>

  <p class="block_6">Edison 1877’de şunları yazar: “Anlamlı bir konuşmayı, değerli bir göstericiyi, meşhur bir şarkıcıyı muhafaza edip bir yıl veya bir yüzyıl sonra yeniden dinleyebileceğiz. Fonograftan daha özel bir şekilde de faydalanabiliriz: Ölmekte olan birinin son sözlerini, bir ölünün, uzak bir aile ferdinin, bir sevgilinin sesini saklamak için. Böylece ‘Ah, keşke Mirabeau’nun, Danton’un konuşmalarına sahip olsaydık’ diye hayıflanmayacağız artık.”</p>

  <p class="block_6">Bir sonraki sene Paris’e, Bilim Akademisi’ne bir prototip sunmaya gelir. Deney henüz işin çok başındadır: Bir sesi silindire kaydetmek için öyle büyük bir ağzın içine konuşmak gerekmektedir ki bunu gerçekleştirmek için deneyi yapan kişinin bir merdivene çıkması lazımdır. Ayrıca ses son derece kötüdür. Ama deney öyle devrimci gelir ki Akademi’nin birçok üyesi, bir vantriloğun şaşırtmaca yaptığını zanneder...</p>

  <p class="block_6">Her iki Fransız projesi gibi Edison’un ses kaydetme makinesi de kimseyi ilgilendirmez. Kendisi bile 1878’den itibaren bu projeyi bırakır ve bir başka buluşunun, elektrik ampulünün tanıtımını yapmaya başlar.</p>

  <p class="block_6">İşlerin değişmesi için, görünüşte önemsiz olan bir yeniliği beklemek gerekecektir. Telefonun, komütatör olmadan kendini geliştirememesi gibi, gramofon da -1886 yılında Tainter tarafından yaratılan- galvanoplasti olmadan bir yere varamazdı; bu sayede silindir sertleştirildi ve tekrar dinlenilmesi mümkün kılındı. Bir kez daha müzik, bir dönüm noktasını bildiriyordu: İnsanların yerini makinelerin alacağını ve işlerinin seri olarak kopyalanacağını.</p>

  <p class="block_6">Aynı dönemde müziği tekrarlayıcı başka enstrümanlar da geliştirilir, ama bu suni müziktir, başka bir deyişle bir insan tarafından çalınmayan ve söylenmeyen müzik. Saatçilik ve müzik enstrümancılığının bir arada kullanılan teknikleri, uzun zamandır zil, üflemeli çalgı ve tef sesleri çıkaran müzik kutuları üretiyordu. Gelişmelerle birlikte Berberistan orgları, piyanolalar,</p>

  <p class="block_6">piyanistalar, rüzgâr arpları artık delikli kartlara veya değiştirilebilen silindirler üzerine kaydedilmiş birçok partisyonun dinlenilmesini sağlıyorlardı. Bu enstrümanlar sokak müzisyenleri tarafından, kafe-konserlerde, fuarlarda ve atlıkarıncalarda kullanılıyordu. Fransa’da 16 Mayıs 1886’ya ait bir yasa, bu enstrümanların balolarda orkestralara eşlik etmesi amacıyla kullanılmasını kabul eder: Daha da genel olarak “mekanik müzik çalan enstrümanların üretimine ve satışına” izin verir.</p>

  <p class="block_6">Ancak bu otomatik enstrümanlarda yapılan yenilikler yetersizdir; ses kalitesi, canlı müziğin kaydını mümkün kılan ilk gelişmelere kıyasla yeterince gelişmemiştir. Suni müziğin, bilgisayar sayesinde insan yorumu ile boy ölçüşebilmesi için daha bir yüzyıl kadar beklemek gerekecektir.</p>

  <p class="block_6">1887’de Emile Berliner’nin Edison’dan bağımsız olarak “gramofon” olarak isimlendirdiği buluşu yaptığı sene, American Gramophon Company kurulur; şirket, en yeni gramofonları üretecek ve ticarileştirecek, ayrıca fuarlarda eğlence aleti, bakanlıklarda ise ses kaydetme makinesi olarak kullanılması için ilk <i class="calibre4">fonogramları</i> kaydedecektir.</p>

  <p class="block_6">Buluşunun, gezici bir eğlence aleti olarak kullanılmasının planlandığını fark eden Edison, bu tür bir kullanımın onu “bir oyuncağa indirgeyeceğini” düşünerek bu karara karşı çıkar.</p>

  <p class="block_6">Oysa piyasa oradadır. Satışını sağlamak için American Gramophon Company, bir deliğe atılan madeni para sayesinde çalışacak gramofonlar üretir. Adi <i class="calibre4">“nickel in the slot”</i> veya <i class="calibre4">“juke-box” {juke,</i> küçük bir bar anlamındadır) olur. Gramofon böylelikle halka açılır. Bir kişi, bir şarkı dinlemek için para öderken, aynı zamanda yanındakilere de ücretsiz dinleme imkânı sunmaktadır.</p>

  <p class="block_6">1889’da Uluslararası Paris Fuarı’nda, fonograf büyük bir ticari başarı kazanır. Aynı sene, hiç yorulmayan Edison, hareketli ve sesli bir fotoğraf prototipinin tanıtımını yapar. Berliner, gramofonlarını Hindistan’a kadar tanıtmaya devam eder.</p>

  <p class="block_6">Amerika ve Avrupa’da kayıt stüdyoları kurulur; <i class="calibre4">“nickel in the slot</i>”lar için popüler şarkıların kayıtlarına başlanır. Orkestra çok güçlü çalmaktadır, şarkıcılar bas bas bağırır, aynı anda birkaç silindire kayıt yapmak için parçalar bir sürü dev ağzın önünde icra edilir. Müzisyenler konser süsü vermek için kendi kendi</p>

  <p class="block_6">lerini alkışlar. Fonogramlar, daha sonra New York’ta American Gramophon Company ve başka şirketler tarafından bu stüdyolardan satın alınır ve silindirler ayda bir ya da iki kez yenilenerek New York bölgesindeki dükkânlara kiraya verilir.</p>

  <p class="block_6">1890’da Edison, kazanç kaynağı haline gelmiş olan buluşu ile yeniden ilgilenmeye başlar. Çok şaşırtıcı bir yazısında, fonografın mümkün olan bütün kullanım biçimlerini yazmış ve müziği de bunlara katmayı kabul etmiştir; müzik kaydının en başından beri aklında bulunduğunu, ancak şarkı işini sadece aksesuar olarak düşündüğünü iddia eder:</p>

  <p class="block_6">“On yıl kadar önce fonografın kullanım şekilleri arasında şunları sıralamıştım: Stenografa ihtiyaç duyulmaksızın her tür yazımın ve mektubun kaydedilmesi; körler için, hiç çaba harcamadan onlarla konuşacak fonografık kitaplar; lisan eğitimi, müziğin çoğaltılması, aile bireylerinin hatıralarını, anılarını vs. ve ölmek üzere olan kişilerin son sözlerini saklayacak aile dokümanları; müzik kutuları ve oyuncaklar; net bir ses ve dille eve dönme saatini, yemek saatlerini vs. bildiren otomatik saatler; öğrencinin herhangi bir zamanda başvurabileceği, öğretmenin verdiği bilgilerin saklanması; hafızaya yardım için fonografa kaydedilecek her tür sözlü ders ve imla; sözel ve geçici konuşmaları kalıcı ve güvenilir kılmak amacıyla telefon ile fonografın birleştirilmesi. Tamamlanmış fonografın tüm bu kullanım biçimleri günümüzde uygulanmaya hazırdır. Ayrıca aletin her tür müziği, ıslıkla çalınan nağmeleri ve anlatılan hikâyeleri kaydedebilme ve yeniden dinletebilme imkânı sayesinde, engellileri eğlendirmek için, sosyete toplantılarında, yemeklerde vs. de kullanılabileceğini ekleyebilirim. Orkestra parçaları ve hatta bazı orkestralar bütünüyle silindire kaydedilebilirler: İngiltere’de şarkı söyleyen Patti’nin sesi, okyanusun bu tarafında duyulabilir ve gelecek nesiller için saklanabilir.”<sup class="calibre5"><sup class="noteref" id="back_note_107"><a class="calibre6" href="../Text/index_split_108.html#note_107" title="107">107</a></sup></sup></p>

  <p class="block_6">Çok şaşırtıcı bir metin: İcadından on yıl sonra Edison, fonografın gerçek kullanım alanının ne olacağını anlamaya başlıyor.</p>

  <p class="block_6">Aynı 1890 senesi içinde Amerika’da ilk kez <i class="calibre4">Phonogram</i> adlı bir dergi çıkar, amacı yeni fonogramları tanıtmak ve sunmaktır. Amerika’nın her yerinde gramofon üreticilerinden bağımsız olarak şarkılar kaydetmek amacıyla şirketler kurulur. 1891’de <i class="calibre4">Nature</i> dergisinde “Amerika’da fonograf endüstrisi”<sup class="calibre5"><sup class="noteref" id="back_note_108"><a class="calibre6" href="../Text/index_split_109.html#note_108" title="108">108</a></sup></sup> adlı bir inceleme, o zamanlar fonografın nasıl kullanıldığına dair yeterince titiz bir analiz sunar. Yazar, <i class="calibre4">Phonogram’</i> daki bir makaleden alıntı yapar; makale, “önemli gelir arayışının, gelecekteki gelirlere sekte vurmaması amacıyla her gramofon şirketinde biri ufak tefek, diğeri ise ciddi işlerle uğraşacak iki ayrı bölüm yaratılmasını” öngörmektedir. <i class="calibre4">(Phonogram m</i> makalesinden öğreniyoruz ki) “New Jersey’de her ay birkaç yeni şarkının bulunduğu rulolar üreten bir fabrika vardır. Bu şarkılar, müşterinin tabiatına göre değişiyor. Bir şarkının kaydından önce, ismi mekanizmaya söyleniyor. İcrası bittiğinde silindirde biraz boş alan kalırsa, buraya müzisyenlerin alkış ve ‘hurra’ seslerini kaydetmeyi unutmuyorlar. Bütün parçalar piyasaya sunulmadan önce çalınıyor; kusurlu olanlar bir kenara ayrılıyor. Bu parçaların her birinin piyasa fiyatı bir ya da iki dolar ediyor ve müzisyenlerin ücreti çıktıktan sonra belli bir kâr bırakıyor, çünkü aynı parçanın kaydı aynı anda birkaç silindire yapılıyor. <i class="calibre4">‘Nickel in the slot’</i> sistemi ile çalışan fonografların hâsılatları, aletin bulunduğu yere ve hemen her gün değiştirilen şarkılara göre büyük değişiklik gösteriyor. Bazı aletler günde 14 dolara kadar hâsılat yapıyor.”</p>

  <p class="block_6">Elbette hiç kimse, kaydedilmiş şarkıların yayıncı ve bestecilerine telif hakkı ödemeyi düşünmüyor; yorumculara sadece mikrofon önündeki performansları için ödeme yapılıyor, silindirlerin satışı için veya <i class="calibre4">juke-box’larda</i> kullanıldığı için değil.</p>

  <p class="block_6">1893 yılında US Gramophon’u piyasaya tanıtan Berliner, 1898’de Londra’da Gramophon Cy’yi, Berlin’de de kendi çalışmalarına dayalı bir İngiliz şirketi olan Deutsche Gramophon’u kurar. Aynı şirket Paris’te de “La Voix de son maître”<sup class="calibre5"><sup class="noteref" id="back_note_109"><a class="calibre6" href="../Text/index_split_110.html#note_109" title="109">109</a></sup></sup> adi altında doğar. Aynı dönemde Edison’un icadının Avrupa’daki telif hakkının sahipleri olan Pathe kardeşler, “Genel Fonograf Şirketi”ni kurarlar. Müzisyenler bundan pek yakınmazlar, gramofonu parçalarını çalmak için yeni ve olumlu bir araç ve besteciler gibi bir iz bırakma imkânı olarak görürler. Yine de salon yöneticilerinin, herhangi bir grev tehdidi karşısında, müzisyenler üzerinde baskı kurmak amacıyla, fonografları onların yerine koymak için kullanacaklarından korkmaktadırlar. Orkestra şefleri fonograflardan, müzisyenleri eğitmesini, dinleyicilerin de titizliklerini artırmasını beklemektedirler; Opera-Komik’in ilk orkestra şefi olan Alexandre Luigini, 24 Mart 1902’de şöyle söyler: “Bu aletin, en iyi icracıların yorumladığı büyük üstatların eserlerini yayarak, çok önemli <i class="calibre4">eğitici</i> bir rol üstleneceğini düşünüyorum. İyi gelenekleri ve seçkin icracıların tertemiz yorumunu halka yayarak değerli bir eğitim vereceklerdir.”</p>

  <p class="block_6">Aynı 1902 senesinde Thadeus Cahill’in <i class="calibre4">dinamofon</i> u, prensip olarak, üç yüz tonluk dinamolara kayıt yapmayı ve bunları telefon ile iletmeyi sağlar. Edgar Varese müziğinde bu gürültülerden esinlenecektir. Yine aynı sene, Emile Berliner, Charles Cros’un fikrini tamamlar ve dakikada 70 ila 90 kez dönen düz plağı yaratır. 1907 yılında iki yüzlü versiyonuna geçer. Gelişme bir hayli önemlidir: Müzik-nesnenin sıradan insanlar tarafından stoklan- ması ve dolayısıyla satılması kolaylaşır.</p>

  <p class="block_6">Bunun üzerine endüstri, makine teçhizatlarının hızla yenilenmesini sağlamak için plağı silindire tercih eder. Kayıt kalitesi yine gelişir. Artık aynı kayıt birçok kez baştan dinlenilebilmekte ve orkestra müziği kaydı yapılabilmektedir. Ürünlerine talep alabilmek için plak satıcıları ve gramofon üreticileri, ücretsiz tanıtımlar düzenlerler. Fransa’da 1907’den itibaren, Berliner’nin on yıl önce kurduğu Fransız gramofon şirketi, halkı vilayet salonlarında toplar ve sahneye konmuş bir gramofonu ücretsiz olarak dinletir, dinleti büyük alkış alır. Bir gazeteci, “dünyanın en iyi icracılarının oluşturduğu, tüm zamanların repertuarını böylece dinleyebilme imkânından” son derece etkilenir. İlk Fransız plakları 1908’de, sinemanın öncülerinden biri olan Pathe tarafından üretilir, yani Amerikan plaklarından beş yıl sonra. Böylece başından beri ses ve görüntü endüstrileri, teknolojilerinde de olduğu gibi iç içe geçer.</p>

  <p class="block_6">1910’da plakların çapları, ardından da hızları -dakikada 80 tur- standartlaştırılır. O sene Carmen’in tamamı ve başka birçok başarılı opera kaydedilir. Ruggero Leoncavallo’nun <i class="calibre4">I Pagliacci’si,</i> bir milyon kopyayı aşan ilk fonogram olur. İnanılmayacak bir değişim! Bestecisinin yaşamı boyunca iki kez üst üste duymadığı bir eser (bu Beethoven’in 9. <i class="calibre4">Senfoni</i>’si Ve Mozart’ın eserleri için de geçerlidir), birçok kişi tarafından evlerde sonsuz kez dinlenilebilir hale gelir. 1913’te, ölümünden on iki yıl sonra Verdi’nin</p>

  <p class="block_6">biyografisi ilk kez sessiz sinemaya uyarlanır: <i class="calibre4">Verdi nella vita et nella gloria.</i> 1914’te bir senfoni, Beethoven’in <i class="calibre4">5. Senfoni</i>’si, Arthur Nikisch’in yönetiminde ilk kez bütünüyle kaydedilir.</p>

  <p class="block_6">Müzik bir endüstri haline gelir ve tüketimi kolektif olmaktan çıkıp kitlesel -yani bağımsız insanlar topluluğu- tüketime döner. Matbaanın yazıcıyı yok etmesi, işportacının “yayınlarıyla” anlatıcıyı ortadan kaldırması gibi, plak da kabarelerin ve sokak şarkıcılarının yerini alır. Temel işlevlerinden -ayin ve gösteriden- kopan müzik, sade tını haline gelir. Gösteri, artık sadece seri olarak üretilmiş ürünlerin tüketimini teşvik etmek için vardır; temel olarak tekrarlamanın vitrini haline gelir, aynı eskiden sokak müzisyeninin partisyon satımını desteklemesi gibi.</p>

  <p class="block_6">Müzik, bir kez daha kehanette bulunur: Müziğin seri olarak üretilmesi, başka nesnelerin seri olarak üretileceğini bildirmektedir. Gösterinin yerini kayıtların alması gibi, çamaşırhanenin yerini çamaşır makinesi, müstakil evlerin yerini apartman daireleri, nitelikli çalışmanın yerini de zincirleme çalışma alacaktır.</p>

  <p class="block_5">Ses Kaydının Mülkiyeti</p>

  <p class="block_6">Sanat eserlerinin çoğaltılması çok eski bir işlemdir.<sup class="calibre5"><sup class="noteref" id="back_note_110"><a class="calibre6" href="../Text/index_split_111.html#note_110" title="110">110</a></sup></sup> Yunanistan’da bunun birçok örneğini görürüz; bronzlar, madalyalar, paralar, sonraları tahta üzerine oymalar, baskılar, bakır üzerine kazınmış yazılar... Otantik orijinal eser kavramı, artık sadece resimde bulunmaktadır.</p>

  <p class="block_6">XVIII. yüzyılda, oymacılar eserlerini kopyalayarak zengin olurken, Watteau yoksul bir halde ölmüştü. XIX. yüzyılda ressamlar, kârdan pay talep ederler, 1820’ye doğru Leopold Robert, bir yıl içinde <i class="calibre4">Hasatçılar</i> adlı tablosunun bir milyon oyma baskısını bizzat satar, Ingres ise 24000 franka tuvallerinin kopyalanma hakkını taşbaskıcılara satar.<sup class="calibre5"><sup class="noteref" id="back_note_111"><a class="calibre6" href="../Text/index_split_112.html#note_111" title="111">111</a></sup></sup></p>

  <p class="block_6">Hakları, hayattayken de korunan yazarlar, vârislerinin haklarını daha da genişletirler. 5 Şubat 1810 tarihli bir kararname, edebi mülkiyetin vârislere aktarımını beş ila yirmi yıla dek, diğer alanlarda ise on yıla dek uzatır. 1825’te hazırlanan, 1836’da ve sonra da 1841’de yeniden ele alınan bir yasa tasarısı, bu aktarımı elli yıla dek uzatmayı önermektedir; ve Lamartine, “bir çiftçinin alın teriyle işlediği tarlayı doğal olarak sahiplenmesi gibi, zihnin ağır işçiliği sonucu çıkan eserin de, sahibinin ölümünden sonra ebediyen aktarılmamasına” şaşırır. 1878’de Victor Hugo, Uluslararası Edebiyat ve Sanat Derneği’ni kurar. 9 eylül 1886’da Bern’de yapılan bir anlaşma, yazınsal ve sanatsal mülkiyetin uluslararası bağlamda korunmasını temin eder.</p>

  <p class="block_6">Gerçeğin orijinal kopyası olan fotoğrafın ortaya çıkmasıyla birlikte, sanat eserinin gerçekliği kavramı yok olur. 1867’de, Daguerre’in buluşundan otuz yıl sonra Matthew B. Brady isimli bir fotoğrafçı ilk olarak kendi eserlerini satmaya kalkar. Kimse tarafından finanse edilmeden, yirmi kadar muhabirin yardımıyla Amerika’daki sivil savaşın binlerce fotoğrafını çekmiş, bunları gazetelere satmayı önermektedir. Bu “röportajı” yapabilmek için gereken aletleri fotoğraf malzemesi satan bir firmadan ödünç almıştır. Ama satış oldukça az olur, ve sonunda fotoğrafları alacaklısına teslim etmek zorunda kalır; alacaklısı ise, Matthew B. Brady perişan olmuşken fotoğrafları yıllar boyunca bastırıp yayınlatarak kazanç sağlayacaktır.</p>

  <p class="block_6">Fotoğraf röprodüksiyonları henüz ender görülmektedir, ta ki 4 Mart 1880 günü New York’un <i class="calibre4">Daily Herald’ı</i> tamamen mekanik yöntemlerle kopya edilmiş ilk fotoğrafı basana dek. O günden itibaren basın fotoğrafçılığı gelişmeye başlar.</p>

  <p class="block_6">Bunlara paralel olarak <i class="calibre4">canlı madde</i> hakkında bir yasa tasarlanır. 1873’te Amerikan Ruhsat ve Marka Bürosu, Louis Pasteur’e “hastalığa neden olan organik mikroplardan arındırılmış mayanın fabrikasyon üretimi” için ilk kez ruhsat verir. 1877’de de antitoksik bir serum için ruhsat verir. Bilimsel buluşların, hayvancılıktaki yeniliklerin, tarımsal seçimlerin ve tıbbi gelişmelerin tersine, o güne dek bilinmeyen canlı maddeler gibi “laboratuvar üretimine” izin veren her işlem, <i class="calibre4">teknik</i> karaktere bürünen her şey için ruhsat alınabilmektedir.</p>

  <p class="block_6">Aynı zamanlarda sinematografik bir eserin mülkiyet hakkı birçok yaratıcı ve prodüktör tarafından tartışılmaktadır. 1908’de bir kez daha Edison’un himayesinde Motion Pictures Patent Corporation kurulduğunda mülkiyet hakkına bir düzen getirilir. 1909’da Copyright Act, her filmin, onu finanse eden kişiye ait olması şartını koşar: O zamanlarda sanatçılara hiçbir manevi hak</p>

  <p class="block_6">tanınmamaktadır. Fransa’da Pathe şirketi, ülkedeki telif hakkı kavramını uygulamaya koymak için yönetmenlere birtakım haklar tanıyacak olan, Sinema Sanatçıları ve Yazarları Derneğini kurar; dernek, sanatçılara mali haklarından bağımsız olarak manevi bir hak tanır.</p>

  <p class="block_6">Müzik kayıtlarına ilişkin telif hakkı sorusu, müzisyenler partisyonlarının “çivili levhalara” (piyanistalara) oyulmasını protesto ettiğinde mekanik enstrümanlar için sorulur. 16 Mayıs 1886 tarihli yasa şunu kesin olarak belirler: “Evlere giren müzikleri mekanik olarak çoğaltmaya yarayan cihazların üretimi ve satımı, müzikal taklitçiliğe girmez (...). Telif hakkı yalnızca otomatlar umuma açık olarak çalındığında talep edilebilir, özel olarak çalındığında değil.” Otomat yapımcıları, bu maddeye dayanarak cihazların kullanımının -umumi mekânlarda dahi- özel olduğu tartışmasına girerek, kopyalanan şarkıların telif haklarını ödemeyi reddederler. Mahkemeler onları dinlemez ve 15 Kasım 1900 tarihli bir yasa, müessesesine müzik kutusu yerleştiren bir kafe- teryacıyı, icranın umumi karakterini göz önüne alarak, şarkıların sahiplerine telif haklarını ödemeye mahkûm eder.<sup class="calibre5"><sup class="noteref" id="back_note_112"><a class="calibre6" href="../Text/index_split_113.html#note_112" title="112">112</a></sup></sup></p>

  <p class="block_6">Mahkemeler canlı müziğin kaydı konusunda kesin bir karar vermekte zorlanır. Kayıt haklarını gramofon şirketlerine devreden partisyon yayıncılarının kayıt haklarını ellerinde tutmaları fikri genel olarak kabul görmektedir. Eser sahipleri ve besteciler, eserlerinin her tür ticari satışı üzerinden haklarını talep etmektedirler. Yorumcular, bazen satılan fonogram sayısı üzerinden para almaktadır. Milletvekilliği de yapan Verdi 1899’da, ölümünden iki yıl önce <i class="calibre4">Nabucco</i> nun bir bölümünü dinletmeyi deneyen bir telefon şirketine karşı açtığı davayı kazanır: Yargıçlar, telefonla yapılan iletimin bir tür icra olduğuna karar verirler. Sen Hukuk Mahkemesi 6 Mart 1903 tarihli bir kararla, her ne biçimde olursa olsun ticarileştirilmiş veya umuma çalınmış tüm kayıtlar için telif hakkı ödenmesini şart koşar. 1903’te Caruso, kayıtlarının satış sayısına göre bir gelir elde eder ve servet sahibi olur.</p>

  <p class="block_6">1 Şubat 1905 günü Paris mahkemesi ilk kez müzik alanında eser sahibi hakkı yasasını uygulamaya koyar. Gerekçeleri oldukça ilginçtir; zira tekrarlamada gösteri, sesli olanda ise yazılı kurgusunu sürdürmek, plağı partisyonla bir tutmak ve nihayet kitap için uygulanan kuralları müziğe de uygulamak için büyük bir çaba gösteriliyordu:</p>

  <p class="block_6">“Plak veya silindirlerin kaydedildikleri bir stille biçimlendiklerini; dile getirilen sözlerin çizgisel işaretlerini aldıklarını; eser sahibinin düşüncesinin iz çizgilerinde somut hale getirilerek, binlerce plak ve silindire kopyalandığını, bunların da belki yarın gözle okunabilecek özel bir yazıyla etrafa dağıtıldığını ve daha bugünden sesler aracılığıyla herkes tarafından ulaşılabilir olduğunu; ve iz çizgileriyle yazılmış bu sözlerin tekrarı sayesinde dinleyicinin, bakışlarla yahut körler alfabesi metoduyla dokunarak bir kitabın içine girer gibi, zekâsıyla müzikal eserin içine girebileceğini göz önüne alıyoruz.”<sup class="calibre5"><sup class="noteref" id="back_note_113"><a class="calibre6" href="../Text/index_split_114.html#note_113" title="113">113</a></sup></sup></p>

  <p class="block_6">Şaşırtıcı bir metin bu; uygulanacağı nesne henüz icat edilmeden yaratılan yasanın saygı görmesi için uğraşan bir yargıcın, daha önceki soruna dönüşünü gözler önüne seriyor: Sesli çoğaltma, yazılı metnin değişik bir biçimi veya bir alt-ürünü gibi düşünülüyor!</p>

  <p class="block_6">Bu karara rağmen, çoğaltılan eserlerin sahiplerine ve yorumcularına ödenmesi gereken telif hakkı, yasama üyeleri tarafından uzun süre tanınmaz. 1910’da, sanat eserlerinin röprodüksiyonu hakkında millet meclisine verilen son derece enteresan bir raporda M.T. Reinach, bir kez bile müziğin durumundan söz etmez. Oysa o sene bile yorumcular, fonogram üreticilerinden gayet yüksek ücretler almaktadırlar: Madam Melba, gramofon şirketinden 250000 frank alır...</p>

  <p class="block_5">Ses Kaydı ve Şiddetin Kontrolü</p>

  <p class="block_6">Kaydedilmiş müzik, şiddetin karşısında canlı müzikle aynı işlevi görmez.</p>

  <p class="block_6">İlk olarak, gürültüyü düzene sokma işiyle tek başına bir ilişki oluşturur. Plak alırken düzenin kişiselleştirilmiş bir kullanımını, kurban ayininin özel bir kopyasını satın alırız. Gramofon, kişiselleştirilmiş bir kurban ayini için bir çeşit sunak haline gelmiştir. Günah keçisinin toplu töreni ortadan kalkmıştır.</p>

  <p class="block_6">Ayrıca, kayıt tekrar edilebilir olduğu için, yanlış yapma, ahenksizlik, şiddetin yönlendirilmesinde başarısızlık riskleri yoktur. Ayinde ve gösteride olabilecek tüm gürültüler (bulaşıcı şiddet, yanlış nota, ahenksizlik, hata, gürültü) yok olur. Müzik artık doğrudan bir diyalog ve gürültünün canlı bir biçime sokulması değil, daha önceden başarılmış bir düzenlemenin önceden bilinen, kişisel icrasıdır da. Müzik dinletisi artık, daha önceden belirlenmiş bir gidişatın yeniden duyulmasıdır. Artık bir düzenlenmenin gösterisi değil, onun amsı’dır.</p>

  <p class="block_6">Kayıt, bu şekilde kurban ayini eğretilemesinin özünü ortadan kaldırarak müziğin şiddeti kontrol etme gücünü yok eder. Toplum içinde karşılıklı şiddete dönüşün yolunu açar, bildirisini ve kehanetini yapar. Özellikle de reşit olmayanların taklit etme güdüsüyle işlediği cinayetlere kadar uzanan gençlik şiddetini bildirir.</p>

  <p class="block_5">Müzik ve Dişilik</p>

  <p class="block_6">XIX. yüzyılın başına dek müzik, bir erkek işidir; büyük yaratıcıların, tanınmış yorumcuların hiçbiri kadın değildir. Operalardaki kadın rolleri bile genç oğlanlar ve kastratolar tarafından oynanmaktadır.</p>

  <p class="block_6">Herhalde bunu şöyle açıklamak gerekir: Kadın müzisyenlere rastlansa bile, müzik, şöyle veya böyle kimi zaman cinselliği veya fahişeliği anımsatsa bile, erkeklerin şiddetin kontrol edilme işini kadınlara devretmeleri için fazlaca önemli, fazlaca stratejiktir; günah keçisi bir erkektir; kadın hayat vermek için vardır, ölüm itkisini yönlendirmek için değil. Ve kadınların davranışları erkekleri tehdit ettiğinde, zina yapan kadın taşlanır...</p>

  <p class="block_6">XIX. yüzyılın başında kadınlar, müzikal gösteri alanında meydana çıkarlar. Daha önce söylediğimiz gibi genç kızlar, kendilerinden beklenen aşırı duygusallıklarını ifade etmek veya bu hisse eşlik etmek için piyano çalmaktadırlar. Yüzyılın ortasına doğru kadınlar, kabarelerde şarkı söylemeye, operalarda kadın rollerini oynamaya, konserlere çıkmaya başlarlar. Ancak erkeklerin önceliği bakidir: Bir kadının bir senfoni orkestrasına kabul edilmesi için XX. yüzyılın başını beklemek gerekecektir. Ve hatta çok uzun süre boyunca sadece yaylılarda kabul göreceklerdir.</p>

  <p class="block_6">Kaydın ortaya çıkması, kadınlara plak yıldızı olma imkânı vererek, onların bu yönde ilerlemesinde büyük rol oynar. Ama iki cinsiyeti birbirine yaklaştırmaya Fransa’da, ancak XX. yüzyılın başında konservatuvar eğitimleri sırasında cesaret edilecektir.</p>

  <p class="block_6">Ama ne cesaret! Maarif müfettişi M. Charles L’Hopital’in, 24 ve 31 Ekim 1931 tarihli Müzik Eğitimini Yenileme ve Geliştirme Komisyonu için hazırladığı bildiride şunları okuyabiliriz:</p>

  <p class="block_6">“Peki, düşünce ve âdetlerimizin genel anlamda gelişmesi sayesinde -aşırı olanlar değil ama makul olanlar- daha açık fikirli olduğumuz ve uzlaşımsal sıkıntıların bizi daha az rahatsız ettiği bu dönemde, hakiki koral eserlerin tekrarı ve icrası için, yani her iki cinsiyeti de içeren eserler için, kadın-erkek öğretmen ile öğrenci gruplarımızı yakınlaştırmamızı gerektiren birden fazla sebebimiz olduğunu düşünemiyor musunuz? Elbette detaylı çalışmalar yine ayrı yapılmak kaydıyla, bu son derece arzu edilen bir durumdur. Zannediyorum ki tedbir ve dikkatle, tabii tersine bir işaret olmadığı sürece -ki bu olabilir- kırk sene kadar önce düşüncesi bile insanları dehşete düşürecek olan bu topluluklar, icracılara ve çevrelerindekilere verecekleri şaşırtıcı bir güç ve sanatsal cazibeyle bugün çabucak onay alacaktır.”...</p>

  <p class="block_5">Caz, Radyo, Sinema</p>

  <p class="block_6">Charles Cros ve Thomas Edison’un icatları sırasında, henüz popüler müzik kayıtları için ödeme gücü olan bir talep yoktu. Kafe-konserlere müzik dinlemeye gelenlerin gramofon satın alma imkânları yoktu. Kayıt talebi kısa bir süre sonra, Amerikan kafe-konserlerinde <i class="calibre4">-edibi</i>arda- ve orada yapılan müzikle ortaya çıkacaktı: eski güneyli kölelerin müziğiyle.</p>

  <p class="block_6">İç Savaş’la özgürlüklerine henüz kavuşmuş olan pamuk tarlaları ve fabrikalardaki zenciler, köleliklerini konu alan, kurtuluşlarını kutlamak için yeni sözler ekledikleri şarkı ve müziklerini önce <i class="calibre4">negro spirituals</i> veya <i class="calibre4">gospel songs</i> adi altında, daha sonra da <i class="calibre4">blues</i> adıyla duyurmak için küçük orkestralar kurarlar. Bu orkestralar Afrika şarkıları ile Louisiana’daki Fransız bale müziği üstatlarının parçalarının, Haiti’den gelen ilk özgürlük çağrılarının, Fas’ın eski zenci köleleri Gnawa’ların Antiller’de duyulan ritimlerinin karışımından esintiler taşır. 1870’e doğru bu orkestralar, New Orleans’ta kafelerde, restoranlarda, club’larda ve <i class="calibre4">music-hair</i>lerde çalarlar. New Orleans’ın franko-amerikan dilinde bu müziği çalmaya, o zamanlar <i class="calibre4">to jazz</i> denmektedir (belki Fransızca “<i class="calibre4">jaser</i>”den<sup class="calibre5"><sup class="noteref" id="back_note_114"><a class="calibre6" href="../Text/index_split_115.html#note_114" title="114">114</a></sup></sup> geliyordur), 1913’ten itibaren <i class="calibre4">to jazz</i> denir <i class="calibre4">(heyecan</i> anlamında). Afrika müziği gibi caz da her şeyden önce bir metin etrafında, tonal müziğin sınırlamalarını dikkate almaksızın, majör ve minör makamları karıştırarak doğaçlama yapmaktır.</p>

  <p class="block_6">Zenciler, çalışmak ve yaşamlarını sürdürmek üzere Kuzey’in gettolarına göç ettikleri zaman, müziklerini de beraberlerinde getirmeyi isterler, tıpkı Avrupa’da şehirleşen işçilerin, kırsal geleneklerini fuarlarda, eğlence yerlerinde ve kafe-konserlerde görmek istedikleri gibi.</p>

  <p class="block_6">Genç beyazlar o zaman bu müziği keşfederler. Şiddeti kontrol etme gücüne sahip, enerjiyi şarkıya ve dansa dönüştürebilen, armoninin sınırlamalarından uzak -hem beyaz hem de siyah- ritimlerle tanışırlar. Memphis, St. Louis ve Chicago’da beyazlar için caz kabareleri açılır ve zenci müzisyenler dinletilir. Bu mekânlar, akıllı insanlara deli kılığına girmeleri için bir bahane, Büyük Perhiz’in Karnaval yapması için bir imkân, aklı başında insanların baskı altında tuttukları tutkularına yolculuk yapmaları için bir araç olur.</p>

  <p class="block_6">Zenci müzisyenlerin yanı sıra -ve kimi zaman eski kölelerin müziğine gerçek bir hayranlık duyan beyazların girişimiyle- yüzlerini siyaha boyamış beyaz tenli insanlar, hiçbir zencinin yapmayacağı gibi gözlerini oynatıp, sıçrayıp zıplayarak, beyaz eleştirmenlerin biçimlendirdiği Batılı bir caz kabul ettirmeye çalışırlar.</p>

  <p class="block_6">1902’de bütün müzik firmalarına sahip olan beyaz sermaye, ilk <i class="calibre4">negro spirituals</i> plağın kaydını gerçekleştirir. Bu büyük bir başarı olur. Kimi zaman tutkulu, kimi zaman sadece tüccar olan yapımcılar, o zaman Güney zencilerinin mirasının bir geleceği olduğunu görürler. Kimi zaman zenci de olabilen yetenek avcılarıyla <i class="calibre4">(talent scouts</i>) toplama turneleri (<i class="calibre4">field’s trips</i>) düzenleyip barlarda, plantasyonlarda, fabrikalarda şarkıcılar keşfederler. Gezici stüdyolarda onlara birkaç dolar vererek, şarkılarını kaydettirirler. Anlaşma yok, telif hakkı yok! Daha sonra en iyileri Kuzey kabarelerine getirilir, buralarda kendilerine yorumcu olarak cüzi bir rakam ödenir, ama asla besteci oldukları için maaş verilmez.<sup class="calibre5"><sup class="noteref" id="back_note_115"><a class="calibre6" href="../Text/index_split_116.html#note_115" title="115">115</a></sup></sup> Herkes tatmin olmuştur. Adorno’nun yazdığı gibi caz -ki Adorno cazı sevmez- “kendi bulanıklığıyla eğlenmektedir”.</p>

  <p class="block_6">1917 yılında Nick La Rocca’nın beyazlardan oluşmuş grubu Original Dbcieland Jass Band tarafından kaydedilen bir caz plağı, <i class="calibre4">Livery Stable Blues,</i> ilk kez büyük başarı elde eder.</p>

  <p class="block_6">Avrupa’ya caz -kelime 1920’ye doğru yerleşir- Amerikalı topluluklar ile gelir. Önce iyi karşılanmaz. Batı Yakası’ndaki pek çok Beyaz Amerikalının da hemfikir olduğu gibi caz, tekrarlamalar, ahenksizlikler ve çirkinliklerle dolu vahşilerin müziğiyle eşleştirilir; sömürgelerdeki, medeniyet adına susturulmuş ritimleri hatırlatır. Paris’te <i class="calibre4">Revue musicale</i> 1920’de şunları yazar:</p>

  <p class="block_6">“Caz, başparmakları diğer parmaklarının karşısına gelemeyen ve Vodu ormanlarında tutunmaya yarayacak ayaklarıyla vahşi adamların edepsiz orkestrasıdır. Her şeyiyle monoton olmaktan ziyade aşırıdır: kendi haline bırakılmış, geleneksiz, disiplinsiz. Bu köleler boyun eğmek zorundadır, yoksa ortada efendi kalmaz. Saltanatları utanç vericidir. Bu utanç, çirkinlikten ve çirkinliğin zaferinden kaynaklanmaktadır.”<sup class="calibre5"><sup class="noteref" id="back_note_116"><a class="calibre6" href="../Text/index_split_117.html#note_116" title="116">116</a></sup></sup></p>

  <p class="block_6">Aynı dönemde Amerika’da King Oliver, arkasından da Louis Armstrong -beyazlar gibi çalan zenciler, zencilerin çalması gerektiğini düşünürler- New Orleans stilinin kendi versiyonlarını tanıtmaya başlarlar.</p>

  <p class="block_6">Radyo, kendini kabul ettirme süreci içinde cazı da kabul ettirecektir. Radyo’nun hikâyesi 1880’e doğru Branly’nin buluşlarıyla başlar, özellikle de 1907’de Lee de Forest’in triyot lambası ile; bu lamba bir sonraki sene ona ilk kez bir sesi, şarkıcı Geraldine Farrer’in sesini iletme imkânı verecektir. Radyo çıktığında Avrupa’da olduğu gibi Amerika’da da herkes askeri ve politik bilgi taşıyıcılığı yapacağını düşünür. Henüz kimse müziği veya eğlenceyi düşünmez. Hele ki sesin kötü kalitesi ve iletim mekanizmalarının özelliği -mikroiletici fonografın geniş ağzına yaklaştırılmadan bir fonogram radyodan yayınlanamaz- plak veya silindirlerin dinlenmesine elverişli değilken. Radyo o zamanlar sadece bilgiler, skeçler veya tiyatro yayınlamaya yarar. İlk istasyonlar (Amerika’da KDKA; Paris’te Poste de la Tour Eiffel) orduya veya radyo imalatçılarına aittir.</p>

  <p class="block_6">Kimse, cihazların satışına ek olarak radyodan nasıl kazanç sağlanacağını bilemez. Engellenmesi mümkün olmayan ücretsiz bir gösteri olan radyo, geçimini sağlayabilmek için dinleyicilerine sunduğu eğlenceler dışında bir şeyler satmak zorundadır. Tıpkı sokak müzisyenlerinin geçimlerini, etraflarındaki insanlara partisyonlar satarak sağladıkları gibi. Radyo istasyonları değişik gelir kaynakları bulmak zorundadır. Özel radyoların kazançları, etkisini kanıtlamak için bir müddet uğraşacak olan reklam sayesinde sağlanacaktır. Devlet radyolarınınki ise vergi sayesinde. Her iki durumda da gelir, dinleyici sayısına bağlı olacaktır. Bu yüzden en fazla dinleyiciyi çekecek bir gösteri bulmak gerekmektedir: Bu, müzik olacaktır.</p>

  <p class="block_6">15 Haziran 1920’de, Fransa’da Eiffel Kulesi’nin altında (doğal olarak ordunun denetiminde) ilk radyo yayınlarının yapıldığı sene Amerika’da, Chelmsford’da, ilk kez bir konser radyodan yayınlanır. İlk özel istasyonlar, Amerika topraklarını kaplamakta gecikmezler. Müzik dinletileri, önce doğrudan stüdyoda bir mikrofon önünde müzisyenlere çaldırarak yapılır. Amerikalılar böylece evlerinde ve ücretsiz olarak, en iyi icracıların çaldığı her tür müziğe ulaşmanın mümkün olduğunu keşfederler. İşte bu, bilet satın almaksızın erişilen evrensel gösterinin ütopyasıdır.</p>

  <p class="block_6">Özel radyo istasyonları Amerika ve Avrupa’da yayılır. O dönem yaratılan yayın türleri bugün hâlâ geçerlidir: haberler, oyunlar, diziler. Müzik yayınları ise en çok aranan programlardır.</p>

  <p class="block_6">Radyolar, yayınladıkları eserlerin sahiplerine telif hakkı ödemeyi reddetmektedirler; gerekçeleri satmadıkları bir şey için para veremeyecekleri ve eserlerini yayınlayarak müzisyenlere bedava reklam yaptıkları, bu yayınların konserler, partisyon ve plak satışları üzerinde iyi etki yarattığıdır.</p>

  <p class="block_6">Aynı dönemde Amerikalı bir general, George Squier, müziği elektrik hatlarıyla aktarmayı akıl eder. 1922’de girişimcilere ve umumi mekânlara telefon ile fon müziği satmak üzere “Kodak” ile kıyaslayarak “Muzak” diye adlandıracağı bir şirket kurar. Bu, Cahill’in dinamofon fikrinin aynısıdır. Artık teknik olarak gerçekleştirilmiştir.</p>

  <p class="block_6">1925’ten itibaren elektrik motoru, müzikte olduğu gibi toplumun kalanında da son derece önemli değişiklikler meydana getirir: Pikap yavaş yavaş geniş ağızlı fonografların yerine geçer. Yeni şehirlerin büyük binalarına son derece gerekli olan elekt</p>

  <p class="block_6">rik motorlu yeni asansörler, Muzak’ın asansör kullananları rahatlatmak için müzik satmasına bir vesile olur. Ses kalitesi iyileşmektedir; Haendel’in <i class="calibre4">Messiah</i> eseri devasa maliyetlerle kaydedilir. Elektrikli kayıt sistemi, bir plağın radyo tarafından yayınlanmasını bile sağlamaktadır. Kimileri bundan rahatsız olur: Yorumcular bir işyeri kaybetmekte; besteciler, dinleyicilerin konser salonlarından soğumasından çekinmekte; üreticiler satışların düşmesinden korkmakta; seçkinler ise müziğin herkes tarafından ulaşılabilir hale gelmesinden çekinmektedir. Fransa’da 1930’da Müzik Eğitimini Yenileme ve Geliştirme Komisyonu müdürü şunları yazar: “Piyano veya otomatik orgla olduğu gibi fonografla da hiçbir çalışma yapmaksızın derin sevinçler yaşayabiliriz.”</p>

  <p class="block_6">Yavaş yavaş radyo, plak endüstrisinin yardımcısı haline gelir. Biri bir vitrin, diğeri ise onu donatacak mobilya sunmaktadır.</p>

  <p class="block_6">Radyoda özellikle belli bir müzik memnuniyetle karşılanmaktadır: caz. 1925’te <i class="calibre4">Let it rain, Let it poor</i> kanallarda duyulan bir plağın ilk ticari başarısıdır. O zamandan itibaren radyo, plak ve caz birlikte gelişirler. Count Basie, Louis Armstrong, Sidney Bechet, Lester Young, Duke Ellington -zencileri taklit eden beyazları taklit eden zenciler- inanılmaz başarılar elde ederler. Beyazlar bu ritimlerle dans etmeye başlarlar: <i class="calibre4">swing, blues, lindy hop.</i> Markalar, etiketler (RCA, Columbia, La Voix de son Maître, EMİ, Decca, Deutsche Gramophon) bünyelerine aldıkları sanatçıların tanıtımını yapmak için çabalarlar.</p>

  <p class="block_6">Derken elektrik motoruna bağlı olarak gelen yenilikler, bor- sada bir spekülasyona yol açar, bunu 1929’un Büyük Krizi izleyecektir.</p>

  <p class="block_6">Ravel’in Bolero’suyla aynı seneye denk gelen bunalıma karşılık yeni bir tür, müzikal komedi doğacaktır: caz ve Brooklyn mültecileri olan Orta Avrupa Yahudi gettolarının müziğinden etkilenmiş, operet ile kabare arası bir tür.<sup class="calibre5"><sup class="noteref" id="back_note_117"><a class="calibre6" href="../Text/index_split_118.html#note_117" title="117">117</a></sup></sup> Amerikalı -daha sonra da Avrupalı- tüketici, dünyanın acılarını unutmak ve New York’un sahnelerinde, sinemalarda, Hollywood yapımı filmlerde ve elbet plaklarda Cole Porter’ı, George Gershwin’i, Fred Astaire’i, Gene Kelly’yi alkışlamak için müzikal komedilere gelecektir. Popüler şarkılar ve caz birbirini beslemektedir: <i class="calibre4">Summertime,</i> Yiddişçe bir ninniden ve Gershwin’in Harlem gezilerinden esinlenmiştir. <i class="calibre4">Blues</i> talebi de bir hayli fazladır. 1930’da cazın kralı seçilen Paul Whiteman, Benny Goodman ve Stan Kenton -hepsi de beyazdır- birer “star” olurlar.</p>

  <p class="block_6">1938’de Warner Muzak’ı satın alır, bir sene sonra da Amerikalı bir senatöre, William Benton’a satar. O zaman şirket, çalışma saatleri sırasında verimliliği artırmak ve dinlenme saatlerinde de rahatlamayı sağlamak için hoparlörlerden müzik yayınlamayı önerir...</p>

  <p class="block_6">Eser sahipleri dernekleri, yeni yayıncılara karşı üyelerinin haklarını savunmaya başlar. Bazı ülkelerde -Fransa’da olduğu gibi— mahkeme kararı ile, radyo istasyonları bir eseri yayınlandığında, para veren bir topluluk önünde yapılan gösteriymiş gibi eser sahibine ödeme yapılması hakkını elde ederler. 22 Mart 1927’de Eiffel Kulesi’ndeki özel radyonun müdürü M. Privat, SACEM repertuarına ait eserleri izin almadan yayınladığı için Sen Hukuk Mahkemesi tarafından 3000 frank tazminat ödemeye mahkûm edilir. 30 Temmuz 1927’de ise Marsilya Ceza Mahkemesi, bir eserin radyo tarafından yayınlanmasını, 1793 yasasının uygulanabileceği türden bir umumi icra olarak kabul eder. Radyo istasyonları sorumluları bunu kabullenmez. 1935’te -kayıt haklarını yönetmekle yükümlü, SACEM’in şubesi SDRM’nin kurulduğu sene- <i class="calibre4">Revue internationale de radioelectricitede</i> çıkan bir yazıda Bollecker adında bir radyo avukatı, müzik yayınlandıktan sonra herhangi bir telif verilmemesi gerektiğini anlatmaya çalışmakta, gerekçe olarak da radyo tekniğinin belli bir biçime dönüşmeyen dalgaları uzaya yollamaktan ibaret olduğunu göstermektedir; bu dalgaların seslere dönüşmesi, ancak yayını alan başka bir özel mekânda gerçekleşmektedir. Başka bir deyişle, mecburen özel olan yayın alış, telif hakkına tabi olamaz!</p>

  <p class="block_6">Bu iddialar ne yargıçlar ne de yasama üyeleri tarafından kabul görür: Radyo yayını, halka açık bir sunum olarak kabul edilmektedir. İstasyonlar, bundan böyle kayıtları yayınlama hakkı ödemek zorundadırlar, en azından Avrupa’da. 1937’de SACEM ile özel istasyonlar arasında, eser sahipleri için icra telifi, yayıncılar için de çoğaltma telifi almayı sağlayan bir sözleşme yapılır. Buna karşılık yorumcular için hiçbir şey konuşulmaz. Ama eser sahipleri derneklerinin, bütün radyolar tarafından yayınlanan</p>

  <p class="block_6">bütün eserleri takip etmesi imkânsız olduğundan, her radyonun kendi cirosuyla orantılı bir ödeme yapması kararlaştırılır. Gösteri ücreti, artık küresel ve istatistiksel olarak ödenmektedir.</p>

  <p class="block_6">Amerika’da, aynı <i class="calibre4">juke-box’lar</i> gibi radyolar da 1976’ya kadar müzik yayıncılarına ve plak üreticilerine telif hakkı ödememeyi başarırlar.</p>

  <p class="block_6">İkinci Dünya Savaşı sırasında, bir önceki neslin <i class="calibre4">gospel</i>’larını örnek alan genç zenci şarkıcılar, kimliklerini korumaya adanmış daha karmaşık bir caz stili olan <i class="calibre4">doo-wop</i>’ları yaratırlar. Şarkılarını metroda söyledikleri için <i class="calibre4">rhythm’n blues,</i> hızla beyazların arasına girip orada <i class="calibre4">boogie-woogie</i> ve <i class="calibre4">be-bop</i> biçimini alır.</p>

  <p class="block_6">Beyazların tarzına uygun düşmeyen ilk müzisyenler, Dizzy Gillespie, Miles Davis, Charlie Parker, kendi müziklerine Stravinski ve Schönberg’i katarlar.</p>

  <p class="block_6">Bu süre içinde Stalin’in SSCB’si, Nazi Almanyası, faşist İtalya ve Franco İspanyası, cazı yasaklar. SSCB için caz, bir burjuva müziğidir; diğerleri için ise yozlaşmış bir müzik. Her iki totaliter sistem türü için caz, doğaçlama hakkının kabul edilemez bir gösterisidir. Almanya’nın gece kulüplerinde eskiden caz çalanlar, 1933’ten itibaren saklanmak, ülkeden kaçmak veya kamplarda ölmeye gitmek zorunda kalırlar. İşgal altındaki Avrupa’da caz dinlemek ölümle cezalandırılır hale gelir. 1938’de Nazi teorisyen Fritz Stege, Reich’ın zenci Amerikan müziğini yasakladığını doğrular:</p>

  <p class="block_6">“Eğer zenci cazı yasaklanıyorsa, eğer halk düşmanları Almanya’da dinleyici bulamayan ruhsuz ve kalpsiz entelektüel müzikler besteliyorlarsa, bu kararlar keyfi değildir (...). Alman müziğinin estetik gelişimi, savaş sonrası yıllarının doğrultusunda devam etseydi ne olacaktı? Halk, sanat ile tüm bağlantısını kaybedecekti. Yoz ve entelektüel, dinlenilmekten çok okunmak üzere yapılmış bir müzikten aldığı zevk azaldıkça, ruhen sanattan kopacaktı. Halk ve sanat arasındaki uçurum, aşılamayacak kadar büyüyordu; tiyatrolar ve konser salonları boş kalacaktı, ve halkın ruhuna ters gelen bestecilerin birbirlerinden başka dinleyicileri kalmayacaktı; o da, birbirlerinin saçma eserlerini anlamaya devam edebilirlerse.”<sup class="calibre5"><sup class="noteref" id="back_note_118"><a class="calibre6" href="../Text/index_split_119.html#note_118" title="118">118</a></sup></sup></p>

  <p class="block_6">İmhaya yönelik çabaların olduğu yerlerde bu tür orkestralar varolmaya devam eder: ölüm ve müzik, ayrılmaz bir çift olarak kalır...</p>

  <p class="block_6">Birinci Dünya Savaşı radyo ve pikabı ortaya çıkarmıştır. İkincisi de manyetik bant ve çok daha iyi kalitede bir plak üretmeyi sağlayacak bir maddenin, yani Vinilit’in çıkmasına vesile olur. 1945’te RC A “45’lik” bir plak -sadece dört parçalık- piyasaya sürer ve bu plak kendini <i class="calibre4">juke-box</i><sup class="text_4">,</sup><i class="calibre4">lara,</i> AM frekansından yayın yapan özel radyo istasyonlarına kabul ettirir. 1948’de Columbia, çok daha uzun süreli “33”lük” plağı çıkarır, onu da daha iyi ses kalitesine sahip olan FM frekansından yayın yapan radyolar kapışırlar; “78’lik”ler yavaş yavaş kaybolur. 45’lik ve 33’lük satışları muazzam biçimde gelişir. Firmalar özellikle Decca, RCA, EMİ veya Columbia markaları etrafında yoğunlaşırlar. Muzak, radyo ve umumi mekânlara, müzik ile verimliliği bir araya getiren manyetik bantlarda programlar önererek iyice büyür. Fransa’da özel radyolar kaybolur. Başka ülkelerde ise büyümeye devam ederler, onlarla birlikte müzik de gelişir.</p>

  <p class="block_6">Tüm bu ilerlemeler, kapitalizmin bir başka yüzünü haber vermektedir: Bundan böyle seri halde üretilen pek çok cisim, biri sabit, diğeri değişken iki parçadan oluşacaktır; sabit parçanın üretiminde yapılacak önemli bir değişiklik, her iki parçada da değişiklik yapılmasını zorunlu kılacaktır. Bu bağlamda plak ile pikaptan sonra ampul ve lamba, jilet ve ustura, kartuş ve dolmakalem, film ve fotoğraf makinesi, film ve kamera, CD ve CD çalar, yazılım ve bilgisayar, video kaset ve video gelir.</p>

  <p class="block_6">Tekrar ekonomisi, iyice yerleşir.</p>
</body>
</html>
