<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <p><br /></p>

  <h1>dört</h1>

  <p>Yıllar boyunca kitapların masa bacağı yahut üst üste dizilip üstlerine bir örtü serilerek komodin işlevi gördüklerine tanık oldum; pek çok sözlük asıl amaçları için kullanıldığından daha çok, ütü ve düzleştirici olarak kullanılmıştır ve hiç de az değildir içlerinde mektuplar, banknotlar ve sırlar saklayan, raflara gizlenmiş kitapların sayısı, insanlar kitapların kaderlerini de değiştirir.</p>

  <p>Bir vazo, bir kahve makinesi yahut bir televizyon bir kitaptan çok daha önce eskir yahut kırılıp bozulur. Bir kitap, sahibi onu parçalamak, sayfalarını yırtmak, ateşe atmak istemediği sürece işlevini yitirmez. Arjantin’deki son askerî diktatörlük döneminde pek çok insan kitaplarını tuvaletlerde, banyolarda yaktı veya bahçelere gömdü. Adları kötüye çıkan ciltler, tehlike oluşturmaya başlamıştı. Kitaplar ve kendi hayatları arasında bir seçim yapmak zorunda kalan Arjantinliler kitaplarının cellatları olmayı seçtiler.</p>

  <p>Uzun uzun çalışılan, tartışılan kitaplar, insanların içinde tutkular uyandıran, vazgeçilemez vaatler sunan ve eski dostlarından ayrı kalan kitaplar, havaya saçılan küller halinde göğe yükselmişti.</p>

  <p>Ben buna cüret edemedim. Ani ve didik didik bir arama sonucunda bulunacaklarının farkında olduğum halde dergileri büküp büküp duş perdesi borusunun içine soktum, en çok korkulan kitapları dolapların, kitaplığın diplerine sakladım. Kitaplar bir yığın insanı suçlu durumuna düşürmüş, onların hayatlarını mahvetmişti.</p>

  <p>İnsanlığın bir, iki, hatta yirmi yüzyılı geride bırakma, istedikleri takdirde zamanı alt etme kapasitesine sahip bu dayanıklı nesnelerle ilişkisi hiçbir zaman masum olmadı. Bu yumuşak, sarsılmaz kâğıt hamuruna insani bir misyon yüklendi.</p>

  <p>Her şeyde bir bit yeniği aradığımdan değil. Kuklacıların beni kandırmasına izin vermek, tiyatronun rustik etkileri ve basılı sözcüklerdeki melodi hoşuma gidiyor. Fakat güneydeki uzak bir kumsalda yer alan kâğıt ev, gölge hattının nihayet farkına varmamı sağladı: Bu tuhaf eğlencede basılı harflerin arzularıyla cisimlerini bir araya getiren gizli bir boyut.</p>

  <p>Cambridge’e döndüğümde kitabı yeniden çalışma masamdaki kitap sehpasına yerleştirdim. Her ne kadar artık etrafa toz saçmasa da, Alice altına yine toz bezi koydu. Bir ay içinde Bluma’nın işini resmen üstlenmek üzere gireceğim bir mülakata hazırlanmalıydım ve çalışmak kitabın cüretkâr ve sessiz varlığını unutmak için iyi bir bahane olmuştu.</p>

  <p>Güneyde öğrendiklerimi kimseye anlatmaya cesaret edemedim; şu an yazıyor olmamın tek sebebi ise hâlâ olanları anlamaya çalışmamdır.</p>

  <p>İki gece önce, Laurel’ı yüksek lisans programlarında yerinden eden John Bemon’nun bir makalesini okuyordum ki masa lambasının ışığının, sehpada öylece duran kitabı ortadan ikiye böldüğünü fark ettim: Başlığın yer aldığı üst kısmı karanlıkta bırakıyor ve resmi kaplayan gri, ince tabakayı aydınlatıyordu ışık. Okumaya devam etmem, çağrısına kulak vermemem imkânsızdı. Ben şansın ve merakın bir parçasıydım, ama yarımküreyi dört kez dolaşmış olan bu kitap ise kaderin bir parçasıydı.</p>

  <p>Sandalyeden kalktım, kitabı bir zarfın içine koyup çekmeceye kaldırdım.</p>

  <p>Dün akşamüstü, cansız bedenini şehir dışında güzel, kabalık ve yeşil bir mezarlığa gömdüğümüz Bluma’nın mezarına gittim. Hafif hafif çiseleyen bir yağmurun altında araba kullanırken, kimseye faydası dokunmayacak bir uyarının ulağı gibi hissettim kendimi. Arabanın ön camında biriken yağmur damlaları bana Carlos Brauer’in kıyıdaki, deniz ve lagün arasındaki, her biri sanki bir şimşekmişçesine devasa ve kafin, dikey fırtına bulutları altındaki evini anımsattı. Zira tam da tahmin ettiğim gibi Delgado benimle yeniden buluşmaktan kaçındı. Evini birkaç kez aradım, telesekreterine mesajlar bıraktım, ona Ticaret Odası’ndan ulaşmaya çalıştım ama sekreterinin önüme koyduğu nazik engeli aşamadım. Davranışım münasebetsiz fakat anlaşılır buldum. Kitap düşkünü bu adam dehşete kapılmaksızın devam edemezdi Brauer’in hikâyesine, ama izin günlerim sona eriyordu ve <i>Gölge Hattı’nın</i> geldiği yeri kendi gözlerimle görmek istiyordum.</p>

  <p>Olması gerekenden daha hazırlıksız bir şekilde La Paloma otobüsüne atladım. Haziran sona ermek üzereydi ve zalim güney kışı, sanki kendilerini korumaya mecbur katmışçasına kepenkleri kapalı dükkânlarının bulunduğu ıssız ve çorak köy beni denizden esen, sokaklarındaki palmiyeleri kırbaçlayan sert rüzgârlarıyla karşıladı. Giriş yoluna çam ağaçları devrilmişti ve tatminsiz rüzgâr dallarını sağa sola sallıyor ve kırıp parçalıyordu.</p>

  <p>O gün, deniz kenarındaki bu mekânı ziyaret etmeye en elverişli gün değildi belki, ama bunu yapabileceğim tek gün ve fırsattı. Ne tür bir mucizeyle karşılaşacağımı bilmesem de, beni lagüne götürecek bir taksi bulmayı başardım; tam da Delgado’nun dediği gibi oraya ulaşabilmek için suyunu çekmiş bir dere yatağını andıran çukurlarla dolu bir tali yolda uzun süre ilerlememiz gerekti. Taksici kıyı şeridinin tıkalı olduğunu söyledi.</p>

  <p>Mekânı bulmakta zorlanmadım. Bir viraj ve taşlı bir patikadan sonra denizden ayrılan sığ lagünü ve uzaklarında tek başına duran kulübeyi gördüm. Yan tarafta, bir otlağın ardında dağlar beliriyor, daha sonra bu arazi yerini bir ucu ufka uzanan devasa bir su kütlesine bırakıyordu. Lagün teneke ve kartondan barakalarla birleşiyordu; ağların ve akıntıyla sallanan şalopaların arasında atlar, köpekler ve balıkçılar suyun içinde dolanıyor, etrafa su sıçratıyordu. Yolda beliren taksinin varlığına şaşarak yüzlerini bizden yana çevirdi bazıları, ardından, sadece birkaç dakika içinde farkına varacağım o ihtiyatla, işlerine geri döndüler.</p>

  <p>Taksiciden beni beklemesini istedim ve rüzgârın savurduğu kumun etkisini hafifletebilmek için ağzımı ve burnumu bir mendille örterek kulübeye gittim. O an okyanusun grimsi ve çırpıntılı, şehvetli ve öfkeli uzantısını gördüm; kumsalı yalayan kalın iyot taneciklerini, onların rüzgârla sağa sola savrulup kum, plastik ve çalı çırpıyla uçuşurken uzun gruplar halinde kümelenerek yoğun ve kirli bir köpük duvarı halinde ilerleyişlerini izledim; bir iki martı ilişti gözüme, ölü ciltlerin üstünde ayakta duran; evin yağmur yemiş ve ahşapları dökülmeye başlamış iskeleti ve moloz yığınları bir de. Bluma’nın yataklarındaki çarşaflara gömüldüğü otel odalarında, Monterrey sokaklarında ya da Emily Dickinson şiirlerinde hatta daha iyi bir talihle, okuduğu başka bir kitapta rastlayabileceği bir şey değildi bu. Kaba çimentonun arasında göze çarpan eğri büğrü, yamuk ve kalın duvar parçaları, ufak deniz kabukları, güneşten yanmış ve yeniden nemlenmiş kara kara yosunlar, balık iskeletleri gibi kaskatı bir şekilde yapışmış, yazıları solmuş ve okunmaz halde olan bir iki sayfa, bir ansiklopedinin sırtı, kenarları kıvrık ve deforme olmuş, beyaz köpükler içindeki eski bir baskı.</p>

  <p>Kapılarla pencerelerin arasına yayılmış, kumlara yarı gömülü Huidobro, Neruda ve Bartolomé de las Casas buldum; tek bir tuğlaya yapıştırılmıştı hepsi; Marosa di Giorgio ile Lawrence ve Eliot’tan arta kalanlar, bir Lorca harabesi, Burckhardt’ın ufak sümüklü böceklerle dolu <i>Rönesans’ı,</i> tanınmaz hale gelmiş ve katranlanmış bir Palliére.</p>

  <p>“Yirmi bin dolar!” diye bağırdım sırtımı çatı tahtasını sallandıran ve direklerden birine vuran rüzgâra verip. Orada taşlara sarmalanmışlardı, kazınmışlar, sökmeyi beceremediğim siyah bir pislik tabakasıyla örtülmüşlerdi. Bir alet olmadan çıkarılmaları mümkün değildi. Ellerimi yüzeyden kopmuş tuhaf bir atığın içine gömdüm; sert bir yüzeye dokundu parmaklarım. Kitaplar günahkâr kadavralar gibi beliriyordu kumulların arasında. Kâğıtlar ve sözcükler, kuru mürekkep, sayfalar ve bölümler arasında yüzlerce ufak ve tuhaf tünel kazmış olan böcekler tarafından oyulmuş ciltler.</p>

  <p>Mendili enseme dolayıp diz çöktüm, bir an için Arlt’ın, Dario’nun ilk baskısını, Brauer’ın evinde içki içtiği <i>Don Quijote'yi</i> ne durumda bulacağımı düşündüm ama bu akıl almaz tuğlaları söktüğümde onlarla birlikte Garcia Márquez’in kemikleri, Lope de Vega’nın lapa haline gelmiş kâğıt hamuru, Balzac’ın sert derisi de geliyordu elime.</p>

  <p>Birden tahammül edilemez bir dehşete ve kedere kapıldım ve kazımayı bıraktım. Evrensel edebiyat sefil bir isyanla kumulların arasından çıkıyordu ve bununla beraber kitaplar oradaydı, hâlâ oradalardı işte, defterleri dürülüp birbirlerine yapıştırılmış, sayfaları herhangi bir dâhinin yaratabileceğinden çok daha geniş patikalarla, çatlak ve pislik içindeki kapaklarında bir gözü andıran deliklerle dolu, ışığı arayan ve yeniden kumula gömülen kitaplar.</p>

  <p>Oradan uzaklaşıp eve doğru bir iki adım attım. Kapılarla pencereler sökülmüştü, iskeletleri, hareketli ve acınası çerçevelerin ardından peyzaja açılıyordu. Menteşeleri sökük düz çerçeveler kalmıştı geriye sadece; rüzgâr, delikli çatıdaki kamışlarda ritmik ve narin bir ulumayla dolanıyordu.</p>

  <p>Taş baca sağlam bir şekilde direniyordu ve yerdeki, henüz kuma bulanmamış, taş döşemeler hâlâ yer yer kendilerini gösteriyordu. O an <i>Gölge Hattı’ın</i> çıkarıp ocağın bir kenarına, kumsalın günbegün <i>yiyip</i>yuttuğu diğer cesetlerin yanına bırakma arzusu duydum çünkü zehirli umutta ve matbaacıların, tasarımcıların, sekreterlerin, yazmanların, yorumcuların, yazarların ve kuryelerin, mürekkep ve kapak işçilerinin, çizerlerin, önsöz yazarlarının, ezberden konuşan kült eleştirmenlerin katkı sağladığı, kalıba dökülmüş harflerin azminde kâğıt, nihayetinde, yola devrilen çamlar gibi, denizin koca ağzına sessiz ve korkunç bir yıkımla düşen organik bir artıktı.</p>

  <p>Çalkantılı ve çırpıntılı deniz oradaydı işte ve her bir resif bir diş izini andırıyordu. Orada albatroslar gagalarını sokuyorlardı bağırsakları dışarı çıkarılmış kan içindeki kitaplara. Ve havadaki iyot ve kum perdeler ve akıl almaz bir yolculuğun sonunda kumsala fırlatılan devasa kütükler... Bir kitap orada kumullara gömülmek, karanlığın kendisini kemirmesine izin vermek, bir gemi enkazı kalıntıları misali ara ara beklenmedik bir şekilde ortaya çıkmak dışında ne yapar ki?</p>

  <p>Onu orada bırakmaya cesaret edemedim. Onu bu saygısızlık ve iğrençlikten korudum, çünkü her ne kadar hem onu hem de beni ve günün birinde, karaya ulaşma arzusuyla okyanusun leş salyasından çıkanları bundan başka bir son beklemese de; her şey yavaş ve uzatmalı bir erteleme oyunundan ibaret olsa bile bu son geciktirilebilir, yazının teslimi ötelenebilirdi.</p>

  <p>Onu dönüşte bir tılsım gibi üzerimde taşıdım, ürkmüş bir inançtan geriye kalanlarla sarıldım varlığına. Haftalarca çalışma masamın üzerine yerleşen bu berduşa övgüler düzdüm, kütüphanemdeki kasıntı kitaplara onunla beraber güldüm. Kitapların, hayata dair birer fikir olmak yerine düzenli bir rafın parçası haline gelerek toz fırçasının gıdıklayışından, tozlarını yutan süpürgeden, uyumaktan ve sayfalarını belirleyen doğal şiddet ya da gücü hiçbir zaman ortaya sermeyen bir gururla ara sıra başvurulmaktan başka bir şey bilmeyişlerini gülünç bir şekilde kınadık beraber.</p>

  <p>Coşku bitti sonra. Brauer’in hayaletinin tehdidi altında yeni bir temizlik yapıp elzem yahut faydalı bulmadığım kitapları büyük karton kutulara koydum. Yalın, düz ve beyaz bir duvara bir tablo ya da bir ayna asmak üzere yer açıyormuşum hissiyle kutuların bir kısmını meslektaşlarıma ya da öğrencilerime hediye ettim.</p>

  <p>Fakat geceleri kâbus görüyor ve kendimi yeniden kumullarda buluyordum; kitaplar yerine eller çıkıyordu içlerinden ve beni ayak bileklerimden tutup ilerlememe engel oluyorlardı.</p>

  <p>Bluma’nın görevine getirilmem için yapacağım görüşme hazırlıkları yavaş yavaş bu imgeleri zihnimden attı. Önemli meziyetleri olan üç öğretim üyesiyle yarışmam gerekiyordu ve nihayetinde, her ne kadar artık arzulamasam da, Bluma’nın görevine getirildim. Zaman zaman Alaska’da balıkçılık yapmak, kaderimi tamamen değiştirmek, Buenos Aires’e dönüp kitapları unutmak gibi ürkütücü istekler doluyordu içime. Fakat sonra Brauer’ın hikâyesinin etkisi altında olduğumu, onun büyüsüyle hareket etmemem gerektiğini söylüyordum kendime. Nerede olabileceğini, kitaplarından uzakta mutlu olup olmadığını, ticarete atılıp atılmadığını yahut hiç planlamadan sırf merakının peşinde yeni bir kütüphane kurup kurmadığını düşünüyordum.</p>

  <p>Kaderi ne kadar büyüleyici olursa olsun ben kendiminkinin peşinden gitmeliydim; kendime belirlediğim amaç uğrunda ilerlemeliydim: Latin Amerika yazınının Avrupa’daki yolculuğunun haritasını çıkarmalı, böylece bir şekilde, öyle ya da böyle, Bluma’nın dışsal yolculuğunu tamamlamalıydım. Uruguay’da yaşananlardan sonra, kitapların vücut bulmuş yolculuğu karşısında bu sevda bana fazla iddialı geliyordu. Bu benim için hem bir keşif hem de bir eziyet olmuştu.</p>

  <p>Kitapçıların vitrinlerindeki spot ışıklarının altında parıldayan, devasa, renkli mücevherler misali sergilenen kitaplara bakıyordum; ne başlıkları okumaktan ne de kötücül bir alayla boyut ve hacmi ölçmekten kendimi alabiliyordum. Kader dişlerini onlara da geçirir ve rüzgâr, ateş ve suyun nelere kadir olduğunu gösterirse bu cilvenin sonu nereye varır, ciltli, kapaklı bu sıradışı gösteri nerede son bulurdu?</p>

  <p>Birkaç gün içinde kendimi kitaplara dehşet içinde bakarken buldum, indirimli ürünlerin beni baştan çıkarmasına izin vermiyordum ve en kötüsü uzak diyarlardan ofisime gelen kitapları, neredeyse ne olduklarına bile bakmadan, kütüphaneye yollayıveriyordum. Herhangi birinin ilgimi çekmesi sonucu onu eve götürme, duvarları kaplayıp koridorlara ilerleyen dev koloniye yenisini ekleme ihtimali beni ürkütüyordu.</p>

  <p><i>Gölge Hattı’ın,</i> onu her gün görebileceğim kitap sehpasının üstüne yerleştirme sebebim yeni bir düşüşü engellemeye karşı göstereceğim dirence duyduğum güvensizlikti. Ancak, lambanın ışığının üzerine düştüğü o gece, Brauer’in kâğıda farklı bir ilgi duymakta haklı olmasından mıdır yoksa benim duygularımın kontrolünü ele geçirmesinden midir bilmesem de sonunda Bluma’nın mezarını ziyaret etmeye karar verdim.</p>

  <p>Kitap yan koltuktaydı, gitgide şiddetlenen bir yağmur yağıyordu ve bu durum farları açmak ve çıkış noktamın tuhaflığını anımsamak durumunda bıraktı beni. Sigara almak üzere yol üstünde bir yerde durup arabadan indim ve döndüğümde silecekler monoton bir hırıltıyla yağmuru iki yana süpürürken on beş dakika boyunca bir dişbudak ağacının önünde motoru kapatıp öylece bekledim. Peki ama Joseph için adil bir davranış olur muydu bu? Conrad da taşı öpmek zorunda mıydı yani?</p>

  <p>“Ve yine, onu geride bırakmayacağıma söz vermem için yalvardı. Ona bu sözü vermemekte kararlıydım. Sonradan bu katılık çok kötü geldi; çünkü kararımı vermiştim,”<a id="footnote18"></a><sup><a href="../Text/notlar.htm#bookmark20">[18]</a><a id="footnote19"></a></sup> demişti Kaptan, kamaradaki ranzada, bulaşıcı bir paniğe esir düşmüş, kendinden geçmiş bir şekilde sayıklayan denizciye. Bu sözcüklerde, öyle ya da böyle, en başından beri kitabın bana hissettirdiği o meskût yakarışı duyar gibi oldum.</p>

  <p>Elimi anahtara götürdüm, motoru çalıştırdım ve otobana geri döndüm. Birkaç kilometre ötede mezarlığa çıkan yola açılıyordu otoban. Arabayı bir karaağacın yanına park ettim ve elimde kitapla otlar ve çiçeklerle bezeli, kimsenin açmayı başaramayacağı mühürlü, dikdörtgen, sert kapaklı, her biri kendi hikâyesini taşıyan ve toprağın neminde gizli kalmayı arzulayan kitaplar misali duran mezarların arasında yürüdüm.</p>

  <p>Şiddetli yağmur merhumların kara mezar taşlarını ve yeşil bitkileri ortaya çıkarma görevi üstlenmişti. Bluma’nın kalıntılarının yattığı yeri bulmakta güçlük çektim. Soğuktan korunmak için ceketimin yakasını yukarı kaldırdım ve bir mezar bekçisi beni Bluma’nın şansına düşen mezar taşına yönlendirdi. Kitabı ıssız ve çıplak mermerin tam ortasına bıraktım.</p>

  <p>Damlalar kapağın sert ve pürüzlü yüzeyine düşerken bir süre onu izledim; sapasağlam duruyordu yağmurun altında, tıpkı çimentoya bulaşıp oradan çıktığı zamanki gibi. Çünkü Rocha lagünündeki balıkçılar, hiç bilmeden, bana hikâyenin sonunu anlatmışlardı.</p>

  <p>“Alışık olmayan biri için fazla burası,” diye başladılar anlatıya; iki adam ve ben sular içindeki bir kulübede çember oluşturmuş otururken. Baldırlarımıza kadar geliyordu su.</p>

  <p>Yeniden taksiye binmek üzereyken bildiklerini öğrenmek için başka bir fırsatım daha olmayacağı düşüncesiyle balıkçıların evlerine gitme arzusu duymuştum. Daha yürümeye başlar başlamaz ellerimi yumruk yaptım, köpekler geldiler, atlar uzaklaştılar fakat birkaç saniye sonra bir duvarın ardından iki adam başını uzattı ve onlara evin sahibini sormamla birlikte beni mimikler, jestler ve bağırış çağırışlarla yanlarına davet ettiler. Kolay değildi. Birkaç adım ötede lagünün, derinliğini bilmediğim karanlık suyu başlıyordu. Bununla beraber davet konusunda öylesine ısrarcıydılar ki ayakkabılarımı ve çoraplarımı çıkardım, pantolonumun paçalarını sıvadım ve ürkek ve kararsız adımlarla ellerimde ayakkabılarımla kulübelerine kadar yaklaşık iki yüz metre kadar yürüdüm.</p>

  <p>Şaşırtıcı bir şekilde suyun ortasında öylesi bir uysallıkla oturuyorlardı ki ayak bileklerimde hissettiğim soğukluk olmasa ben bile suyun varlığını yadsıyabilirdim. Şilteleri yüksek masaların üzerindeydi, diğer bir masa alet edevatla, tabak çanakla, şişelerle doluydu, bir gaz ocağı vardı ve duvarlardaki kancalardan açması ıvır zıvırlar sarkıyordu. Açık kapı kara bulutlu ufka ve birkaç metre ileride demir atmış teknelerin ardına uzanan lagüne bakıyordu; suyun üzerinde küme küme ördekler, martılar ve flamingolar vardı.</p>

  <p>Bana zaman içinde meçhul adamla yaşamayı öğrendiklerini söylediler. Kumsalda ve lagün kıyısında yürürken görürlermiş sık sık, uzaklara uzun yürüyüşler yapar, birkaç saat sonunda ellerinde dalgaların kıyıya taşıdığı odunlar, fok kemikleri, ıvır zıvırlar ve renkli şişelerle dönermiş. Bu odunlarla mobilyalar ve raflar yapmış, kemikleri balıkçı ağlarıyla kuş ve martı iskeletleriyle beraber evin içine ve dışına asmış; rüzgârlı günlerde birbirlerine çarpıp gıcırtılı bir ses çıkarıyorlarmış, bu durumda nasıl uyuduğunu akılları almıyormuş, hatta bunları neden astığını bile anlamıyorlarmış, zira kimse eve fazla yanaşmazmış ve kadınlar çocuklarının oraya gitmesine izin vermezlermiş.</p>

  <p>Sadece bir kez yaşlı bir kadın gitmiş oraya ve üstündeki nazarı almasını istemiş; zira karnı davul gibiymiş, patlayacakmış neredeyse ve hayal kırıklığı içinde, onun belki de “zarar vermek”ten başka bir yeteneği olmayan bir büyücü olduğunu söyleye söyleye geri dönmüş, sonrasında da kimse adamın yakınına bile gitmemiş.</p>

  <p>Bazen onu elinde, belli ki artakalan kitaplardan biriyle çatı saçağının altında görürlermiş. Yazın La Paloma’dan stok yapar ve kışın bir balıkçı barınağına gidip olta, tütün, un, makama alırmış. Pek konuşmazmış ve diğerleri de gerekenden fazla “sohbet” etmezlermiş onunla. Kimse bilmezmiş ne yaptığını, ya da ne aradığım.</p>

  <p>Bir yazı, bir kışı ve bir yazı daha böyle geçirmiş. Ağustos ayında, balinalar güneye yola koyulduğunda birkaçı evin önünde durup devasa yüzgeçlerini kaldırarak uzun ve heyecanlı bir şarkı tutturmuşlar. Balıkçı topluluğu bundan çok etkilenmiş. Bir balina kıyıdan birkaç metre ileride resife takılmış ve on adam onu kurtarmak için suya atlamış. Epey bir vakit harcamışlar bu işe ama bizim adam onlara yaklaşmamış. Sallanan ve gıcırdayan kemiklerin arasında kımıltısız ve tek başına durup yavru balina suya dönünceye dek evinden izlemiş onları.</p>

  <p>Fakat aylar önce bir sabah bir balyozla evin duvarlarına vururken görmüşler onu. Bu durum dikkatlerini çekmiş çünkü söz konusu bir tadilat değilmiş, balyozu önce bir noktaya, ardından başka bir noktaya indiriyormuş. Sonra, bir pencerenin üstüne ve ardından alfana, bir kapının yanına. “Beyefendi” ile konuşma cüretini gösteren tek çocuk olan komşunun oğlu onları yaşadıkları ilk şaşkınlıktan çıkarıp daha büyük bir hayrete sürükleyen bir hikâyeyle gelmiş: “Bir kitap arıyormuş,” demiş.</p>

  <p>Bu evin tuğlalarının taş kalıplardan olmadığını biliyorlarmış ve bir süre şaşkınlık içinde bu duvarların ne kadar dayanacağına dair bahse girmişler. Duvarcı orada burada kâğıttan bir ev yaptığını anlatıyor, böbürlendikçe böbürleniyormuş ama kimse ona inanmak istemiyormuş.</p>

  <p>“Fakat, görmesek de, biz bunun doğru olduğunu biliyorduk,” dedi daha yaşlı ve konuşkan olan balıkçı.</p>

  <p>Diğeri, belki de oğlu yahut bir akrabasıydı, sadece başıyla onaylamak ve parmaklarını gergin gergin kıpırdatmakla yetiniyordu.</p>

  <p>“Buralara bir yığın turist geliyor ve ne isterlerse yapıyorlar,” diye devam etti. “Yani, herkes elinden geldiğince bir düzen, bir ev kuruyor işte. Bu adam bunu kitaplarla yaptı ve bu zaten şaşırtıcı bir şeydi. Asıl şaşkınlıksa, nasıl desem, devasa delikler açmaya başladığında yaşandı. İki gün boyunca duvarlarda delik açıp durdu ve çocuğun dediğine göre kitabı bulamıyordu. Siz evi gördünüz. Orada kaç kitap vardır dersiniz?</p>

  <p>Mesele şu ki evi kevgire çevirdi. Her duvarda en aşağı on delik vardı. Yukarıda, aşağıda, sağda, solda... Çocuğun dediğine göre kitabı buluncaya kadar sürdü bu. Buldu ve kitapla beraber La Paloma’ya gidip onu postaya verdi. Çocuk yalan söylemiyor; ben de onunla gittim.</p>

  <p>Sonra beyefendi döndü ve tamirata koyuldu. Bir torba çimento aldı ve bir yük arabası taş getirtti. Ama dostum... Yolu yoktu. Bir o yandan, bir bu yandan yıkılıp duruyorlardı. Bir kitabı duvara dayıyor ve duvar, kitabı aşağı doğru kıvırıp büküyordu; her an yıkılacakmış gibi duruyordu. Peki ya yukarıda yapışık olanlar? Aşağı düşüyorlardı. Her şey gevşek, kıvrık bir hal aldı; düzeltilmesi imkânsızdı. Günlerce uğraştı, siz oraya gittiniz değil mi? Geriye hiçbir şey kalmadı. Kendi yıktı. Buradan gördük. Balyozla yaptı bunu. Ve size yemin ederim çok acıklı bir sahneydi. Çünkü bu kitap meselesi ortaya çıkıncaya kadar ev hiç de fena değildi aslında.</p>

  <p>Bir öğlen onu yolda, elinde bavulla gördük. Artık harabe haline gelen eve bakıyordu. Kolunu kaldırdı, eliyle bize selam verip güneşin altında yürümeye devam etti. Bir daha da dönmedi.”</p>

  <p>Ayakkabılarını yine ellerimde, ayaklarını buz tutmuş bir şekilde vedalaşırken, biraz patavatsızca, öncesinde anormal bir şey görüp görmediklerini soruvermek geldi aklıma. Gözleri faltaşı gibi açıldı ikisinin de ve yaşlı olan, “Anormal... En başından beri her şey anormaldi, öyle değil mi? Kim bilir orada ne yapıyordu... Dediğim gibi, kimse ona pek yanaşmazdı çünkü buralara korku hâkimdir. Çocuk dışında, ki o da cesurdur. Büyücü olmadığını söylüyordu, yüksek sesle, pek de anlamadığı ama müzik gibi tınlayan bir şeyler okuduğunu ve kemiklerin orada neden durduğuna dair hiçbir fikri olmadığını. Bir seferinde sormuş ve beyefendi gülümsemiş ama hüzünlü bir gülümsemeymiş bu ve hiçbir şey söylememiş.” “Oğlanı görebilir miyim?” diye sordum. “Arachania’da, amcasıyla bir inşaatta çalışıyor.” “Fakat bir mektup vardı,” dedi birden diğeri. “Oğlan La Paloma’dan bir mektup getirdi. İngiltere’den gönderilmişti,” diye tamamladı sözlerini, sanki bu sözcük kendi içinde geri kalan günlerinde hikâyeye eşlik edecek bir gizemin ve karmaşanın kanıtıymışçasına.</p>

  <p>Öncesinde ayaklarım suya ve çamura gömülü yürüyerek, ardından taksiye, Montevideo otobüsüne, Buenos Aires’e giden deniz otobüsüne ve annemin evinde kötü bir soğuk algınlığı geçirdikten sonra Londra uçağına binerek yaptığım zorlu eve dönüş yolculuğu boyunca bu bilgiyi içimde taşıdım.</p>

  <p>Dün öğleden sonra Bluma’nın mezarının başında ayakta durup çimentodan akan suyu izler ve onu gizleyen tabakanın ardından ara ara, sanki gemi gizli bir arzunun peşinde yola koyulmuşçasına, kapağı süsleyen o eski gemiyi ve balıkları seyrederken bu bilgi benim için de bir kanıttı. Çünkü Bluma ona yazıp -döndüğümün ertesi günü bilgisayarda bu yazışmayı bulmuştum- Monterrey’de hediye ettiği bu kitabı istemişti. Conrad tezini bitirmesi için kitabın elzem olduğunu söylüyordu. Bunun doğru olmadığına eminim, zira sayfalarda, ithaf hariç, tek bir not bile görmedim ve herhangi bir kitapçıdan gidip yenisini, İngilizcesini yahut İspanyolcasını almak hiç de sorun olmazdı. Başka bir mevzu olduğundan şüpheleniyorum. Belki de sadece Monterrey’deki bir otelde bir gece tekilasını ve soluğunu paylaştığı, uzak diyarlardaki bir ad anım yalnızca kendisini memnuniyetle hatırlayıp hatırlamadığım değil, aynı zamanda onun için bir şey yapma kapasitesine sahip olup olmadığım öğrenmeye duyduğu meraktı sebep.</p>

  <p>Kitap, tıpkı bir limana sessizce yanaşan bir gemi gibi, yağmurun altında yumuşamaya, siyah mermere yapışmaya, yavaş yavaş ve sükut içinde yok olmaya başladı. O an içi içini yiyen, kitabı beyaz duvarın neresine koyduğunu anımsamaya çalışan ve kıvrımlı yüzeyde parmaklarını onu başka bir kitaba yapıştırarak koyduğu yeri bulma umuduyla dolaştıran Carlos Brauer’i canlandırdım zihnimde.</p>

  <p>Ve bir an için kitabın nerede olduğunu unutmasına değil de çimentonun altında oluşuna ve onu bulma arzusuna duyduğu sitemi hisseder gibi oldum. Bunu Bluma için mi yapmıştı? Yoksa yalnızlıktan bıkıp, belki rüzgârda sallanan kemikleri örten kitapların çağrısını duymasıyla kendi için mi? Her şey, çığlık çığlığa şaşırtılmak istediğini haykıran bir kadının naif fakat giderilemez bir ihtiyacı yüzünden miydi yoksa? Ve bu istek bitmesi gereken, hatta çok daha öncesinde biten bir şeyin sonu muydu? Böylece tek yapabileceği balyozu eline alıp, sanki bu şekilde hapsolduğu hapishaneden kurtulacakmışçasına, kendi eserini bir kez daha yıkmaktı belki de sadece.</p>

  <p>Yağmurun altındaki bu kitap ne Bluma’yı şaşırtabildi ne de bir fayda sağladı ona; fazlasıyla geç gelmişti zira fakat bir adam zalimce, huzursuzca ve katiyetle gölge hattının ötesine geçti.</p>

  <p>Bluma ile vedalaştım. Balık ve yelkenli resimleri silinmeye başladığında büyük Joseph’i selamlayıp eve döndüm.</p>
</body>
</html>
