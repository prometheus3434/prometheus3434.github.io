<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>iki</h1>

  <p>Bir hafta sonra Buenos Aires’teydim; orayı çok daha hırçın ve modern, annemi ve arkadaşlarımı ise daha bir bitap buldum; sanki seyrüseferin yarattığı şaşkınlık, ışıklar ve barlardaki televizyonlar, kent sakinlerinin keyifsizliğini barındırıyordu şehrin nefes almak için şişirdiği ciğerlerinde.</p>

  <p>Santa Fe Bulvarı ilgiyi Corrientes’e kaptırmıştı. Bir yığın devasa kitapçı, koca koca müzik dükkânları, kafeler, kapılarını sıra sıra dilencilere teslim eden sinema ve tiyatro salonları ile doluydu şimdi orası.</p>

  <p>Buenos Aires'liler ellerinde kulaklarına dayalı cep telefonları ile dolanıyor, arabalarını cep telefonlarını omuzlarıyla kulakları arasına sıkıştırmış bir şekilde kullanıyor, toplu taşıma araçlarında, süpermarketlerde yine cep telefonuyla konuşuyor ve sokakları bile, sanki sözel bir virüs hayatlarının kontrolünü ele geçirmişçesine, bu şekilde süpürüyorlardı.</p>

  <p>Bir akşam limanda yürüyüşe çıktım; Buenos Aires’te yaşarken edindiğim bir alışkanlıktı bu; yelkenlilerin, eski tuğla tersanelerin, vinçlerin, gemilerin, denizcilerin ve martıların arasında dolanırdım. Ne zaman oraya dönsem yapardım bunu; sanki bir şehrin sırtında ve önsözünde taşıdığı bir gençlik kitabının sayfalarına dönmek gibiydi. Fakat burnu havada lokantalar, çatı katları, kafeteryalar ve kapıcılar buldum karşımda; hepsi öylesine değişmiş, gururla sunulmuş ve fena halde pahalı bir dünyaya aitti ki fırlatılmış bir taş gibi kaçtım oradan.</p>

  <p>O akşam metroda kucağında akordiyon olan bir kız gördüm. Mahzun bakışları ve eski püskü kıyafetiyle kendisi gibi çaresiz insanlarla birlikte taşradan; Corrientes’den, Tucumân’dan yahut Misiones’ten geldiği izlenimine kapılmama neden oldu. İlgimi fark etmiş olmalıydı, zira gözlerini ayırmadan akordiyon çalmaya, tahminlerimi hiç beklenmedik bir yöne taşıyan bir çingene melodisi tıngırdatmaya başladı. Metro ilk istasyonda durunca çalmayı bıraktı ve metrodan indi. Neden bilmiyorum ama içimden onu takip etmek geldi. Gözlerinde limandaki yitip giden alana benzer kasvetli, tatlı ve dehşet verici bir ifade vardı. Fakat kapılar beni durdurdu. Daha sonra bana bunların Buenos Aires sokaklarında dolanan, toplu taşıma araçlarında ve trenlerde çocuklar akordiyon çalarken anne ve babaları para dilenen Kosovalılar olduğu söylendi. Bu bayağı ve kati açıklama, içerdiği manayı anlamsızlaştıran bir şekilde, şaşkınlık hissini de ortadan kaldırıyordu sanki. Buenos Aires her zaman beni şaşırtacak bir şeyler barındırmıştır içinde, ama menfur bir şey kitabımın kapağına çimentodan daha hevesli bir şekilde yapışıp kalmıştı işte.</p>

  <p>Bazı arkadaşlar yayımladıkları romanları hediye ettiler bana ama neredeyse bu eserlerin bahislerini hiç açmıyorlardı bile. Piglia’nın<a id="footnote7"></a><sup><a href="../Text/notlar.htm#bookmark9">[7]</a></sup> veya Saer’in<a id="footnote8"></a><sup><a href="../Text/notlar.htm#bookmark10">[8]</a></sup> Arjantin edebiyatının devamının sağlanmasında bir stratejileri olup olmadığını, tanıtım işinden vazgeçip tartışmalara veya kitap sunumlarına katılmamanın, akademik eleştirilere veya köşe yazarlığına “yönelmenin”, gizlenip hayaleti oynamanın, kitaplarıyla ilgilenecek mütevazı yayınevleri aramanın yahut bir ay boyunca İspanyol bir yayınevinin yıldızı olup sonra yeni işler piyasaya sürüldükçe bir yıldız gibi kayıp gitmenin bir faydasının bulunup bulunmadığını tartışıyorlardı.</p>

  <p>Edebî arzuları bir çeşit politika, daha nihai bir şekilde, askerî bir taktikti; pek az ayrıcalıklı kişinin geçmeyi başardığı aşılmaz bir engel olan anonimlik duvarlarını yıkmaya kararlıydılar. Harf haritasında parıldayan yıldızlar vardı, bir gece içinde yayınevlerinin korumasındaki rezil kitapları paraya dönüştüren, pazarlama taktikleriyle piyasaya sunulan, edebiyat ödülleri kazanan, romanları kepaze filmlere dönüşen ve kitapçıların vitrinlerini süsleyen, sergilendikçe para üstüne para kazandıran eserlere ışık tutan yıldızlar. Ve tüm bunlar bir yazarın aşması gereken rengârenk bir savaş alanı gibi beliriveriyordu bar masalarında, üstelik yazı macerasında da değil; gerçi orada başlayanlar da oluyordu bu savaşa ama pek azı tamamlayabiliyordu. Editörler iyi kitapların yokluğundan, yazarlar büyük yayınevlerinin yayımladığı “bok”lardan şikâyet ediyordu; öfkeli iddiaları, başarısızlıklarını haklı kılan mazeretleri, çaresizce hırsları vardı her birinin. Buenos Aires’te kitaplar bir strateji, aynı anda birden çok yerde bulunma ve güç yeteneği savaşının göz yanıltıcı merkezine dönüşmüştü.</p>

  <p>Bir hafta sonra bir deniz otobüsüne binip bilinmeyen kıyıya varmak üzere Rio de la Plata’yı geçtim. Nehir karanlık ve sakindi, Buenos Aires’ten uzaklaştıkça önümde uzanan su ve ufuk sanki soluğumu, içimdeki o bana ait boşluğu geri kazanmamı sağlıyordu.</p>

  <p>Montevideo Limanı’na varış sessiz sakin olmakla birlikte insanı kendisine getiren türdendi. Şehirle nehir korunmasız bir şekilde birleşiyordu, bu durum çevredeki pek az yüksek binaya, karaya oturmuş balıkçı teknelerindekileri andıran birer vinç havası katıyordu ve öbür uçta alçak bir tepenin taçlandırdığı körfez, anaç bir şefkat duygusu yaratıyordu.</p>

  <p>Saatler sonra şehrin tarihî kısmındaki bir dükkândaydım; eski basım kitaplarda uzman bir kitapçı olan Jorge Dinarli beni bekliyordu. Çalışanlardan biri, beni kolonyal tarzda döşenmiş, geniş bir salondan geçirip kitaplarla kaplı, yarı karanlık bir çalışma odasına getirdi. Kitaplar, yeşil bir yazma altlığının üzerinde duran, alçak ve eğimli lambanın sadece küçük bir alanda bozabildiği karanlığa gömülüydü. Beni kır saçlı bir adam karşıladı, inanılmaz kısık bir sesle konuşuyordu; onun adını Monterre’e giden yazar vermişti bana.</p>

  <p>Aslında Braueri’i yıllardır tanıyordu ama şehirdeki diğer koleksiyoncularla olduğu gibi, onunla da sadece profesyonel bir ilişkileri olmuştu.</p>

  <p>“İki çeşit insan vardır. Açıklamama izin verin: Biri, koleksiyoncular. Kendilerini nadir bulunan baskıları, Horado Quiroga’nın Salto’dan çıkardığı dergiyi, Borges’in sadece tüm kitaplarını değil, dergilerdeki makalelerini ve Güiraldes’in editörü Colombo’nun yayımladıklarını veya Bonet imzalı seçkin ciltleri toplamaya adayanlar... Hem de bu sayfaları sadece güzel bir nesneye, pahalı bir parçaya bakmak için açacaklardır, başka bir şey için değil. Diğerleri ise okurlar... Hayatları boyunca kütüphanelerine sadece önemli eserleri koyarlar. Brauer’i bu gruba dâhil ediyorum. Bu tür insanlar tutkuludur, okumak ve anlamak dışında bir kaygı gütmeden saatlerini geçirecekleri bir kitap için oldukça mühim paralar ödemeye hazırlardır. Sizin de anlayacağınız üzere belki de Brauer hakkında konuşacak kişi ben değilim. Ona benden çok daha yakın olan, onu benden daha iyi tanıyan ve neler olduğunu size anlatabilecek başka birçok insan var; hele hele, size telefon numarasını vereceğim Agustín Delgado. Ben sadece genel bir bilgi verebilirim.”</p>

  <p>Dinarli “neler olduğunu” derken bakışlarını aşağı indirmiş ve aniden huzursuzlanmıştı. Braueri’in Rocha’ya taşınmasından mı bahsediyordu? Başka bir şey daha mı vardı yoksa? Çantamı açtım, zarfı çıkarıp kitabı çalışma masasının üstüne koydum.</p>

  <p>Gözlerini kitaba dikti ve birkaç saniye, dokunma cesaretini gösteremeden, öylece kalakaldı.</p>

  <p>Sözcüklerimin yaratacağı etkiye dikkat kesilerek, “Size bunu geri vermeye geldim,” dedim.</p>

  <p>Bunun üzerine eğilip kitaba yakından baktı. “Bunu nereden buldunuz?”</p>

  <p>“Ofisime gönderildi; Cambridge Üniversitesi’ne. Gerçi bana değil de, bir meslektaşıma yollanmıştı ama elimize fazlasıyla geç ulaştı ve ben de iade etmeyi uygun buldum.”</p>

  <p>“Doğrusu bu mümkün mü, emin değilim.” “Rocha çok mu uzakta kalıyor?”</p>

  <p>“Mevzubahis Rocha değil. Brauer, La Paloma yakınlarında yaşıyordu ama sanıyorum artık orada değil.”</p>

  <p>“Neden?”</p>

  <p>“Lütfen, rica ediyorum, şunu kaldırın,” dedi, kitabı işaret ederek. Kafam iyice karışmış bir halde kitabı çantama geri koydum. “Bakın, bu konuda sadece kulaktan dolma bilgilere sahibim. Size hiçbir şey söyleyemem. Delgado ile konuşmanız gerekiyor. O neler olduğunu anlatır. Gece saat ondan sonra ya da sabah erken saatlerde aramalısınız. Size telefon numarasını vereceğim. Endişelenmeyin. Elinizdekinin talihsiz bir hikâyesi var. İleride anlayacaksınız. Bununla ne yaparsınız bilemiyorum. Böylesi bir kitapla ben ne yapardım, onu da bilmiyorum. Alınmayın lütfen. Biz burada kitapları severiz,” diye ekledi ve kütüphanesini gösterdi. “Demek istediğim, Delgado ile konuşmanız gerektiği.”</p>

  <p>Ajandasını açtı ve kartvizitlerinden birinin arkasına bir numara yazdı.</p>

  <p>“Ben size sadece saçma sapan şeyler anlatabilirim. Onunla yıllar önce bir müzayedede tanıştım. Brauer yaşlı Martel ile takılıyordu. Dışişleri Bakanlığı’nda çalıştığını ve Martel müzayede sırasında kalemini kaldırmadığı sürece bir şeyler satın alanların Brauer veya Delgado olduğunu biliyordum. Genel olarak Amerikan edebiyatı... Ancak yaşlı adamın kararını beklemek gerekiyordu; fırsatların kokusunu her zaman alırdı. Martel başlarda onu himayesi altına aldı; özel olarak ilgisini çekmeyen her şeyi ona verdi. Bilmelisiniz ki bir müzayedede her çeşit şeyle karşılaşabilirsiniz. Hiç değeri olmayan baskılarla altın değerinde kitaplar... Üç yüz, beş yüz adet basılan, zamanla bulunması çok güç olan ve şüphesiz bir servet değerindeki kitaplar... Matbaanın bu duruma bir son vereceği varsayıldı; binlerce, hatta yüz binlerce kopya ortaya çıkarabilecek bir makine. Ama görüyorsunuz işte. Zaman akıp gidiyor. Günümüz ciltçileri eski kitap sayfalarını, güya onları bir araya getirme maksadıyla, zamandan ve ahmaklıktan faydalanarak yatırıyorlar giyotinin altına. Öfkemi mazur görün ama mesela, yüzlerce dolar ettiğini bilmeden bir yakutu parçalara ayırıyor, Semadirekli Nike Heykeli’nin<a id="footnote9"></a><sup><a href="../Text/notlar.htm#bookmark11">[9]</a></sup> tüylerini yoluyorlar. Giyotinin verdiği o karanlık hazdan nasıl uzaklaştırırız onları, bilemiyorum.”</p>

  <p>Dinarli kendisini toparladı ve yeniden beni ilk karşıladığı anki ses tonuyla konuşmaya başladı. Bu konu onu huzursuz ediyordu ve sanki sözcüklerinin nasıl bir etki yaratacağını bilemiyor gibi bir hali vardı.</p>

  <p>“Brauer’in derdi edebiyattı,” diye devam etti, “özellikle de İspanyol yayınlar, sanat kitapları, 19. yüzyıl romanları, bir yığın Rus ve Fransız romanı. Bunlarla ilgileniyordu. Bir seferinde benden Carreras kardeşlerin, Neruda’nın da ilgilendiği şu kitapçıklarından aldı, ki hatırlarsanız kendisi yıllar önce, bir meseleden dolayı buralara gelirdi..</p>

  <p>“Sanırım Atlântida’da bir sevgilisi vardı,” diyerek ona yardımcı oldum.</p>

  <p>“Her neyse, buralarda dolanırdı ve Carreras’ların, Şili devriminin tam ortasında bastıkları kitapçıklarıyla ilgilenirdi. Fakat durum şu ki Brauer, bir seferinde bana ikinci nüshasını edindiği <i>Martin Fierro</i><a id="footnote10"></a><sup><a href="../Text/notlar.htm#bookmark12">[10]</a></sup> dergi koleksiyonunu önerdi. iyi anlaşırdık. Çalışkan bir tipti şüphesiz. Dergilerde kenar yazıları, yorumlar, notlar vardı, hiçbiri pek özenli değildi tabii. Bu durum bende; onun bir koleksiyoncudan çok, Martel, Horacio Arredondo, Simón Lucuix gibi, eski üslup üzerine çalışan bir araştırmacı olduğu izlenimini uyandırdı. En azından bir zamanlar öyleydi.</p>

  <p>Her ne kadar evine hiç gitmemiş olsam da Cuareim Caddesi üzerinde büyük bir evde yaşadığını biliyordum. Taşınmadan ve bu akıl sır ermez kararı almadan önceleri, Meksika koleksiyonu üzerine laflardık onunla. Endişelenmeyin. Arkadaşı Delgado size her şeyi anlatır. Bakın, kütüphanesindeki kitapları bizler satın alabilirdik. Çok önemli eserlere sahip olduğunu biliyordum ve, dediğim gibi, her ne kadar görmemiş olsam da, içlerinde nadide eserler olduğundan haberdardım. Sırf duyduklarımdan León Palliére ve Vidal’in gravürlü kitaplarına sahip olduğunu anladım mesela, ki bugünün parasıyla yaklaşık yirmi bin dolar değerindeler. Fakat sıradışı bir durum olduğunda insanlar her zaman bir şeyler uydururlar ve o saatten sonra neyin gerçek neyin kurgu olduğunu bilmek tam anlamıyla mümkün değildir artık. En iyisi Delgado ile görüşmeniz, ama şunu da dürüstçe söylemem gerekiyor; size yardımcı olabileceğinden pek emin değilim. Sanıyorum Brauer’in nereye gittiğini kimse bilmiyor. Şimdi, şayet gücenmezseniz, benimle vakit kaybetmeyin derim.”</p>

  <p>Dinarli ayağa kalktı. Çalışma masasının çevresinde dolanırken ikircikli bir hali vardı.</p>

  <p>“Bu patavatsızlığı mazur görün ama,” dedi, “yerinizde olsam Delgado’ya elinizdeki kitabı gösterirken dikkatli olurdum. Sizin de farkına varacağınız gibi, özel bir insandır kendisi.”</p>

  <p>Beni ofisinin kapısına kadar geçirdi. Kartviziti verip bol şans diledi.</p>

  <p>Otele dönerken ilk şaşkınlık dağılmıştı artık ve <i>Gölge Hattı’nın</i> beni gizemli kıyıların bataklıklarına sürüklediğini fark etmiştim, içten içe kirli, içten içe eski, sakinlerinin uğraşlarına kadar gizli olan bu şehirde gezinip durdum. Bıktırıcı otobüs yolculuğu, barlardaki garsonlar, otel çalışanları, taksi şoförleri beni büyülüyordu; sanki belirli ve küflü bir zaman diliminde, dingin tedbirin altında yoğun bir sır perdesi vardı.</p>

  <p>Belki de iade etmeyi başaramadığım bu baskının önsözünde yazan ve her dakika beni daha da endişelendiren bir cümlenin etkisi altındaydım. Conrad, seyahatleri sırasında Montevideo’ya hiç gitmemişti ama hikâyesindeki fantastik unsuru yalanlamak adına, “Canlıların dünyası kendi içinde yeterince mucize ve gizem barındırır; bu mucizeler ve gizemler öylesine açıklanamaz bir şekilde duygularımızı ve zihnimizi etkiler ki, hayat mefhumunu neredeyse efsunlu kılar,” der. Dinarli’nin sözlerini, çalışma masasının veya arabalarla, bankalarla, gazete büfeleriyle dolu caddenin ardından görülen bir geminin dev pruvasının üzerimde yarattığı etkiyi düşünürken bu cümleyi aklımdan çıkaramıyordum; öylesine bir izdiham vardı ve her şey öylesine ölçek dışıydı ki, kırmızı pruva, gri şehir; iç içe geçmiş iki dünya gibiydi ve bu, onları bir şekilde gerçekdışı kılıyordu.</p>
</body>
</html>
