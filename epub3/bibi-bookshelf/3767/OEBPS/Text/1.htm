<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1><a id="bookmark2"></a>bir</h1>

  <p>1998 ilkbaharında Bluma Lennon, Soho’daki bir kitapçıdan Emily Dickinson’ın <i>Şiirlerinin</i> eski bir baskısını aldı ve ilk köşe başında, tam da ikinci şiiri okumaya başladığında bir arabanın altında kaldı.</p>

  <p>Kitaplar insanların kaderlerini değiştirir. Kimileri <i>Malezya Kaplanı’<a id="footnote1"></a>nı</i><sup><a href="../Text/notlar.htm#bookmark3">[1]</a></sup> okuyup uzak diyarlardaki üniversitelerde edebiyat profesörü oldu. <i>Siddhartha</i> binlerce gencin Hinduizm’e merak salmasını sağladı, Hemingway onları sporcu yaptı, Dumas binlerce kadının hayatını alt üst ettiyse de, yemek kitapları sayesinde intihardan kurtulanların sayısı hiç de az değildi. Ne var ki Bluma kitap kurbanlarından biri oldu.</p>

  <p>Ama tek kurban o değildi. Antik Diller profesörü yaşlı Leonard Wood kütüphanesindeki raftan kafasına düşen beş ciltlik <i>Britannica Ansiklopedisi</i> ile felç oldu; arkadaşım Richard, William Faulkner’ın raftaki <i>Abşalom, Abşalom</i>! ’una ulaşmaya çalışırken merdivenden düşüp bacağını kırdı. Buenos Aires’ten başka bir arkadaş bir halk kütüphanesinin bodrum katındaki arşivleri incelerken tüberküloza yakalandı. Öfke nöbetine tutulup <i>Karamazov Kardeşler’in,</i> sayfalarını mideye indirdikten sonra hazımsızlıktan ölen bir Şili <i>terrier’i</i> de biliyorum ayrıca.</p>

  <p>Büyükannem ne zaman yatakta kitap okuduğumu görse bana, “Bırak şunu, kitaplar tehlikedir,” derdi. Yıllarca bunu onun cehaletine verdim, ama zaman Alman büyükannemin bilgeliğini kanıtladı.</p>

  <p>Bluma’nın cenazesi Cambridge Üniversitesi’ndeki pek çok önemli ismi bir araya getirdi. Dini törende Profesör Robert Laurel onu övgü dolu bir veda konuşmasıyla uğurladı son yolculuğuna, daha sonra bu methiyeyi akademik amaçları doğrultusunda bölümler halinde yayımladı. Onun parlak akademik kariyerini, kırk beş yıllık zarafet ve zekâ dolu hayatını, işini, Latin Amerika edebiyatlarındaki Anglosakson izlerini araştırma konusuna katkılarını ön plana çıkardı, fakat tüm bunları tartışmak bir cümleyle taçlandırdı: “Bluma onu hayattan alıp götürecek olanın yine bu olacağını bilemeden hayatını edebiyata adadı,” dedi.</p>

  <p>Onu tüm töreni “edeb-i kelamlılık” ederek mahvetmekle suçlayanlar, Laurel’ın yardımcılarının çetin savunmalarıyla karşı karşıya kaldılar. Birkaç gün sonra arkadaşım Annenin evinde John Bemon’nun, Laurel’ın bir grup öğrencisine, “Onu bir araba öldürdü, şiir değil,” dediğini duydum.</p>

  <p>“Hiçbir şey temsilinin dışında vuku bulmaz,” diye itiraz etti iki delikanlı ile sözünü esirgemeyen Yahudi bir kız. “Herkes istediği temsili seçme hakkına sahiptir.”</p>

  <p>“Ve de kötü edebiyat yapma hakkına... Pekâlâ,” diyerek yapıştırdı cevabı yaşlı adam, lisansüstü programda Laurel ile kapışmasından doğan ve kampüste içten pazarlıklı olarak nam salmasına neden olan o sahte uzlaşmacı edayla. “Şehrin sokaklarında sizlere iyi bir tanımlamanın nelere kadir olduğunu gösterebilecek milyonlarca araba çamurluğu var.”</p>

  <p>Meşhur cümle üzerine yapılan polemikler tüm üniversiteye yayıldı ve öğrenciler arasında “Gerçeklik ve Dil İlişkisi” başlıklı bir yarışma düzenlendi. Bluma’nın Soho önünde kaç adım attığı, kaç dize okuduğu ve aracın kaç kilometre hızla gittiği hesaplandı; edebiyatın ve dünyanın sevgili Bluma’nın üzerine çöküşü, Londra’daki ulaşımın semiyotiği ve onun kültürel, şehirsel ve dilbilimsel içeriği hararetli bir şekilde tartışıldı.</p>

  <p>Tartışmaların cazibesine hiçbir şekilde kapılmamış biri olarak Hispanik Diller Bölümü’nde onun yerini almam, ofisini doldurmam ve derslerine girmem gerekiyordu.</p>

  <p>Bir sabah merhum meslektaşıma gönderilmiş bir zarf geçti elime. Üzerinde Uruguay pulu vardı. Zarfta gönderici bilgileri olsaydı, bunun akademik bir dergide yayımlanması umuduyla gönderilmiş mektuplardan biri olduğunu düşünürdüm. Bluma; söz konusu yazar, yayımlanmaya değecek kadar meşhur biri değilse asla girmezdi böylesi işlere. Benden bunları, “UTC” (Unlikely To Consult değerlendirmeye alınmayacak) notunu düştükten sonra, kütüphaneye götürmemi isterdi; bu da yazıları daimi bir sürgüne mahkûm ederdi.</p>

  <p>Söz konusu olan kitap olmasına kitaptı, ama beklenen bir kitap değildi. Zarfı açmamla elimin ayağımın birbirine dolaşması bir oldu. Gidip odanın kapısını kapattım ve <i>Gölge Hattı’nın<a id="footnote2"></a><sup><a href="../Text/notlar.htm#bookmark4">[2]</a></sup></i> bu eski püskü baskısına bir kez daha baktım. Bluma’nın Joseph Conrad üzerine yazmakta olduğu tezden haberdardım, fakat beni daha çok şaşırtan, kitabın ön ve arka kapaklarının kir tabakasıyla kaplı olmasıydı. Sayfaların kenarlarında çalışma masasının pırıl pırıl ahşap yüzeyine ince bir toz yayılmasına neden olan çimento kalıntıları vardı.</p>

  <p>Bir mendil çıkardım ve şaşkınlık içinde harç kalıntısından kopan bir çakıl tanesiyle karşılaştım. Şüphesiz Portland çimentosuydu bu, benim ihtiyatlı temizleme girişimimden önce sağlamca yapışmış olmalıydı kitaba.</p>

  <p>Zarfın içinde mektup yoktu; sadece elime almaya karar verdiğim bu hırpalanmış kitap vardı işte, hepsi bu. Kapağı açtığımda Bluma’nın ithafını gördüm. Bluma’nın yazısıydı bu; yeşil mürekkeple yazılmıştı ve ona ait her şey gibi, sıkışık ve yuvarlaktı. Okumakta zorlanmadım: “Carlos’a. Çılgın Monterrey günlerinde, bana havaalanından havaalanına eşlik, etti bu kitap. Cadının teki olduğum ve hemen tahmin ediverdiğim için üzgünüm: Beni asla şaşırtamazsın. 8 Haziran 1996.”</p>

  <p>Bluma’nın evini, buzdolabında sakladığı diyet yemekleri, çarşaflarının kokusunu, iç çamaşırlarına sinen parfümünü biliyordum. Yatağını fakülteden iki bölüm başkanı ve her nasılsa listeye dâhil olmayı başarmış bir öğrenciyle paylaşıyorduk ve diğerleri gibi benim de haberim vardı Bluma’nın Monterrey’deki bir konferansa katılmak üzere yaptığı seyahatten. Gençliğini, iki kocasını ve <i>Yüzyıllık Yalnızlık’ın</i> verdiği bir hayal olan, Macondo nehrini kano ile dolaşma düşünü yitirmenin yarattığı tehdit karşısında gururunu korumak adına yaşadığı o kaçak ilişkilerden birini yaşıyordu orada da herhalde. İyi de, kitap neden bir sene sonra Cambridge’e dönüyordu? Daha önce neredeydi? Peki bu çimento kalıntılarında ne görmesi bekleniyordu Bluma’nın?</p>

  <p>Daha önce William Butler Yeats’in önsöz yazdığı ve James Torrance’in resimlediği o muhteşem İrlanda peri masallarını, <i>Irish Fairy and Folk Tales’ı</i> ellerimde tuttum ben, birkaç dakikalığına <i>Correspondance inédite du Marquis de Sade, et des ses proches et de ses familiers’in</i><a id="footnote3"></a><sup><a href="../Text/notlar.htm#bookmark5">[3]</a></sup> ilk baskısına dokunma, onun sayfalarını karıştırma, ağırlığını hissetme şansını elde ettim, ki tam bir ayrıcalıktı bu. Ancak başka hiçbir kitap beni, kişiyi başlı başına bir okumaya davet eden, sayfaları nemli ve kıvrık bu rustik kitap kadar allak bullak etmedi.</p>

  <p>Kitabı zarfın içine, zarfı çantama koydum ve çalışma masasının tozunu bir hırsızın itinasıyla temizledim.</p>

  <p>Bir hafta boyunca konferanslarda yazarların ve eleştirmenlerin birbirlerine verdikleri iletişim bilgilerinin peşinde Bluma’nın arşivlerini gözden geçirdim. Listeyi “Monterrey Hatıraları” adlı koyu sarı bir klasörde buldum. Uruguay’dan yola çıkan iki yazarın da adı Carlos değildi ama yine de adreslerini ve e-postalarını bir kenara not ettim. Kendi kendime Bluma’nın mahremiyetine burnumu sokmamam gerektiğini söyleyip duruyordum; ancak bir yandan da, ne anlama geldiğini sadece onun bilebileceği çimento mesaj hariç, böylesi sıradışı ve faydasız bir kitabın kim tarafından gönderildiyse ona geri dönmesi gerektiğini düşünüyordum.</p>

  <p>Kitabı çalışma odamdaki masalardan birinin üzerindeki kitap sehpasına koydum ve itiraf ediyorum, kimi geceler merak dolu bir kaygıyla ona gözlerimi diktim. Belki de Alice, bırakın halıyı ya da masaları, kütüphanemin en üst raflarında bile bir gram toz bırakmadığından bu kitap, odamda bir berduşun sarayda yarattığına benzer bir dengesizlik yaratıyordu. Yayıncısı Emece idi. Kitap Buenos Aires’te, Kasım 1946’da basılmıştı. Birazcık çabayla Borges ve Bioy Casares’in editörlüğündeki “La puerta de marfil”<a id="footnote4"></a><sup><a href="../Text/notlar.htm#bookmark6">[4]</a></sup> koleksiyonuna ait olduğunu öğrendim. Kireç veya çimento, her neyse işte, onun altında hâlâ bir gemi ve emin olmasam da balığa benzer bir şeylerin resmi seçilebiliyordu.</p>

  <p>Ertesi günlerde Alice tozun camı lekelememesi için kitap sehpasının altına el bezi koydu ve bezi her sabah, ilk iş gününden bu yana tüm güvenimi kazanmasını sağlayan, o mutlak ihtiyatla değiştirdi.</p>

  <p>Nueva León<a id="footnote5"></a><sup><a href="../Text/notlar.htm#bookmark7">[5]</a></sup> Cemaati’nden gelen ilk cevaplar tam bir hayal kırıklığıydı. Bana zaten elimde olan şeyleri; katılımcıların listesini, aktivite programını ve şehrin haritasını gönderdiler. Fakat Uruguaylı yazarlardan biri, yine Uruguaylı olan bir kitap koleksiyoncusunun, Carlos Brauer’in, konferansa dinleyici olarak katıldığını ve kendisini Bluma’nın eşlik ettiği bir yemekte gördüğünü, daha sonra ikilinin inanılmaz bir <i>vallenato</i> dansı performansı sergilemesinin ardından, Bluma’nın arka arkaya tekila içtiğini bildirdi. “Sizden ricam,” diye de ekledi, “zaten bir patavatsızlık ettiğimden, bunun aramızda kalması.”</p>

  <p>Onu kolonyal bir avluda, mum ışığında, her Meksika gecesinin olduğu gibi, kavurucu ve muhakkak değişken bir gecede <i>gringo</i> olsa da çok iyi dans edebildiğini, ciddi görünse de aptal olmadığını, zarif ama aynı zamanda hassas olduğunu göstermeye can atar bir halde dans ederken hayal ettim. Daha sonra Arnavut kaldırımlı bir sokakta yanındaki adamın elini tutmuş sendelerken canlandırdım zihnimde.</p>

  <p>Kim bilir, belki de mutluydu, gölgeleri karanlık kapı eşiklerinde kaybolurken.</p>

  <p>Yazar bana Brauer’in Atlantik Okyanusu’na uzanan Rocha’ya taşındığını söylüyordu ve artık kendisinden haberdar değildi ama birkaç gün müddet verirsem bir arkadaşından onun iletişim bilgilerini alabilirdi.</p>

  <p>On beş sene oldukça uzun bir süre... On beş senedir İngiltere’deydim. Her iki senede bir annemi ziyarete, geçmişteki arkadaşlarımla bağlarımı yeniden kurmaya ve Buenos Aires aksanı ile çeşitlendirilmiş Rio de la Plata aksanında boğulmaya Buenos Aires’e giderdim, fakat Uruguay’ı hemen hemen hiç bilmiyordum. Ben henüz beş yaşındayken yaptığımız bir seyahatin bulanık anıları zihnimde hâlâ: Buharlı bir gemiyle bir gece vakti Montevideo’ya gitmiştik, babamın kucağındaydım. Şimdiyse bu olay üzerine bir arkadaşım beni birkaç günlüğüne Punta del Este’ye davet etmişti ve Rocha’yı hiç bilmiyordum. Nerede olduğuna dair hayal meyal bir fikrim vardı, o kadar.</p>

  <p>Uruguay'ın güney kumsalları yağmurlu bir gündeki kirli araba camlarını düşündürmedi bana. Belki Carlos Brauer’in hikâyesine eklenen -müthiş- gökyüzü, kum ve rüzgâr Rocha kıyılarını, araba camlarıyla ve ne zaman birileri kitaplarıma övgü düzse yaşadığım o korkunç panik hissiyle birleştirdi zihnimde. Her yıl öğrencilerime en az elli kitap hediye etsem de bir raf dolusu kitap daha eklenip duruyor aralarına, çifter çifter dizili bir şekilde, sessizce, masumca ilerliyorlar evde. Onları durduramıyorum.</p>

  <p>Sadece çok uzak bir gelecekte bana faydası olacak kitapları, genel okuma çizgimin dışında kalanları ve bir kez okuyup da bir daha yıllar boyu, belki de hiçbir zaman kapağını bile açmayacaklarımı neden evde tuttuğumu defalarca sordum kendime. Fakat, örneğin, nasıl olur da çocukluğumun birkaç tuğlasını yerinden sökmeden <i>Vahşetin Çağrısından,</i> kurtulurum? Yahut gençliğime damgasını vuran <i>Zorba'dan, 25. Saat</i>’ten<a id="footnote6"></a><sup><a href="../Text/notlar.htm#bookmark8">[6]</a></sup> ve kendimize bahşettiğimiz o kutsal sadakat ile en üst raflara yıllar önce, bütün halinde fakat sessiz sedasız, hediye edilmiş diğerlerinden?</p>

  <p>Çoğunlukla bir kitaptan kurtulmak ona sahip olmaktan daha zordur. Kitaplar, sanki asla geri dönemeyeceğimiz bir anın tanıkları gibi, bir ihtiyaç ve unutkanlık anlaşmasıyla tutunurlar insana. Oysa orada kalmaya devam ettikleri sürece onları birbirlerine yamadığımızı zannederiz. Üstlerinde gün, ay ve yıl yazan sayısız kitap gördüm ben; gizli bir takvimi oluşturur her biri. Başkaları ise ödünç vermeden önce adlarını yazarlar ilk sayfaya, teslim edecekleri kişiyi defterlerine kaydedip bir de tarih atarlar yanına. Tıpkı kütüphanedekiler gibi damgalı kitaplar gördüm, yahut içlerine sahiplerinin kartları yerleştirilmiş olanlar. Kimse bir kitap kaybetmek istemez. Bir daha okumayacak olsak da başlığında eski, belki de kaybolmuş bir duyguyu taşıyan bir kitabı kaybetmektense bir yüzük, saat veya şemsiye kaybetmeyi yeğleriz.</p>

  <p>Nihayetinde, kütüphanenin boyutu önemlidir. Bedbaht bahaneler ve sahte mütevazılıklarla sergilenirler gözler önüne, serilmiş devasa bir beyin misali. Sırf ziyaretçilerinin kütüphane raflarındaki kitaplara hayran hayran bakabilmeleri için mutfakta kahve hazırlama işini kasten uzatan bir filoloji profesörü tanıdım. Mevzunun tamamlandığını düşündüğü an elinde tepsi ve yüzünde tatminkâr bir gülümseme ile girerdi salona.</p>

  <p>Biz okurlar, sadece eğlence amaçlı olsa bile, arkadaşlarımızın kütüphanesini gözleriz. Bazen sahip olmadığımız ama okumak istediğimiz bir kitabı bulmak için yaparız bunu, bazense karşımızdaki hayvanın ne ile beslendiğini öğrenmek için. Bir meslektaşımızla salonda otururken odadan şöyle bir çıkar ve döndüğümüzde onu kitaplarımızı koklarken buluruz.</p>

  <p>Fakat an gelir, ciltler görünmez sınırlarını aşarlar ve o eski gurur müşkülpesent bir yükümlülüğe dönüşür, çünkü mekân her zaman sorun olacaktır. Ve <i>Gölge Hattı</i> dönüp dolaşıp bana geldiğinden beri yeni rafı yerleştirme meselesi, daimi bir tembih misali, canımı sıkar olmuştu.</p>

  <p>Bununla beraber, sınav dönemleri ilgimi kitaptan uzaklaştırdı. Ben hem kendi derslerim hem de Bluma’nınkilerle ilgilenirken kitap, sehpasında öylece kalakaldı. Monografi ve ödev dağları belimi büktü. Yine de, yaz tatili başladığında anneme yapacağım ziyareti öne almaya, kitabı geri götürerek kendimi ödüllendirmeye ve Bluma’nın talihsiz sonundan önce benim için hiçbir anlam ifade etmeyen adamla tanışmaya karar verdim, inkâr edecek değilim: Meselenin ardında yatan sırrı öğrenmek istiyordum.</p>
</body>
</html>
