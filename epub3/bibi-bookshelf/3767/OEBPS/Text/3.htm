<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>üç</h1>

  <p>Gecenin on birinde Delgado’yu aradım. Şaşırdı, ertesi gün öğleden sonra beni ağırlamayı kabul etti ve bana “Punta Carretas”<a id="footnote11"></a><sup><a href="../Text/notlar.htm#bookmark13">[11]</a></sup> adlı bir mahalledeki evinin adresini verdi; sanki zorla bir araya getirilmiş sözcüklerdi bunlar.</p>

  <p>Delgado “stüdyom” demişti, ama o modern binanın beşinci katındaki kapı açıldığında tamamen yanlış bir fikir edindiğimi anladım. Mavi takım elbiseli, siyah kravatlı, uzun boylu, zayıf bir adam olan Delgado beni eğimli camları sokağa bakan geniş bir salona buyur etti. Yüzüme yayılan şaşkınlık ifadesini seyretti gururlu bir şekilde. Duvarlar yerden tavana kadar uzanan, içi kitap dolu cam vitrinlerle kaplıydı. Sadece bu salonda da değil üstelik, yanındakinde de öyle. Bana tüm daireyi gezdirdi, her bir odada, cilt cilt kitap dolu, benzer vitrinler vardı, koridorda içlerinde dev sözlükler olan dönen raflar bulunuyordu, dolaplar plaklarla dolup taşıyordu. Banyoda, tuvalette, mutfakta, arkadaki odalarda, her yerde kitaplar vardı. Burada yaşamıyordur herhalde, diye düşündüm ve salonda, bir müzik setinin karşısındaki koltuklara oturduğumuzda tam da bunu açıkladı:</p>

  <p>“Üst katta oturuyorum ” dedi. ‘‘Karımla beraber...</p>

  <p>Kısa bir süre öncesine kadar oğlum da bizimle yaşıyordu. Bir ara iki daireyi birbirine bağlayan bir merdiven inşa etmeyi düşündüm ama kitapları gündelik hayatla kirletmemem gerektiğini zamanında fark ettim. İster istemez kirleniyorlar.”</p>

  <p>Bacak bacak üstüne atmıştı ve çorabıyla pantolonunun arasından narin teni gözüküyordu; fark ettiğinde engel olmaya çalışacağı bir detay olduğunu düşündüm bunun. Tıraşlı yüzü, kırlaşmış saçları ve bakımlı hali bana tedbirli olmam gerektiği izlenimini verdi.</p>

  <p>“Burada kaç kitap var?” diye sordum. “Doğrusunu söylemek gerekirse artık saymıyorum ama herhalde on sekiz bin civarı. Kendimi bildim bileli birbiri ardına kitap satın alıp duruyorum. İnşa edilen bir kütüphane, yaratılan bir hayat demektir; yığılmış kitaplar toplamı değildir asla.”</p>

  <p>“Açıklarsanız memnun olurum,” diye rica ettim. “Siz kitapları raflara diziyorsunuz ve hepsi bir toplam ediyor, ama bu sadece bir yanılsama. Çeşitli konuları takip ediyoruz ve insan bir süre sonra kendisine çeşitli dünyalar tayin etmiş oluyor; ya da şöyle diyelim, kendisine, elindeki izlerden yola çıkarak, bir seyahat rotası çiziyor. Bu, basit bir iş değil.</p>

  <p>Sahip olmadığımız bir kitaba yapılan göndermeler karşısında duyduğumuz ilgi sonucu kaynakçalarla tamamlanan bir süreç... Kitapları buluyor ve onların bizi başka bir yere götürmelerine olanak tanıyoruz. Gerçi, çok sınırlı bir okur olduğumu da itiraf etmem gerek. İlla tüm dipnotları okumam, her kavramı anlamam lazım, dolayısıyla bazen sadece tek bir bölümü anlamak için yirmi kitap daha okumam gerekiyor. Bu işe kesinlikle bayılıyorum.”</p>

  <p>Yüzünde seve seve karşılık verdiğim bir gülümseme belirdi.</p>

  <p>“Ama ne yazık ki,” dedi, “günde kaç saatimi okumaya ayırabilirim ki? Toplam dört, bilemedin beş saat. Görüyorsunuz işte. Sabah sekizden akşam beşe kadar çalışıyorum. Buraya geleceğim anı bekliyorum çaresizce. ‘İn’ diyelim buraya, siz de uygun görürseniz; inime girmeyi ve akşam yemeği saati olan ona kadar keyifli bir zaman geçirmeyi iple çekiyorum.</p>

  <p>İlk baskılar ilgimi çekmiyor, sadece kitap mümkün olan en iyi şartlarda elimin altında olsun istiyorum, aksi takdirde kaygı beni yiyip bitiriyor. Sizin gördüğünüz bu kitaplıklar <i>lapacho</i> ağacından, masif ahşap; böceklerin girebileceği hiçbir delik yok içlerinde. Rafları özel yaptırdım: On kat sert ahşap, böceğe karşı dayanıklı bir yapıştırıcı ile muhkem bir hale getirildiler ve bir de cam taktırdım; çünkü, bilindiği üzere, kitaplar çok tozlanıyor. Yine de zaman zaman tozlarını almam gerekiyor, zira ne olacağı bilinmez.</p>

  <p>Öyle değil mi? Gümüşçünler<a id="footnote12"></a><sup><a href="../Text/notlar.htm#bookmark14">[12]</a></sup> Brauer’i delirtmişti mesela.”</p>

  <p>Fırsattan yararlanıp, “Kitapları camlı kütüphanede mi duruyordu?” diye sordum.</p>

  <p>Gülümsedi ve birkaç saniyeliğine sessiz kaldı.</p>

  <p>“Her yerde, her şekilde duruyordu çünkü Brauer muazzam eserini koruyacak gereçlerden mahrumdu. Bu konuda çok tartışırdık ama Brauer her zaman zorlayıcı bir okur olmuştu. Eline ne zaman para geçse kitaba harcardı. Yıllar önce, Tristân Narvaja bitpazarı tezgâhları önünde tanıştığımızdan beri onun tedavi edilemez bir vaka olduğunu biliyordum. Kitap müptelalarını, parşömen misali derilerinden anlayabilirsiniz.”</p>

  <p>Bakışlarımı yeniden Delgado’nun narin ayak bileğine çevirdim. İnce ve sarı; işin aslı bir parşömen gibi... Ani ilgimi fark etmiş olacak ki birden pantolonunu düzeltti.</p>

  <p>“Dışişleri Bakanlığı’nda önemli sayılacak bir işi vardı,” diye devam etti, “Cuareim Caddesi’ndeki evinde yalnız yaşıyordu ve dairesini tıka basa doldurduğu şekerlemeler eşliğinde, eline geçen bütün kitapları yalayıp yutuyordu. Şeker yeme işi doktorların yasakladığı sigara üzerine edindiği bir alışkanlıktı ve tüm odaları yerden tavana, bir uçtan öbür uca dolduran raftan, mutfağı, banyoyu ve yatak odasını kaplayan kitaplara duyduğu tutku gibi bu konuda da uç noktalardaydı. Asıl yatak odası değildi söz konusu olan, zira tahliye etmişti orayı, küçük bir banyonun yanındaki çatı katında uyuyordu. Çatı katına açılan merdiveninin duvarı da kitaplarla doluydu ve 19. yüzyıl Fransız edebiyatı, onun hafif uykusuna gece bekçiliği yapıyordu diyebilirim.</p>

  <p>Eski dergilerin tüm sayıları, bir yığın klasik tarih kitabı, 19. yüzyıl Rus edebiyatına ait neredeyse tüm eserler, Amerikan edebiyatı toplamaları, sanat kitapları, felsefe makaleleri ve bu makaleler üzerine incelemeler; Rönesans dönemi İngiliz ve antik Yunan tiyatrosu, 20. yüzyılın yarışma kadar olan Peru şiirleri, Meksika’da basılan ilk kitaplar, Arlt, Borges, Vallejo, Onetti ve Valle-Inclân’nın ilk baskıları vardı kütüphanelerinde; ansiklopedileri, sözlükleri, Rio de Plata gezginlerinin kitapçıklarını ve rehberlerini saymıyorum bile.</p>

  <p>O kadar çok kitabı oldu ki nihayetinde (sanıyorum yirmi binden fazlaydı) hiç de küçük olmayan salon, ulusal kütüphanelere benzer bir hal aldı. Duşun olduğu yer hariç tüm banyo duvarları kitap kaplıydı ve kitaplara bir şey olmamasının nedeni buharı önlemek adına sıcak suyla yıkanmaktan vazgeçmesiydi. Yaz kış soğuk suyla yıkanırdı.”</p>

  <p>Delgado elini ensesine götürüp bana bakmadan gülümsedi.</p>

  <p>“Ne yaptı biliyor musunuz,” dedi, nihayet bana bakıp. “Garajı doldurabilmek için arabasını arkadaşına hediye etti. Bu takas konusunda şansı yaver gitmedi. O yıl korkunç bir kış yaşandı ve su sızıntısı, çok ince ve parlak bir kâğıdı olan tüm <i>Summa Artis</i><a id="footnote13"></a><sup><a href="../Text/notlar.htm#bookmark15">[13]</a> <a id="footnote14"></a></sup> koleksiyonunu kelimenin tam anlamıyla mahvetti. Bende iki set olduğundan birini ona verdim.” “Herhalde iyi bir maddi eder karşılığında...” deme cesaretini gösterdim.</p>

  <p>“Erken emekli olma şansına sahipti ve annesinden miras kaldı. Tam da bu paranın kaderi üzerine sık sık tartışırdık. Parayı ısrarla müzayedelere değil de kitaplıklarının muhafazasına harcamasını salık verdim ama daha önce de dediğim gibi açgözlü bir okurdu ve gününün dört saatini değil, büyük bir çoğunluğunu ve tüm gecesini kitaplarla geçirirdi. Ve tabii ki tüm kitaplara bir şeyler karalardı. Nihayetinde elindekiler berbat müsveddeler oluyordu.</p>

  <p>Ben kitapları işaretlemiyor, üzerilerine yazı yazmıyorum. Notlarımı ayrı bir yere alıyor ve çalışırken sayfa numaralarını yazıyorum. Daha sonra onları çıkarıyor ve çöp tenekelerine fırlatıp atıyorum.”</p>

  <p>“Neden saklamıyorsunuz?” diye şaşkınlıkla sordum. “Bakın, herkes yazamaz. Yani yazmaması gerekir. İlgimi çeken şeyleri not alıyorum. Çağrışımlar... Beni başka kitaplara götüren emareler ve bir iki düşünce... Bunlar okur notları. Mesela: Quevedo’nun metaforu şekil itibariyle, Arap Endülüs antolojisinde Ben-Quzmân’nınkiyle (Gredos baskısına bakınız) ve kuş figürünü kullanışıyla Lope de Vega’nın eserindeki kuş simgesiyle (Bkz.: İspanya Bilimsel Araştırma Yüksek Kurulu) karşılaştırılabilir. Böyle bir şey kimi ilgilendirir ki?</p>

  <p>Kimi fikirlerin aklımı çeldiğini itiraf etmeliyim ama bir okur zaten var olan bir yolda ilerleyen bir yolcudur. Ve bu yol sonsuzdur. Ağaç kaleme alınmıştır çoktan; taşı ve dalı kıpırdatan rüzgâr, bu dala duyulan özlem ve gölgelerini yasladıkları sevda... Normalde yabancısı olacağım bir zaman dilimi olan günde birkaç saati bu yolda geçirmekten daha büyük bir mutluluk bilmiyorum. Bir ömür yetmez bu yolda yürümeye. Borges’in bir cümlesinin yarısını çalayım: Kütüphane zamana açılan bir kapıdır.</p>

  <p>Brauer ile sık sık böyle şeyler üzerine konuşurduk. Altın değerindeki baskıları korkunç karalamayla ve çizimleriyle mahvetmemesini isterdim ama beni ciddiye almadığı ortadaydı. Ben onu duyarsızlıkla suçlardım, o da beni bağnazlıkla itham ederdi. İnanın bana bunlar pişmanlık duymadığımız meselelerdi. Kitapların kenarlarına bir şeyler karaladığında, renkli kalemlerle satırların altını çizdiğinde, anlatılmak istenilen hissi daha iyi kavradığını söylerdi. Ondan amiyane bir alıntı yapsam rahatsız olmazsınız umarım: ‘Elime geçen her kitapla sevişiyorum ve onlarda bir iz bırakamazsam orgazm da olamıyorum.’ Buna karşılık ben bu karalamaları konuşmalarındaki böbürlenmeye benzer bir barbarlık olarak görmüşümdür hep. Herhangi bir yerde bir kitabı elime alıp göz gezdirmediğim tek bir sayfa kalmamasından, satır aralarına, tipografiye, sayfa kenarlarındaki geniş, beyaz boşluklara bakmaktan, her doğum günümde, bıçaktan geçmemiş bir kitabın sayfalarını birbirlerinden ayırmaktan inanılmaz bir haz duyuyorum.”</p>

  <p>Delgado, sanki yersiz bir itirafta bulunmuş gibi, birden sustu ama kendisini çabucak toparlayıp devam etti:</p>

  <p>“Bunların hiçbiri Brauer’i, onun yamyamsı gururunu ve gitgide artan oburluğunu zerre kadar etkilemiyordu.”</p>

  <p>Yüzünde beliren acı dolu ifadeyle sözlerine yeniden ara verdi. İfadesini ayağa kalkarak gizledi. Alelacele, bana hiçbir şey ikram etmediğini söyleyerek kahve makinesine yöneldi.</p>

  <p>Ufak bir dolaptan iki porselen fincan çıkardığında, “Gümüşçünlerin onu delirttiğinden söz ettiniz,” dedim.</p>

  <p>Bir kaşını kaldırıp kahveyi hazırladı.</p>

  <p>“Kitaplık raflarının ağaçlatma yuva yapmış yüzlerce, hatta belki binlerce gümüşçün vardı. Önceleri, durumu her altı ayda veya yılda bir kez tuttuğu böcek ilaçlama şirketleriyle kontrol altına almaya çalıştı. Önemli eserlerini mahvetmeye başlamıştı böcekler. Onları durdurdu ama köklerini kazıyamadı. Rustik ahşap tahtalar kullanıyordu, pek genç olmayan -bir türlü kovamadığı— bir yardımcısı, merdivene çıkıp güvelerin olduğu köşelerin tozunu alma işini genellikle aksatıyordu. Tüm içtenliğimle, evinde çok fazla kitap olduğunu söylüyordum ona. Hepsini nemden, gümüşçünlerden, güvelerden, tozdan, örümceklerden korumak için bir servet lazımdı. Bir şekilde tutkusu kontrol edilemez bir hal almıştı. Okumaya ayıracak kısıtlı zamanıma hayıflanıyorum ama kitap okumak için bütün bir günü, isterse gecesi olan bir adam düşünün. Ve istediği kitabı satın alabilecek paraya sahip bir adam. Sınırı yoktur. Arzusunun insafına kalmıştır. Peki arzunun en çok neye ihtiyacı vardır? Ukalalık gibi görmezseniz eğer... Sınırının belirlenmesine... Oysa kolay değildir bu. Brauer, bir yolcudan çok bir kâşifti. Buna dönüşmüştü. Demek istediğim; müzayedelerde aklını kaybediyordu. Aklını ve arkadaşlarını... Pek çok arkadaşı uzun zamandır peşlerinde oldukları eserleri, ondan daha yüksek bir teklifte bulunma şansından mahrum bir şekilde Brauer’e kaptırınca ona gücendiler.</p>

  <p>Fakat tek mesele bu da değildi. Gün geldi ve para yetmez oldu. Öyle milyoner falan da değildi ne de olsa. Nihayet para suyunu çekti diyelim. Önce eserler için ısrarlı teklifler vermeyi, sonra da müzayedelere gitmeyi bıraktı. Başka bir gelişme daha yaşandı. Eski karısı, yıllar sonra, bir avukat aracılığıyla ondan para talep etti. Daha da fenası; ilk kez evi satma ve taşınma zorunluluğuyla karşı karşıya kaldı.”</p>

  <p>“Evli olduğundan bahsetmemiştiniz.”</p>

  <p>“Bundan bahsetmezdi. Bizim tanışmamızdan çok öncesine dayanan bir meseleydi zira ve bahsinin açıldığı pek az seferde de hiç ayrıntıya girmedi.” Delgado kahve ikram ederken sözlerine ara verip beni göz ucuyla süzdü.</p>

  <p>“Niye burada olduğunuzu sormadım bile. Dinarli’nin göndermesi benim için kafiydi... Şüphesiz Brauer’in canını yakan bir konunun bahsini sık açmayacağını anlaşılır bulursunuz herhalde.”</p>

  <p>Konuyu orada olma sebebime getirmenin bir yolunu bulmuştu sonunda ama nasıl açıklayacağımı bilemediğim bir hunharlıkla cevabımı geciktirmekten haz duydum. Uzun bir süredir sohbet ediyorduk ve henüz <i>Gölge Hattı'nın</i> bu baskısının Bluma’nın ofisine gönderilme sebeplerine dair en ufak bir ipucu yoktu ortada. Bununla beraber, belli belirsiz bir şekilde, sanki Conrad’ın romanındaki kasvetli okyanusa rağmen ilerleyen <i>Otago</i> gemisi gibi, konuya yaklaştığımı hissediyordum.</p>

  <p>Delgado, her ne kadar bu halimden hoşlanmasa da, “Herhangi bir konu hakkında pek konuşmazdık,” diyerek cevabımı geciktirişimi kabullendi. “Sebebi ne olursa olsun durumun geri dönülemez bir hal aldığı ortadaydı. Kitaplar tarafından kapana kıstırılmış hissediyordu. Böylesi bir kütüphane nasıl taşınırdı ki? Bu veda nasıl engellenebilirdi? Onlara hayatım adamıştı. Onun sanat eseriydi bu kütüphane. Fakat görüştüğümüz birkaç arkadaşın ve lisede ya da üniversitede okuyan çocuklarım ödevlerini yapmak üzere çeşitli kitaplara bakmaya gönderen bir iki komşu annenin varlığının getirdiği haz dışında, kendi eseri ona bir kâbus yaşatmaya başlamıştı.</p>

  <p>Ne yapacaktı ki? Ardında bırakmaya karar vermesi halinde kitaplarını belediyeye, bakanlığa ya da Beşeri Bilimler Fakültesi’ne bağışlayabilirdi. Uruguay hükümeti kıymetli bir mirası güvenceye alan pek çok önemli kütüphane satın aldı, fakat utanarak söylüyorum, bunların pek çoğu daha sonra tasavvur edilemez yöntemlerle yağmalandı. Önemli eserleri çalmaya gelen insanlar oldu. Arjantinli mühim bir koleksiyoncu, <i>El Misionero’yu</i> çalması için bir adamını yolladı. Cizvit misyonerlerine ait basılı bir eser zaten çok nadirdir ve Ulusal Kütüphane’de de tek nüshası vardı. Kitabı çalıp ismi lazım olmayan bu beyefendiye götürdüler. Yıllar sonra kitapları Ulusal Lima Kütüphanesine satıldı ve bu nüsha da böylece oraya tekrar gönderilmiş oldu.</p>

  <p>Dolayısıyla Brauer, bu kadere razı olması halinde eserinin ziyan olma tehlikesiyle karşı karşıyaydı. Beşeri Bilimler Fakültesinde de Horacio Arredondo’nun kütüphanesine ait önemli belgeler yağmalanmıştı, kimisi ise kaybolup gitmişti. Böylesi bir yazgı düşünülemezdi ama kitaplar artık yatak altlarına sığmıyor, koridora yığılıyordu, evin içinde kendi kendilerine sessizce ilerliyorlardı sanki.</p>

  <p>Her şeye rağmen bir süre daha dosyalarını güncellemeye devam ettiğini hatırlıyorum. Artık aradığı kitapları bulamaz olmuştu ve bu durumu sık yaşamaya başladı. Bulamadığın kitap var olmayan bir kitaptır, denir; ama durum bundan da vahimdi.</p>

  <p>Tıpkı ulusal kütüphanelerdeki gibi içinde dosyalarım tuttuğu, eski ofislerdekilere benzer, sürme kapaklı ve çekmeceli maun bir dolabı vardı. Yirmi bin kitap öyle kendiliğinden düzenlenmiyor. Düzen konusunda katı, hatta insanüstü bir anlayışa sahip olmak gerekiyor diyebilirim ve bir yönteme, anlamları onları tanımlayan rakamlardan son derece farklı olan eserleri kataloglama gibi sevimsiz bir işe zaman ayırmak gerekiyor bir de. Zira oraya başlığı, yazar adını, sizin için yazdığı kısa özeti, içerdiği temel anlamı koyacak. Kişi Amazonlara gitmek isterse yaşayacaklarından farklı bir yığın ayrıntıyla uğraşmalıdır, fakat bilir ki bu ayrıntılar ona rehberlik edecek ya da fayda sağlayacaktır. Şayet bir şiir yazmak isterseniz iş gören bir kaleme ve kâğıda ihtiyacınız vardır, bir kadını kendinize âşık etmek isterseniz pek çok farklı ve kim bilir belki de tatsız şekilde hazırlanmanız icap eder, mesela ayak tırnaklarınızı kesmeniz gerekir. Brauer’inki gibi bir kütüphaneniz varsa dosyalama işi kaçınılmazdır. İnsan pek çok kitabı fethedebilir ama bir kâşif onları idare etmekle yükümlüdür.</p>

  <p>Kitapları birbiri ardına yalayıp yutmaya can attığından, sevdiği bir uğraş değildi bu. Sanırım dosyalama işinde oldukça geri kalmıştı. Becerebileceğine inanmıyordum ama birkaç ay sonra bu işi neredeyse hallettiğini söyledi. ‘En kötüsü de,’ dedi, ‘beni en çok uğraştıranın yakınlık meselesi olması.’</p>

  <p>Bu, bir şeylerin yolunda gitmediğinin ilk göstergesiydi. Orada, şu an sizin oturduğunuz yerde oturduğu bir akşam bana kavgalı yazarları aynı rafa koymamaya karar verdiğini açıkladı. Mesela Borges’le, Arjantinlinin ‘Profesyonel Endülüslü’ olarak tanımladığı Garcia Lorca’yı yan yana koymaya cesaret edemiyordu. Her ne kadar bu durum onu koleksiyonundaki her bir cilde verdiği numaraları göz ardı etmeye mecbur kılsa da iki yazar arasındaki intihal suçlamalarına dayanarak Shakespeare’in bir eserinin yanına Marlow’unkini de koyamazdı.</p>

  <p>Elbette Martin Amis’in bir kitabıma yarana Julián Barnes’ınki gelemezdi, yahut daha sonra kavgaya tutuşan iki arkadaş Vargas Llosa ile García Márquez’in romanları da yan yana duramazdı asla.</p>

  <p>Bakın, ne yazık ki, arkadaşınım gerçeklikle olan bağım yitirmeye başladığım görmezden geldim. Kitapların konumlarını dinamik kriterlere (üzerine basa basa ‘ama asla tahminî değil,’ demişti) göre değiştirme olanağı sağlayan bir onluk sayı sistemi üzerine çalıştığını açıkladı, ne de olsa hiçbir şey edebî değerlerden daha değişken değildi. Haliyle de bir kitabı unutulmaktan kurtaracak geçerli sebepler bulursa veyahut başka metinler sayesinde ona duyduğu ilgi artarsa kitabın yerini değiştiriyordu. Bu tematik arşivlemeye son verme işini öylesi coşkulu bir şekilde savundu ki birkaç gün boyunca kafamı bununla meşgul etmeyi başardı.</p>

  <p>Şüphesiz ciltleri yerleştirebilmekle, onları birlikte mi yoksa ayrı mı koyacağına karar vermek farklı uğraşlardı, fakat benzer kitapların tematik bayağılığın dışında bir düzende dizilmesi gerektiği konusunda ısrarcıydı.</p>

  <p>‘Yüzyıllardır gerçek yakınlığa duyarsız,’ demişti o zaman, ‘yavan bir sistem kullanıyoruz. Yani <i>Pedro Páramo Rayuela</i> Latin Amerikalı yazarlara ait iki eser ama bu eserlerden birinin yolunu izleyebilmemiz için William Faulkner’a gitmemiz gerekiyor, diğeri ise bizi Moebius’a götürüyor. Başka bir deyişle; Dostoyevski, Tolstoydansa Roberto Arlt’a daha yakın. Aynı şekilde, daha da uzatacak olursak, Hegel, Victor Hugo ve Sarmiento birbirlerine Paco Espinóla, Benedetti ve Felisberto Hemández’den daha yakın olmayı hak ediyorlar.’</p>

  <p>Carlos’un sınıflandırma sistemini hiçbir zaman tam anlamıyla görmeyi başaramadım çünkü ameliyat olmak üzere hastaneye yatmam gerekti ve aylarca görüşmedik, fakat ortak arkadaşlarımız, onun dosyalama sistemi üzerine çalıştığım, saatlerini çalışma odasında karmaşık matematik problemlerini çözerek geçirdiğini anlattılar ve sadece bıkkınlık değil, delilik belirtileri de seziyorlardı onda. Doğrusu, birçoğunu şaşırtmıştı bu durum.”</p>

  <p>Delgado ayağa kalkıp salondan çıktı. Elinde, sırtım bir sarmaşığın tırmandığı tuğla duvara vermiş, kitaplarla dolu yuvarlak bir masa başında oturmuş ellili yaşlarında bir adam fotoğrafıyla döndü. Güneş narin hatlı yüzünü, parlak gözlerini, arkaya yatırılmış dağınık saçlarını aydınlatıyordu. Gömleğinin kollarını sıvamış, bacak bacak üstüne atmıştı ve hiç ummadığım haşin bir havası vardı.</p>

  <p>Kısa bir sessizliğin ardından, “Bu fotoğrafı onun evinde çektim,” dedi Delgado.</p>

  <p>“Gözlük takmıyor,” dedim.</p>

  <p>“Çok keskin gözleri vardı. Fakat bu fotoğrafta size anlattıklarıma dair bir iz ararsanız bulamazsınız.</p>

  <p>Bir arkadaş onu kitap sehpasına koyulmuş muazzam bir <i>Don Quijote</i> baskısının karşısında, bir kadeh beyaz şarap eşliğinde akşam yemeği yerken bulmuştu. Brauer’in elindeki değil, kitabın yanına garip bir şekilde yerleştirilmiş kadehten bahsediyorum.</p>

  <p>Başka bir arkadaş daha da tuhaf bir durumu açığa çıkardı. Alt kattaki arızalı olduğu için çatı katındaki tuvaleti kullanması gerekiyordu ve kapısı açık bir odanın önünden geçerken yatağın üstüne yayılmış yaklaşık yirmi kitap gördü fakat öyle bir biçimde yerleştirilmişlerdi ki, açı verilmiş, hacimli bir insan bedeni şekli oluşturuyorlardı. Küçük kırmızı ciltli kitaplardan oluşan kafasının, bedeninin, kollarının ve bacaklarının net bir şekilde seçildiğini söylüyor. Bir kadın? Bir adam? Kendisinin bir kopyası? Her ihtimali konuştuk. Hiçbirimiz ne emin olabildik ne de duruma bir anlam verebildik. Kitaplar bilinçli bir şekilde mi seçilmişti, ondan bile emin olamadık. Fakat bu arkadaş Sirulea Kontu’nun<a id="footnote15"></a><sup><a href="../Text/notlar.htm#bookmark17">[14]</a></sup> kitaplarından birini gördüğünü zannediyor, kafasını Fondo de Cultura Económica<a id="footnote16"></a><sup><a href="../Text/notlar.htm#bookmark18">[15]</a></sup> kitaplarının, bacaklarını Losada Yayınevi’ne<a id="footnote17"></a><sup><a href="../Text/notlar.htm#bookmark19">[16]</a></sup> ait olanların oluşturduğunu söylüyor.</p>

  <p>O kitapların yatakta ne işleri vardı ya da Brauer onlarla ne yapıyordu bilmiyoruz. Kimse sormaya cesaret edemedi, çünkü odanın mahremiyeti içinde yer alan bir sahneydi bu. Fakat bence onun kitaplara duyduğu yakınlık fazla ileri gitmiş ve artık kontrolden çıkmıştı.</p>

  <p>“Bunu başka gören oldu mu?”</p>

  <p>“Sadece sözünü ettiğim arkadaş gördü,” diye devam etti Delgado. “Son derece ihtiyatlı bir şekilde anlattı. Şaşakaldık. Onun gibi zeki bir adam kitaplarıyla şimdi ne yapıyordu acaba? Bir kız çocuğunun bebekleriyle oynadığı gibi oynuyor muydu onlarla? Anlamları üzerine uzun uzun kafa yorduktan sonra düzenliyor muydu onları? Kâğıttan ve mürekkepten bir figür yaratmaya mı çalışıyordu? Bilmiyorum. Fakat onu asıl bitiren son darbe, sonrasında kendisini asla affetmediği ve yarattığı hasarın gönülsüz tanığı olduğum bir kaza ile geldi.</p>

  <p>Bana Carlos’un iki aydır 19. yüzyıl Fransız yazarlarını mum ışığında okumak gibi bir alışkanlık edindiğini söylemişlerdi; bunun için gümüş bir şamdan kullanıyordu. Bir süre önce bu konuyu konuşmuştuk, çünkü ben de Goethe’yi Wagner operası dinleyerek ya da Baudelaire’i Debussy eşliğinde okumayı severim. Bu, yolculuğun bir parçasıdır ve sizi temin ederim alınan haz, her anlamda, en üst düzeydedir. Belki alçak sesle bir şey okurken harfleri algılanamaz bir frekansta yaydığımızın farkındasınızdır. Oysa sesi susturmuyoruz. Ses orada, kısık ama mevcut; asla namevcut değil. Bir enstrümanın partisyonu gibi takip eder hattı ve sizi temin ederim, görme duyusu kadar temeldir. Bu, bir tim, kelimeleri ve cümleleri saran bir melodi yaratır, haliyle de buna bir de çok yüksek sesli olmayan bir müzik eklendiğinde kulak zarının derinliklerinde, konuşmacıların ve kendi sesinizin arasında ahenkli bir kontrpuan oluşur. Belli bir desibeli geçerse şayet, müzik bireyin sesini örter ve metnin sesini öldürür. Sadece bununla da kalmaz, okuru üçkâğıda da getirir. İyi bir konserin eşlik ettiği kötü bir nesir, olduğundan çok daha iyi tınlayabilir.</p>

  <p>Elektriğin icadından önce yazılan eserleri mum ışığında okumanın esprisini yapardık. Gereksiz bir antikalık gibi gelebilir kulağa, fakat bir yağlıboya resme mum ışığında baktığınızda, ne kadar iyi aydınlatılırsa aydınlatılsın, resmin normalde olduğundan çok daha farklı bir hal aldığını görürsünüz. Pigmentlerden yansıyan ışıkla, yağla ve resmin bulunduğu odayla bir ilgisi olmasa da baktığınız tablonun yeni bir tabloya dönüştüğünü, gölgelerin hayat bulduğunu söyleyebilirim. Boşluklar genişler ve kişi ortaya çıkan bu yeni boyutun içine girer.</p>

  <p>Kimi kitaplarda da benzer bir durum oluşur çünkü bir sayfa da aslında çetin bir çizimdir. Kendi ritim ve kompozisyon kuralları dâhilinde ünlü harflerden ünsüzlere doğru akarak, seçilen fonta, kenar boşluğuna, kullanılan kâğıdın kalınlığına, sayfa numaraları sağda veya ortada oluşuna göre ve bunlar gibi sonsuz ayrıntı sonucu ortaya çıkan küçük figürlerin ve satırların oyunuyla harika bir nesne meydana gelir. Baskı ne kadar yeni ve kâğıt ne kadar beyaz olursa olsun, mum ışığında, ona muazzam bir albeniyle değer ve nüans katan bir bakır küfüne boyanır sayfa. Ve patikalar nasıl da bir hazza dönüşür ama...”</p>

  <p>“Ne patikası?” diye sordum, huzursuzca; doğru duyup duymadığımdan emin değildim.</p>

  <p>“Bakın, bu eski bir tartışma konusudur. Kimse asıl olay yazarın yeteneğinde mi yoksa baskının güzelliğinde mi, tam emin olamaz. Farklı görüşler vardır fakat pek çok okurun kitabın iyi ve okunmaya değer olup olmadığını anlaması için patikalara bakması yeterlidir.”</p>

  <p>Delgado kütüphanesine gitti ve<i>Eugénie Grandet’nin</i> eski bir baskısını alıp bana verdi. Benden kitabı açmamı ve herhangi bir sayfada, kelimelerin arasında yatay ya da dikey yollar bulmamı istedi. İşin aslı satır satır uzayan, paragraflarla kesişen, zaman zaman yanda kesilen ve soldan sağa, sağdan sola ya da serbest düşüş şeklinde çapraz bir gidişat tutturan uzun yollar buldum.</p>

  <p>“Cümle diziliminde belli bir ritmi olmayan bir yazar bunu başaramaz. Şayet tek bir cümlede dörtten fazla hecesi olan iki ya da üç sözcükle dili bozarsa, yolu ve muhakkak ki ritmi de bozmuş olur. Sayfada o yolu arar durursunuz ama bulamazsınız. Fazla ufak ya da fazla büyük, özensiz bir baskı gözün, gizliden gizliye diyelim, takip ettiği bu figürleri de bozar.</p>

  <p>Brauer bunun yazara, daha doğrusu onun üslubuna, hiyerarşisine bağlı olduğunu düşünmeye meyilliydi fakat ben bundan pek emin değilim.”</p>

  <p>Patikaların her sayfada yinelendiğini ve tuhaf figürler oluşturduğunu gördükten sonra etkilenmiş bir şekilde kitabı ona verdim.</p>

  <p>“Bir kazadan bahsediyordunuz,” dedim.</p>

  <p>“Evet. Carlos’un mum ışığında kitap okuduğu ve başkalarım da aynısını yapmaya teşvik ettiği haberini aldığımda ayaklanmıştım. Haliyle, bir 20. yüzyıl yazan söz konusu olduğunda asla böyle bir şey yapmıyor, ışıkları yakıyor ve tabii ki müziği de değiştiriyordu. Fakat asıl tutkusu 19. yüzyıl romanlarıydı ve onlara eşlik edebilecek pek çok albüm vardı elinde.</p>

  <p>Bir gece, iyi fakat tehlikeli bir refakatçi olan şarabı yine fazla kaçırdı ve şamdanı arşiv dosyasını tuttuğu mobilyanın üzerinde unuttu. Mumlardan biri düşmüş olmalıydı, zira dumandan boğularak uyandı ve karşısındaki salonun alevler içinde olduğunu gördü. Üst katta uyuması bir şanstı; çünkü, sizin de bildiğiniz gibi, duman yukarı çıkar.</p>

  <p>Ertesi akşam onu yanmış dosyanın önünde otururken buldum, kapı önüne beni karşılamaya bile gelmemişti. Daire su içindeydi, tüm gece uyumamış gibi bir hali vardı ve yaşadığı üzüntü devasaydı.</p>

  <p>Mucizevi bir şekilde kitaplıklar yanmadı ve bu trajedi sona erdi, fakat arşiv dosyasını kaybetmişti. Bir kısmı yanmış, geriye kalanıysa sudan mahvolmuştu. ‘Geç, geç,’ diye bağırdı bana ve nasıl söyleyeyim, gözlerini mobilyadan geriye kalan siyah kül izlerine dikmiş, bir koltuğa yığılmış oturuyordu. Ezbere hatırlayamayacağına göre kitapların nerede durduğuna, hatta hangi rafta durması gerektiğine dair tüm bilgileri kaybetmişti. Bu, onun için bir felaketti ve ona, anında reddettiği bir iki gönül alıcı sözcüğün ardından, sessizce eşlik ettim. Elleri dizlerinin arasındaydı, saçları alnına düşmüştü, bakışları mobilyanın yanık ayaklarından birine sabitlenmişti. Böyle bir anda nezaket bekleyemezdim. Bir süre yanında kaldıktan sonra gerçekten acı içinde ayrıldım oradan çünkü bir koleksiyoncu için yangın sözcüğü düşlerin yanıp kül olmasıyla eş değerdir. Varlığını sadece sezdiğimiz bir tehlike gerçeğe dönüşür ve birinin hayatını sonsuza dek mahvedebilir. Muhtemel tehlikeyi hiç dillendirmezsek onun gerçekleşmeyeceğini varsayarız; kendimizi bu şekilde sakınacağımızı zannederiz.”</p>

  <p>Dayanamayıp, “Sonra ne yaptı?” diye sordum.</p>

  <p>“Size bunu anlatmadan önce neden Carlos Brauenden bahsettiğimizi söyleyin.” Delgado, anında farkına vardığım kuru bir ifadeyle, “Tabii zahmet olmazsa,” diye ekledi. Kibarlığının sınırlarını zorlamıştı ve kendisini kullanılmış hissetmeye başlamıştı.</p>

  <p>“Ona gönderilen ama gönderiyi teslim alamadan vefat eden bir arkadaşıma gelen bir kitabı iade etmeye geldim.”</p>

  <p>“Arkadaşınızın adı ne?” diye sordu ilgiyle. .</p>

  <p>“Bluma Lennon. Cambridge Üniversitesi’nde Hispanik Diller Bölümü’nde çalışıyordu. Kısa bir süre önce, bir araba kazası sonucu öldü.”</p>

  <p>Delgado bana şaşkınlık içinde baktı; sanki Bluma adı ona tutunacak bir destek bırakmamışçasına koltuğunda kıpırdandı.</p>

  <p>“Rica ederim söyleyin,” dedi tereddüt içinde, “acaba elinde bir kitap var mıydı?”</p>

  <p>Bu sefer şaşırma sırası bendeydi. Sorulması olanaksız bu soru nereden çıkmıştı şimdi? Delgado’nun varlığı karşımda bulanıklaşırken, beni buraya getiren düşünceye, yaptığımız uzun sohbete, kitaplarda seyahat eden bir adamın tuhaflıklarına daha fazla boyun eğemez bir halde sessizce onayladım. Fakat yüz ifadem onu da huzursuz etmiş olmalıydı, yeniden bir ikilemde kaldığını hissettim zira. Varlığım huzursuz edici bir düşünce sarmıştı.</p>

  <p>“Bir şey daha... Neredeyse korkarak soruyorum, inanın bana,” dedi. “Elinde Emily Dickinson kitabı mı vardı?”</p>

  <p>Yeniden onayladım, büsbütün huzursuzdum artık.</p>

  <p>Bir kahkaha patlattı. Hıçkırdı. Aniden sessizleşti yine. Neler döndüğünü anlamıyordum.</p>

  <p>“Korkmayın. Kim bilir belki ikimiz de korkmalıyız. Buna inanamıyorum!”</p>

  <p>“Alın benden de o kadar,” dedim, ani bir cevap verme dürtüsüyle.</p>

  <p>“Durun anlatayım. Yangından sona Carlos sonunda evi sattı ve karısının talep ettiği parayı ona verip Meksika’ya seyahate gitti. Yirmi, bilemedin otuz günlük bir seyahatti bu. iyi değildi, isterseniz sonra anlatırım. Fakat önce asıl meseleyi anlatayım; mevzubahis seyahatten döndükten sonra bir cumartesi günü Tristân Narvaja bitpazarında görüştük ve sohbet ettik. Meksika Körfezi’ne, Michoacân’a ve başka bir dolu eşi benzeri olmayan yere gitmenin yanı sıra Monterrey’de bir yazar konferansına da katıldığını anlattı. ‘Nasıldı? İyi miydi bari?’ diye sordum. Bakın, ne cevap verdi: ‘İdare eder. Fakat çok hoş İngiliz bir profesörle tanıştım, en iyi kısmı buydu. Her konuda edebî alıntılar yapan ve Emily Dickinson okurken bir arabanın altında kalarak ölmeyi yeğleyen tutkulu ve dik kafalı akademisyenlerden biri...’</p>

  <p>Elimde olmadan sinirli sinirli gülümsedim. Birkaç dakika boyunca sanki bir masalın içindeymişiz de gerçeklik öngörülemez bir şekilde darmaduman olmuş gibi aptal aptal birbirimize baktık. Delgado ayağa kalktı, küçük içki dolabına gidip elinde bir şişe viski, iki bardak ve bir buz kovasıyla döndü.</p>

  <p>“Bunu başka bir şekilde atlatamayız çünkü,” dedi.</p>

  <p>Delgado içkileri koyarken Bluma’nın kitabın ilk sayfalarına yazdığı ithafı anımsadım. Bir şey ya da birisi macerasına son verirken duyduğu o övünçle alay etmişti. Carlos Brauer onu şaşırtamamıştı ama şimdilik Bluma’dan daha başarılı bir büyücü olduğunu göstermişti. Asıl şaşırtıcı olan, zekâsını gösterme hevesine rağmen, Bluma’nın öngörülebilir olması değil, şansın yahut kaderin ona cevap vermesiydi.</p>

  <p>Her şeye rağmen hâlâ Brauer’e ne olduğunu ve neden yerinin tespit edilemediğini bilmiyordum.</p>

  <p>“Sonra ne yaptı?”</p>

  <p>“Evi sattı,” diye tekrar devam etti sonunda; ses tonu pek neşeli olmasa da içki onu heveslendirmişti. “Diğer herkes gibi ben de Montevideo’da kalacağım zannetmiştim ama Meksika seyahatinden kısa bir süre sonra kapıyı açmaz ve telefonlara çıkmaz oldu; galiba telefonun bağlantısını kesmişti.</p>

  <p>“Şayet yanlış hatırlamıyorsam, o sabah, Tristân Narvaja’da onu son kez gördüm. Bir süre sonra ortak bir arkadaşımız onun La Paloma’da ne suyu ne de elektriği olan bir arazi aldığı haberi ile geldi; kerpiç duvarlı, okaliptüs iskeletli, hasır çatılı bir evle uğraşıyormuş.</p>

  <p>Bir şehir insanının, hem de sapma kadar bir şehir insanının deniz kenarına gidip yaşamaya kalkması şaşırtıcıydı. Bu bir metafor değil... Çiftliği suyun dibine, Rocha lagünüyle okyanus arasına inşa etti. Orayı biliyor musunuz, bilmiyorum. Sığlık; rüzgâra, gelgitlere açık bir yerdir orası ve kendilerini -lagünün nehir ağzı genişliğinde açıldığı- şubat ayında karides avlamaya, yılın geri kalanındaysa deniz balığı tutmaya adamış zavallı balıkçıların barınakları vardır. Her zaman araba ile ulaşmak mümkün olmaz. Çoğunlukla bir yük arabası kullanmak icap eder çünkü kumullar kıyı yolunu kapatır. Yukarıda toprak bir yol daha vardır ama o yol kullanılsa bile inşa ettiği kulübeye varmak için kumun üstünde iki yüz veya üç yüz metre yürümek gerekir. Demek istediğim; dünyanın bir ucunda yer alan kuş uçmaz kervan geçmez bir yerden bahsediyoruz. Şayet hayatınızın bir anlamı olup olmadığından çok emin değilseniz ve bunu bir deneye tabi tutmak isterseniz, yahut tüm düşüncelerinizi unutup başka bir adama dönüşmek gibi bir derdiniz varsa orası tam da size göredir. Yalnızlıktan ölmek ve kendinizi bir köpek gibi hissetmekse gayeniz, öylesi bir yere gitmeniz gerekir. Lamı cimi yok. Hissizlik... Dikkat dağıtacak hiçbir şey yok; teselli bulunacak bir şey de. Gölgesi olmayan bir mekân... Vahşi... Başka yerde zor rastlanır bir gökyüzü var orada. Gecesi de gündüzü gibi yoğun. Cefa çektirecek kadar hem de... Kişiye kendisini kumun içine kaçan böcekten bir milimetre daha büyük hissettirme kapasitesine sahip bir mekân... Carlos’un oraya ne amaçla gittiğini bilmiyorum. Fakat iyi olmadığı aşikârdı ya da en azından arşiv dosyasının yanmasının kütüphanesini düzenleme hayalini suya düşürdüğü ortadaydı.</p>

  <p>Bu önemsiz bir mesele değil. Anlamanızı umuyorum. Hayatınız boyunca çocukluğunuza dair anıları, hisleri, kokuları, annenizin saçını aydınlatan ışığı, evin içindeki ilk maceralarınızı, akıl sır ermez bir şekilde o çocukluğu oluşturan korkuları, mutlulukları, tüm duyguları ve az biraz karmakarışık ifadeleri korumayı başardığınızı düşünün. Ardından büyüme sürecinizin kaydı geliyor. Okul bunları düzene koyuyor. Öğretmenler, sınıf arkadaşları, ilk maceralar... Ve böylece şimdiki zamana değin yaşanan tüm deneyimlerin anıları birikiyor.</p>

  <p>Bir gün, beklenmedik bir şekilde, anılarınızın düzenini yitiriyorsunuz. Hâlâ oradalar evet ama bulunamaz bir hal aldılar. İlk eşinizin görüntüsünü aradığınızda çocukluğunuzdaki uzak, çorak bir arazide ayakkabı kemiren bir köpek görüyorsunuz. Annenizin yüzünü aradığınızda karanlık bir ofisteki sevimsiz bir tiple karşılaşıyorsunuz. Hikâyeniz sona eriyor.</p>

  <p>Carlos’un yaptığı şeye bir anlam vermeye çalışırken bunu düşündüm, işin en kötü yanı olayların orada, bulunmayı bekliyor olmaları. Ve siz bunu nasıl yapacağınızı bilemiyorsunuz. Söz konusu olan tahammül edilemeyeni yürekten unutma çabası değil. Mühürlü bir hafıza... Sizi yanıtlamayacak bir şeye yapılan saplantılı bir çağrı... Brauer’in yeni, daha karmaşık ama aynı zamanda daha kırılgan bir sistem peşinde hakir gördüğü o tematik arşivden bile yoksun kalışı...</p>

  <p>Sonrasında kitapları Rocha’ya götürdü. Lagün ve deniz arasındaki kum şeridine... Pahalı ve yorucu bir seyahat oldu çünkü kitapların çeşitli kamyonlarda iki yüz kilometreden fazla taşınması gerekti. Muhakkak toprak yola sapmak, sonra kitapları kumun üzerinden, neredeyse kumsalda yer alan çiftlik evine kadar yük arabasıyla taşımak gerekiyordu.</p>

  <p>Peki, kitaplarla ne yaptı dersiniz? Oralı bir duvara bulup, şu boşta gezen ve tahtayı çimentoymuşçasına kullanabilen, hasır çatıyı yahut bir pencereyi telle tutturan, parmak kalınlığında çiviler çakan, taş yontan ve yaptıkları işin sonucu asla öngörülemeyen yahut belli olmayanlardan birini tuttu. Para aldığı sürece şu hiçbir şey sormayıp istenilen her şeyi, herhangi bir şekilde yapan adamlar var ya, onlardan biri işte. Ne de olsa orada kendileri oturmayacak, öyle değil mi?</p>

  <p>Carlos, Rocha'ı duvarcıdan pencere çerçevelerinin ve kapının kirişlerini kuma çakmasını ve taştan bir baca yapmasını talep etti. Kerpiç evin bir kenarına bakan baca yapıldığında, pencerelerle kapıların temeli oluşturulduğunda ondan çimento bir zemin döşemesini ve bu çimentonun üzerine, inanın söylerken bile tüylerim ürperiyor, kitaplarını tuğla tuğla örmesini istedi.</p>

  <p>Aynen, duyduğunuz gibi... Karışımı hazırlayan duvarcının, sevecen ve umursamaz bakışları altında beyaz ve temiz kumun üzerindeki yük arabasının içindeki yığından rüzgârdan, yağmurdan, kışın şiddetinden koruması gereken kitapları seçmeye başladı. Artık yazarlar arasındaki dostluk ya da düşmanlık, Spinoza’nın Amazonların bitki bilimiyle veya Vergilius’un <i>Aeneis’i</i> arasındaki yakınlık ve zıtlık umurunda değildi; umurunda değildi kapakların iyi olup olmaması, bir kitabın gravür mü taş baskı mı olduğu, bıçaktan geçip geçmediği ya da ilk baskı olup olmadığı. Önemli olan ciltlerin boyutu, kalınlığı, kapaklarının sağlamlığıydı; zira onların kireç, çimento ve kum karışımına dayanmaları gerekiyordu. Duvarcı ansiklopedik ciltleri kolonlardan birine yerleştirmeliydi, kaç tane olmaları gerektiğini hesaplamalı ve kendisine rehberlik eden yivlerle onları hizalamalıydı.</p>

  <p>Şu konuşmayı kolaylıkla kafamda canlandırabiliyorum: ‘Neden olmasın? Taş kadar düzensizler ne de olsa. Taştan daha düzgünler hatta. Neredeyse tuğla gibiler. Endişelenmeyin. Zor bir iş olmayacak.’</p>

  <p>Carlos’u yük arabasına yığdığı kitap dağı ve denizin arasında bir sandalyede, başında, Rocha’nın öfkeli güneşinden korunmak için taktığı hasır şapkayla hayal ediyorum; elleri bacaklarında; kulağı duvarcının, kenarlarına yazılar yazdığı, başka kitaplara faydasız göndermeler yaptığı, bir daha asla okuyamayacağı düşüncelerini karaladığı, hiçbir zaman danışamayacağı ve yeni görüşlerle aydınlatamayacağı kitaplarının üzerindeki sıva malasından çıkan seste. Ne neşeli ne de üzgün, kendi zalimliğinde suskun ve duvarcının ıslığının, açık radyonun yahut okyanus sesinin veya kumsaldaki martıların çığlıklarının sükûnetinde...</p>

  <p>Çok düşündüm. Duvar yükselirken, pencere dibine bir Borges, kapı yanına bir Vallejo, onun üstüne Kafka ve yanına Kant ile Hemingway’in <i>Silahlara Veda'sının</i> ciltli bir baskısı; her zaman hacimli kitaplar yazan Cortázar ve Vargas Llosa, Valle-Inclán ile Aristoteles. Camus ile Morosoli ve çimento harcıyla Marlow’a ölümcül bir şekilde bağlanmış olan Shakespeare yerleştirilirken oralarda yürüyor olmalıydı; hepsi bir duvarı yükseltmeye, bir gölge yaratmaya yazgılıydı. ‘Sıcak olacak, ha? Değil mi?’ diye bağırırdı duvarcı, onu neşelendirmek, sanki o harem içine kendisi de düşmüş gibi şüphesiz sertleşmiş olan yüzündeki keskin kederi dağıtmak için. Çünkü yüzüne artık kimsenin kapağını açmayacağı, arzuyla bakmayacağı ve hayran bakışların karşısında, ‘Doğrusu hepsini okumadım. Yıllardır bana eşlik ediyorlar. Bakın, burada bayılacağınızı düşündüğüm bir şey var,’ diyemeyeceği kitapların yalnızlığı istiflenmiş olacaktı.</p>

  <p>Fakat, ‘Hâlâ benim arkadaşım onlar. Kışın üzerimi Örtüyor, yazın gölge yaratıyorlar. Beni rüzgârlardan koruyorlar. Kitaplar benim evim,’ diyebilirdi. Her ne kadar sonuç tatsız da olsa ve kitaplarla kurulan böylesi narin bir ilişki onu uzak ve izbe bir kumsala sürüklese bile kimse karşı çıkamazdı bu cümleye.</p>

  <p>Bir hafta içinde duvarcı, Carlos Brauer’in eserini kireçle kaplayıp şekil vererek sayfa sayfa, cilt cilt, baskı baskı ördü evin duvarlarını Rocha’nın kumları üzerine. Başka bir eserin içinde yok olan bir eserdi bu. Sadece hapsolan değil, çimento ile yok edilen...</p>

  <p>Bir süredir orada oturduğunu biliyorum. Kartonun, mukavvanın, harçla kaplanan kâğıdın tahmininden çok daha sağlam çıktığını da... Elbette kitaplar okaliptüs iskeletli çatının ağırlığına dayanamazlardı ama köşe sütunları sağlamdı. Kendi ağırlıkları yetiyordu onlara ve bu şekilde direndiler. Belki binalardaki tuğlaların birbirlerinden nasıl ayrıldığını görmüşsünüzdür. Kitaplar çok daha sağlamdı.”</p>

  <p>Delgado sustu ve sessizliğini bozasım gelmedi; anlattığı hikâye beni sersemletmişti.</p>

  <p>Hatırlamanın bile canını yaktığı bu hikâyenin altında ezildiği aşikârdı.</p>

  <p>“Sanırım Bluma’ya gönderdiği kitap oradan geliyor,” dedim nihayetinde.</p>

  <p>Bana öylesi bir şaşkınlık, keder ve inkârla baktı ki paniğe kapıldım.</p>

  <p>“Anlatmayın. Bilmek istemiyorum.”</p>

  <p>Mavi gözleri küçüldü, saatine baktı ve benden gitmemi istedi. Öncesinde randevuyu netleştirmek üzere aramamı söyleyerek ertesi gün benimle görüşecegine söz verdi.</p>

  <p>Bir mazeret bulup sözünden dönmesinden korktum.</p>
</body>
</html>
