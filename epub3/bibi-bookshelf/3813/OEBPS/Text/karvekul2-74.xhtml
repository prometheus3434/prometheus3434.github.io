<html xmlns="http://www.w3.org/1999/xhtml">
<head>
  <title>karvekul2-74</title>
  <link href="../Styles/karvekul2.css" rel="stylesheet" type="text/css"/>
</head>

<body id="karvekul2" xml:lang="tr-TR">
  <div class="Basic-Text-Frame">
     <p class="baslik" id="toc_marker-67"><span class="bold">123. Yerlilerin Dönüşü</span></p>

    <p class="Basic-Paragraph" xml:lang="en-GB"><span class="bold"> </span></p>

    <p class="Normal para-style-override-7"><span class="bold char-style-override-8"> </span></p>

    <p class="Normal para-style-override-7"><span class="char-style-override-9">Yaşlı Büyükanne Abernathy en az yüz iki yaşında gösteriyordu. Baskı altındayken, doksan bir yaşında olduğunu kabul ediyordu. Gözleri neredeyse tamamen kördü, kulakları hemen hemen hiç duymuyordu, kemik erimesinden dolayı bir cips parçası gibi kıvrılmıştı, teni en ufak bir temasta kâğıt gibi yırtılacak haldeydi.</span></p>

    <p class="Normal para-style-override-7"><span class="char-style-override-9">“Artık kemik torbasından farkım kalmadı,” diyordu onu her görüşümde, titreyen kafasını iki yana sallayarak. “Dişlerin çoğu duruyor ama bak!”</span></p>

    <p class="Normal para-style-override-7"><span class="char-style-override-9">Nasıl olduysa, hakikaten duruyorlardı; kendi yaşındakilerin büyük çoğunun aksine, h</span><span class="char-style-override-9" xml:lang="ar-SA">âlâ </span><span class="char-style-override-9">dişlerinin yerinde olmasının, yani lapaya mahkûm kalmamasının bu kadar uzun yaşamasının tek sebebi olduğunu düşünüyordum. Belki de daha iyi beslenmeye başlamış olması onu kuvvetlendirmişti, belki yalnızca inadından yaşıyordu. Evlilikten sonra Abernathy adıyla anılır olmuştu ama bana güvenerek sırrını açtığı üzere, kızlığında bir Fraser’dı.</span></p>

    <p class="Normal para-style-override-7"><span class="char-style-override-9">Bu düşünceyle gülümseyerek kaval kemiğinin üstüne sardığım bandajı kapadım. Bacaklarıyla ayaklarının üstünde neredeyse hiç deri kalmamıştı; kemikler de kütük kadar sert ve soğuktu. Kaval kemiğini masanın bacağına çarpıp parmak kalınlığında bir deri sıyrılmasına neden olmuştu; aslında bu yara genç birinin hiç önem vermeyeceği bir şeydi ancak ailesi endişelenip beni çağırmıştı.</span></p>

    <p class="Normal para-style-override-7"><span class="char-style-override-9">“Yavaş iyileşecek fakat temiz tutarsanız -mesela, Tanrı aşkına, yaranın üstüne domuz yağı koymasına müsaade etmeyin!- sanıyorum iyileşecektir.” Daha genç olan, yetmişlerindeki Bayan Abernathy, nam-ı diğer Genç Büyükanne, bunu duyunca bana sert bir bakış attı; tıpkı kayınvalidesi gibi, o da domuz yağıyla terebentinin her şeye iyi geleceğini savunanlardandı ama alıngan bir tavırla kafasını salladı. Onun kızı, Arabella gibi süslü bir isme sahip olan ama kulağa daha tatlı gelecek şekilde Büyükanne Bellu şeklinde kısaltılan kadın, bana Genç Büyükanne’nin arkasından sırıttı. Di</span><span class="char-style-override-9" xml:lang="ar-SA">şler konusunda o daha şanssızdı</span><span class="char-style-override-9"> -gülüşüyle ağzındaki birçok boşluk ortaya çıktı- yine de neşeli, iyi huylu bir kadındı.</span></p>

    <p class="Normal para-style-override-7"><span class="char-style-override-9">“Willie B.,” dedi ergen torununa, “mahzene in de, hanımefendiye bir çuval şalgam getiriver.”</span></p>

    <p class="Normal para-style-override-7"><span class="char-style-override-9">Her zamanki gibi itiraz ettim ama birkaç dakika sonra, yanımda iki kilo şalgamla birlikte eve dönüyordum.</span></p>

    <p class="Normal para-style-override-7"><span class="char-style-override-9" xml:lang="ar-SA">Şalgamlara gerçekten de ihtiyaç vardı. Malva’nın ölümünden sonra ilk defa, baharda kendimi bahçeye geri dönmeye zorlamıştım</span><span class="char-style-override-9"> - bunu yapmak zorundaydım; duygusallık iyiydi hoştu da karnımızı doyurmamız lazımdı. Dur durak bilmeyen zorluklardan, uzun süren yokluğumdan sonra güz ekini fena halde zarar görmüştü. Bayan Bug’ın bütün çabasına rağmen, bahçedeki şalgamların hepsi mahvolmuştu.</span></p>

    <p class="Normal para-style-override-7"><span class="char-style-override-9">Elimizdekilerin geneli ne yazık ki tükenmişti. Jamie’yle Ian sık sık Tepe’den gittikleri, ekine ya da avlanmaya yardım edemedikleri için ve ayrıca Bree’yle Roger’ın da yokluklarıyla, tahıl ekinleri normalin yarısı verimdeydi, tütsü kabininde de yalnızca bir geyik budu kalmıştı. Hemen hemen bütün tahılı kendimize kullanmak zorundaydık, elimizde takasta kullanabilecek ya da satabilecek kadar yoktu. Malthanede, kanvasın altında da yalnızca birkaç çuval arpa yatıyordu - orada çürüyecekler herhalde, diye düşündüm, çünkü soğuk hava bastırmadan önce onlarla ilgilenip yeni bir parti maltlayacak vakti olan yoktu.</span></p>

    <p class="Normal para-style-override-7"><span class="char-style-override-9">Bayan Bug, kümese bir tilki saldırmasından sonra, yavaş yavaş tavuk sürüsünü toparlıyordu. Ama işleyiş gerçekten yavaştı; kahvaltıda nadiren yumurta yiyebiliyorduk.</span></p>

    <p class="Normal para-style-override-7"><span class="char-style-override-9" xml:lang="ar-SA">Öte yandan elimizde domuz budu vardı, hem de çok. Domuz pastırması, salamura domuz beyni, domuz pirzolası, fileto da sınırsız sayılırdı... elbette iç yağı ve kuyruk yağı da cabası.</span></p>

    <p class="Normal para-style-override-7"><span class="char-style-override-9">Aklıma bunlar gelince tekrar domuz yağını ve Abernathyler’in o sıcak, sevecen kulübelerini düşündüm - sonra da tam zıttı durumdaki büyük evi, o büyük yalnızlığı düşündüm.</span></p>

    <p class="Normal para-style-override-7"><span class="char-style-override-9">O kadar fazla insanı barındıran bir yerde, dört kişinin yokluğu nasıl bu kadar önemli olabilirdi ki? Durup bir ağaca dayandım, içimdeki bütün üzüntüyü rahat bırakmalıydım. “Sana musallat olanları inkâr edemezsin,” demişti Jamie. “Bırak gelsinler.”</span></p>

    <p class="Normal para-style-override-7"><span class="char-style-override-9">Bıraktım; geldiler - hiç engel olamıyordum ki. Umut ederek kendimi olabildiğince rahatlatıyordum - yoo, umut ederek değil, diyordum kendime sertçe, </span><span class="italik char-style-override-8">bilerek</span><span class="char-style-override-9">; onların musallat olmuş hayaletler olmadıklarını, yalnızca... başka bir yerde olduklarını bilerek.</span></p>

    <p class="Normal para-style-override-7"><span class="char-style-override-9">Bir süre sonra bu bunaltıcı üzüntü azaldı, çekilen deniz dalgaları gibi yavaşça üzerimden kalktı. Bunu yaparken bazen ardında şaşırtıcı şeyler bırakıyordu; Jemmy’nin yüzünün balla kaplı hali, Brianna’nın kahkahası, Roger’ın bıçakla o minik arabalardan birini oyan -ev h</span><span class="char-style-override-9" xml:lang="ar-SA">âlâ bunlarla doluydu-</span><span class="char-style-override-9"> sonra da tepsiden bir kek alan elleri... Bunları gördüğümde yaram deşiliyorsa da en azından h</span><span class="char-style-override-9" xml:lang="ar-SA">âlâ gözlerimin önüne gelişinden minnet duyuyordum, onları hâlâ</span><span class="char-style-override-9"> kalbimde tutabiliyor olmaktan mutluydum, zaman geçtikçe bunların teselli sağlayacağını düşünüyordum.</span></p>

    <p class="Normal para-style-override-7"><span class="char-style-override-9">Nefes alınca göğsümdeki ve boğazımdaki sıkıntıların rahatladığını hissettim. Modern bir ameliyata ihtiyacı olanın yalnızca Amanda olmadığını düşünüyordum. Roger’ın ses tellerine nasıl bir müdahale yapılabileceğini tam olarak kestiremiyordum ama belki... gerçi sesi artık fena durumda değildi - biraz pürüzlü olsa da gür ve yankılıydı. Belki de öyle kalmasını tercih ederdi, sonuçta bunu kendi başarmıştı.</span></p>

    <p class="Normal para-style-override-7"><span class="char-style-override-9">Sırtımı yasladığım bir çam ağacıydı; iğneler başımın üstünde yavaş yavaş sallanıyorlardı fakat ben hareket edince, sanki anlamışlar gibi onlar da duruldu. Artık gitmem gerekiyordu; saat ilerlemiş, hava soğumaya başlamıştı.</span></p>

    <p class="Normal para-style-override-7"><span class="char-style-override-9">Gözlerimi sildim, pelerinimin başlığını kafama oturttum ve yürümeye başladım. Abernathyler’den sonra önümde uzun bir yol vardı - buraya Clarence’la gelsem iyi ederdim ama önceki gün topallamıştı, o yüzden dinlenmeye ihtiyacı vardı. Şimdi, eve karanlık basmadan önce varmak istiyorsam acele etmeliydim.</span></p>

    <p class="Normal para-style-override-7"><span class="char-style-override-9">Yukarıya, bulutlara doğru dikkatle baktım; yumuşak gri renk, kar geleceğinin habercisiydi. Hava soğuk ve nemliydi, karanlığın bastırmasıyla yağış da gelecekti.</span></p>

    <p class="Normal para-style-override-7"><span class="char-style-override-9">Dış kilerin yanından geçip arka bahçeye girdiğimde güneş batmak üzereydi ama bir şeylerin ters olduğunu anlamama yetecek kadar ışık vardı h</span><span class="char-style-override-9" xml:lang="ar-SA">âlâ - </span><span class="char-style-override-9">arka kapı açıktı.</span></p>

    <p class="Normal para-style-override-7"><span class="char-style-override-9">Bunu görünce panikle ormana geri kaçmak için arkama döndüm. Döndüm ama birkaç santim sonra, ağaçların içinden çıkıp arkamda duran bir adamın gövdesine çarptım.</span></p>

    <p class="Normal para-style-override-7"><span class="char-style-override-9">“Sen kimsin?” dedim, hemen geriye doğru bir adım atarak.</span></p>

    <p class="Normal para-style-override-7"><span class="char-style-override-9">“Telaşlanmayın bayan,” dedi adam ve kolumu tutup eve doğru seslendi. “Donner! Kadın burada!”</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Wendigo Donner geçen yıl her ne yapıyorduysa, görünüşüne bakılırsa pek karlı bir iş değildi. Zaten düzgün giyinen biri olmamasına rağmen, artık o kadar paspal bir görüntüye sahipti ki üstündeki ceket gerçekten parçalanmıştı, pantolonunun arka kısmından poposunun bir kısmı görünüyordu. Yeleye benzeyen saçları yağlıydı ve matlaşmıştı. Leş gibi kokuyordu.</span></p>

    <p class="Normal para-style-override-7"><span class="char-style-override-9">“Neredeler?” diye sordu boğuk bir sesle.</span></p>

    <p class="Normal para-style-override-7"><span class="char-style-override-9">“Ne nerede?” Döndüm, ondan biraz daha iyi durumda görünen arkadaşına baktım. “Hizmetçimle çocukları neredeler asıl?” Mutfaktaydık ve ocağın ateşi söndürülmüştü; o sabah Bayan Bug gelmemişti ve Amy’yle çocuklar her neredeyseler, bir süredir oradaydılar.</span></p>

    <p class="Normal para-style-override-7"><span class="char-style-override-9">“Bilmem.” Adam omuz silkti, umursamadı. “Evde kimse yoktu biz geldiğimizde.”</span></p>

    <p class="Normal para-style-override-7"><span class="char-style-override-9">“Mücevherler nerede?” Donner kolumu tuttu, beni kendine çevirdi. Gözleri çökmüştü, tuttuğu yer adeta yanıyordu; adam ateş içindeydi.</span></p>

    <p class="Normal para-style-override-7"><span class="char-style-override-9">“Bende mücevher yok,” dedim hemen. “Hastasın sen. Gecikmeden- ”</span></p>

    <p class="Normal para-style-override-7"><span class="char-style-override-9">“Var! Biliyorum, var, herkes biliyor!”</span></p>

    <p class="Normal para-style-override-7"><span class="char-style-override-9">Bir an duraksadılar. Duydukları dedikodu, herhalde herkesin Jamie’de küçük bir mücevher takımı olduğunu konuşmasından ibaretti. Bu varsayımsal hazinenin dedikodusunun Donner’a kadar ulaşması şaşılacak şey değildi - onları ikna edemeyişim de öyle. Fakat denemek zorundaydım.</span></p>

    <p class="Normal para-style-override-7"><span class="char-style-override-9">“Artık yoklar.”</span></p>

    <p class="Normal para-style-override-7"><span class="char-style-override-9">Bunu duyunca gözleri titreşti.</span></p>

    <p class="Normal para-style-override-7"><span class="char-style-override-9">“Nasıl?” dedi.</span></p>

    <p class="Normal para-style-override-7"><span class="char-style-override-9">Yanındaki adama bakıp tek kaşımı kaldırdım. Onun da bilmesini istiyor muydu?</span></p>

    <p class="Normal para-style-override-7"><span class="char-style-override-9">“Git, Richie’yle Jed’i bul,” dedi Donner ona kısaca; adam omuz silkip dışarı çıktı. Richie’yle Jed mi? Kaç kişi getirmişti bu yanında? Onu karşımda görmenin ilk şokunu atlattıktan sonra, o anda fark ettim ki üst kattan ayak sesleri geliyordu. Koridordaki dolapların kapakları sertçe çarpılıyordu.</span></p>

    <p class="Normal para-style-override-7"><span class="char-style-override-9">“Ameliyathanem! Onları oradan çıkar!” Koridor kapısına doğru atıldım, kendi işimi kendim görmek istedim ama Donner pelerinimi yakaladı.</span></p>

    <p class="Normal para-style-override-7"><span class="char-style-override-9">Kaba kuvvetten artık usanmıştım ve bu insan müsveddesinden çekindiğim de yoktu.</span></p>

    <p class="Normal para-style-override-7"><span class="char-style-override-9">“Bırak!” diye terslendim ve ne kadar sinirli olduğumu adamın diz kapağını tekmeleyerek gösterdim. Bir iniltiyle beni bıraktı; kapıdan çıkıp koridora girdiğimde arkamdan küfrettiğini duyabiliyordum.</span></p>

    <p class="Normal para-style-override-7"><span class="char-style-override-9">Jamie’nin çalışma odasından dışarıya kâğıtlar, kitaplar atılmıştı ve üstlerinde de bir mürekkep birikintisi vardı. Mürekkebin neden saçıldığını ameliyathanemdeki herifi gördüğümde anladım -</span><span class="char-style-override-9" xml:lang="ar-SA"> gömleğinin ön tarafında, belli ki kalaylı mürekkep hokkasını muhafaza etmeye çalıştığı yerin üstünde büyük bir leke vardı.</span></p>

    <p class="Normal para-style-override-7"><span class="char-style-override-9">“Ne yapıyorsun sen geri zekâlı?” dedim. On altı yaşlarındaki haydut, ağzı açık, aval aval bana baktı. Bay Blogweather’ın kusursuz cam kürelerinden birini elinde tutuyordu; o an, küreyi pis bir sırıtışla yere bıraktı, tuzla buz etti. Saçılan parçacıklardan biri yanağına kadar sıçrayıp ufak bir yarık oluşturdu; oğlan bunu kan çağıldamaya başlayana kadar hissetmedi. Sonra elini yaraya götürdü, kafa karışıklığıyla yüzünü buruşturdu ve elindeki kanın verdiği dehşetle bağırmaya başladı.</span></p>

    <p class="Normal para-style-override-7"><span class="char-style-override-9">“Eyvah,” dedi Donner arkamdan. Kollarını bana doladı ve mutfağa geri çekti.</span></p>

    <p class="Normal para-style-override-7"><span class="char-style-override-9">“Bak,” dedi telaşla, beni serbest bırakarak. “Yalnızca iki taneye ihtiyacım var. Gerisi sende kalsın. Bir tanesiyle bu çocuklara ödeme yapacağım, ötekisi de... işte, seyahat için.”</span></p>

    <p class="Normal para-style-override-7"><span class="char-style-override-9">“Yalan söylemiyorum,” diye karşılık verdim, inanmayacağını bile bile. “Elimizde kalmadı hiç; kızım ve ailesi için kullandık - gittiler. Geri döndüler. Elimizdekilerin hepsini kullandılar. Hiç kalmadı.”</span></p>

    <p class="Normal para-style-override-7"><span class="char-style-override-9">Bana dik dik baktı, cayır cayır yanan gözleri dediklerime inanamıyordu.</span></p>

    <p class="Normal para-style-override-7"><span class="char-style-override-9">“Kaldı,” dedi inatla. “Kalması lazım. Geri dönmem lazım benim!”</span></p>

    <p class="Normal para-style-override-7"><span class="char-style-override-9">“Neden?”</span></p>

    <p class="Normal para-style-override-7"><span class="char-style-override-9">“Sen onu dert etme. Gitmem lazım, hemen.” Yutkundu, gözlerini sanki raflarda değerli bir taş olabilecekmişçesine mutfakta gezdirdi. “Neredeler?”</span></p>

    <p class="Normal para-style-override-7"><span class="char-style-override-9">Ameliyathanemden iğrenç bir çarpma sesi geldi, bunu yüksek sesli küfürler takip etti; küfürleri duymasam belki ben edecektim. Refleksle kapıya yöneldim ama Donner önüme geçti.</span></p>

    <p class="Normal para-style-override-7"><span class="char-style-override-9">Evimin böyle istila edilmesinden dolayı aşırı sinirlenmiştim ve artık paniklemeye de başlıyordum. Donner’dan herhangi bir şiddet belirtisi görmememe rağmen, onun yanında getirdiği adamlardan da bu nezaketi bekleyebileceğimden hiç emin değildim. Arazide herhangi bir değerli taş olmadığından emin olduklarında burayı terk etmeye ikna olmaları mümkündü ama onun yerine benim söylemediğimi düşünüp dayak atmaya da pekâlâ başlayabilirlerdi.</span></p>

    <p class="Normal para-style-override-7"><span class="char-style-override-9">Pelerinime daha sıkı sarındım ve sıralardan birinin üstüne oturdum, sakince düşünmeye çalıştım.</span></p>

    <p class="Normal para-style-override-7"><span class="char-style-override-9">“Bak,” dedim Donner’a, “evin altını üstüne getirmişsiniz- ” Tam o anda üst kattan gelen bir gümbürtüyle ev sallandı. Yüreğim ağzıma gelerek, gardırobu devirdiler, diye düşündüm. “Evin altını üstüne getirdiniz,” diye, sıkılı dişlerimin arasından tekrar ettim. “Bir şey bulabildiğiniz yok işte. Sence bende taş olsaydı, daha da fazla zarar vermenizi engellemek için hemen vermez miydim?”</span></p>

    <p class="Normal para-style-override-7"><span class="char-style-override-9">“Hayır, vermezdin. Ben vermezdim, senin yerinde olsaydım.” Elini ağzına sildi. “Neler olduğunu iyi biliyorsun sen, bu savaş falan.” Kafasını şaşkın bir ifadeyle iki yana salladı. “Ben böyle olacağını bilmiyordum. Tanrı’ya yemin ederim, tanıdığım insanların yarısının ne yapacağı hakkında en ufak bir fikri yok. Yani, ben sandım ki biliyorsun işte, kırmızı ceketliler, işte, onları gördüğün anda uzak duracaksın, savaştan uzak duracaksın falan filan ve o zaman bir şey olmayacak. Ama hiçbir yerde kırmızı ceketliye rastlamadım. İnsanlar, bildiğin insanlar, normal insanlar birbirlerine ateş ediyorlar, evlerini yakıyorlar...”</span></p>

    <p class="Normal para-style-override-7"><span class="char-style-override-9">Gözlerini bir süre kapattı. Yanakları bir kızarıyor, bir bembeyaz kesiliyordu; ne kadar hasta olduğunu gözlerimle görebiliyordum. Aslında işitebiliyordum da; nefesinin göğsünde çıkardığı ıslak hırıltı hayra alamet değildi. Bu adam oracıkta bayılırsa, beraberinde getirdiklerini ne yapacaktım?</span></p>

    <p class="Normal para-style-override-7"><span class="char-style-override-9">“Her neyse,” dedi gözlerini açınca. “Ben gidiyorum. Geri dönüyorum. O zamanki dünyanın nasıl bir yer olduğu umrumda değil; buradan çok daha iyi olduğu kesin.”</span></p>

    <p class="Normal para-style-override-7"><span class="char-style-override-9">“Ya Kızılderililer?” diye sordum, alaycılığa da ucundan dokunan bir sesle. “Kendi kaderlerine mi terk ediyorsun onları?”</span></p>

    <p class="Normal para-style-override-7"><span class="char-style-override-9">“Evet,” dedi, alaycılığımı fark etmeden. “Doğrusunu istersen, artık Kızılderililer’den de pek hoşlanmıyorum.” Elini göğsünün üstünde dalgınca gezdirdi. Gömleğindeki yırtıklardan birinde geniş, buruşuk bir yara olduğunu gördüm.</span></p>

    <p class="Normal para-style-override-7"><span class="char-style-override-9">“Vay be,” dedi, özlem dolu bir sesle, “elimde soğuk bir şişe Budweiser’la televizyon karşısında beyzbol maçı izlemeyi bu kadar özleyeceğimi hiç tahmin etmezdim.” Sonra dalgın dikkatini bana çevirdi. “Yani,” dedi yarı mantıklı bir sesle, “o elmaslar bana lazım ya da her neyseler. Ver artık da gidelim.”</span></p>

    <p class="Normal para-style-override-7"><span class="char-style-override-9">Adamlardan kurtulabilmek için kafamın içinde birçok senaryo yazmıştım ama hiçbirinin işe yarayacağına kendimi ikna edememiştim ve gitgide daha da tedirgin oluyordum. Çalınmaya değer çok az şeyimiz vardı ve içi boşaltılmış büfeye bakılırsa onları da çoktan ellerine geçirmişlerdi -bunların içinde, ani bir panik dalgasıyla fark ettim ki tabancalar ve barut da vardı. Sabırsızlanmaları da pek uzun sürecek gibi görünmüyordu.</span></p>

    <p class="Normal para-style-override-7"><span class="char-style-override-9">Birisi gelebilirdi - Amy’yle oğulları büyük ihtimalle Brianna’nın kulübesinde, oraya taşınma işleriyle uğraşıyorlardı; her an geri dönebilirlerdi. Biri belki Jamie ya da benim için gelebilirdi fakat bu olasılık da güneşin batmasıyla azalıyordu. Biri gelse bile, bu bir felaket getirebilirdi.</span></p>

    <p class="Normal para-style-override-7"><span class="char-style-override-9">O anda ön sundurmadan gelen konuşma ve ayak seslerini duydum, yüreğim</span><span class="char-style-override-9" xml:lang="ar-SA"> ağzımda ayağa fırladım.</span></p>

    <p class="Normal para-style-override-7"><span class="char-style-override-9">“Şöyle yapmasana,” dedi Donner sinirle. “Ne tırsak karıymışsın be.”</span></p>

    <p class="Normal para-style-override-7"><span class="char-style-override-9">Seslerden birini tanıyınca onu umursamadım. Birkaç saniye sonra haydutlardan iki tanesi Jamie’yi mutfağa soktu.</span></p>

    <p class="Normal para-style-override-7"><span class="char-style-override-9">Jamie dikkatli bir havadaydı, üstü başı dağılmıştı. Gözleri hemen bana döndü, beni baştan aşağı süzüp iyi olup olmadığımı kontrol etti.</span></p>

    <p class="Normal para-style-override-7"><span class="char-style-override-9">“Ben iyiyim,” dedim hemen. “Bu geri zekâlılar bizde değerli taşlar olduğunu sanıyorlar. Onları istiyorlarmış.”</span></p>

    <p class="Normal para-style-override-7"><span class="char-style-override-9">“Öyle dediler, evet.” Sırtını doğrulttu, ceketini omuzlarına oturttu ve kapakları açık duran dolaplara, dağıtılmış</span><span class="char-style-override-9" xml:lang="ar-SA"> büfeye baktı. Küçük yemek dolabı bile devrilmişti, içindeki üzümlü turta kalıntısı ezilmiş ve büyük bir ayak tarafından yayılmış halde yerdeydi. “Galiba etrafa da biraz bakmışlar.”</span></p>

    <p class="Normal para-style-override-7"><span class="char-style-override-9">“Bak arkadaş,” dedi haydutlardan biri ciddi bir edayla, “maldan başka bir şey istemiyoruz. Haydi, söyle nerede olduğunu da alıp gidelim, kimseye zarar gelmesin, ha?”</span></p>

    <p class="Normal para-style-override-7"><span class="char-style-override-9">Jamie burnunun </span><span class="char-style-override-9" xml:lang="ar-SA">üzerini</span><span class="char-style-override-9"> ovdu, konuşan adamı süzdü.</span></p>

    <p class="Normal para-style-override-7"><span class="char-style-override-9">“Karım herhalde bizde taş olmadığını söylemiştir, değil mi?”</span></p>

    <p class="Normal para-style-override-7"><span class="char-style-override-9">“Ee, der tabii, demez mi?” dedi haydut sahte bir anlayışla. “Kadınlar böyle işte, bilirsin.” Jamie’nin gelişiyle meseleyi daha ciddi bir havaya sokabileceklerini, erkek erkeğe anlaşabileceklerini düşünüyor gibiydi.</span></p>

    <p class="Normal para-style-override-7"><span class="char-style-override-9">Jamie iç geçirdi, oturdu.</span></p>

    <p class="Normal para-style-override-7"><span class="char-style-override-9">“Neden bizde değerli bir taş olduğunu düşünüyorsunuz?” diye sordu, ses tonuna hafif bir saflık katarak. “Vardı, kabul ama şimdi yok. Satıldılar.”</span></p>

    <p class="Normal para-style-override-7"><span class="char-style-override-9">“Para nerede o zaman?” İkinci haydut belli ki parayla yetinmeye, Donner ne düşünürse düşünsün daha yakındı.</span></p>

    <p class="Normal para-style-override-7"><span class="char-style-override-9">“Harcandı,” dedi Jamie. “Ben milislerde görevli bir albayım - anlamışsınızdır herhalde? Pahalı bir iş. Yemek, silahlar, ayakkabılar, anca yetiyor, anlarsınız ya? Yani, ayakkabıların derisi bile... atların nallarının masrafı bile yeter! Arabalar da var tabii; onların masrafının aklınız hayaliniz almaz...”</span></p>

    <p class="Normal para-style-override-7"><span class="char-style-override-9">Haydutlardan biri yüzünü buruşturmuştu ama kafasını salladı, söylenenleri mantıklı buldu. Ama Donner’la onun yanındaki telaşlanmışlardı.</span></p>

    <p class="Normal para-style-override-7"><span class="char-style-override-9">“Başlatma şimdi at arabalarından,” dedi Donner kabaca ve eğilip Bayan Bug’ın bıçaklarından birini yerden aldı. “Bana bak,” dedi kaşlarını çatıp yüzüne korkutucu bir hal kazandırmaya çabalayarak, “bu oyalamalardan bıktım usandım artık. Neredeler, hemen söyle, yoksa... yoksa- keserim onu! Evet, boğazını keserim karının! Yemin ederim keserim.” Bunu der demez beni omuzlarımdan yakaladı ve bıçağı boğazıma dayadı.</span></p>

    <p class="Normal para-style-override-7"><span class="char-style-override-9">Kısa sürede anlamıştım ki Jamie hakikaten oyalanıyordu, bir şeyler olmasını bekliyordu. Yani, birinin gelmesini bekliyordu. Rahatlatıcı bir şeydi bu ama benim ölümün kıyısına gelmeme rağmen h</span><span class="char-style-override-9" xml:lang="ar-SA">âlâ</span><span class="char-style-override-9"> bu rahat tavrı sürdürmesi, durumu biraz fazla riske atıyordu.</span></p>

    <p class="Normal para-style-override-7"><span class="char-style-override-9">“Yaa...” dedi, boynunun yan tarafını kaşıyarak. “Yani, senin yerinde olsam yapmazdım bunu. Taşların nerede olduğunu bilen o çünkü.”</span></p>

    <p class="Normal para-style-override-7"><span class="char-style-override-9">“Neyi biliyormuşum, </span><span class="italik char-style-override-8">neyi?</span><span class="char-style-override-9">” diye bağırdım hemen.</span></p>

    <p class="Normal para-style-override-7"><span class="char-style-override-9">“Öyle mi?” Öteki haydutlardan biri bunu duyunca morali düzeldi.</span></p>

    <p class="Normal para-style-override-7"><span class="char-style-override-9">“Yaa, yaa,” diye cesaretlendirdi Jamie adamı. “Milislerin yanına son gidişimde onları saklamıştı. Nereye koyduğunu da söylemiyor ki.”</span></p>

    <p class="Normal para-style-override-7"><span class="char-style-override-9">“Bir dakika- ee, hani onları satmıştın, parasını da harcamıştın?” dedi Donner, kafası fena karışmıştı.</span></p>

    <p class="Normal para-style-override-7"><span class="char-style-override-9">“Yalan söyledim,” dedi Jamie sabırla.</span></p>

    <p class="Normal para-style-override-7"><span class="char-style-override-9">“Yaa.”</span></p>

    <p class="Normal para-style-override-7"><span class="char-style-override-9">“Ama karımı öldürecekseniz, eh, yani, o zaman işler değişiyor.”</span></p>

    <p class="Normal para-style-override-7"><span class="char-style-override-9">“Evet. Aynen!” dedi Donner, biraz daha mutlu bir yüzle. </span></p>

    <p class="Normal para-style-override-7"><span class="char-style-override-9">“Sanırım tanıştırılmadık beyefendi,” dedi Jamie kibarca, elini uzatarak. “Benim adım James Fraser. Ya siz?”</span></p>

    <p class="Normal para-style-override-7"><span class="char-style-override-9">Donner bir an duraksadı, sağ elindeki bıçağı ne yapacağını şaşırdı ama sonra birden soluna çekti ve Jamie’nin elini sıktı.</span></p>

    <p class="Normal para-style-override-7"><span class="char-style-override-9">“Wendigo Donner,” dedi. “Tamam, şimdi işler yoluna giriyor.”</span></p>

    <p class="Normal para-style-override-7"><span class="char-style-override-9">Kaba bir ses çıkardım ama bu ses ameliyathanemden gelen çatırtı ve kırılan cam seslerinin arasında kayboldu. Oradaki hayvan herif kavanozlarla şişeleri yere atarak rafları tamamen boşaltıyor olmalıydı. Donner’ın elini yakaladım, boğazımdan çektim, ayağa kalktım; o an içimde yükselen öfke, çekirgelerle dolu o tarlayı yakarken duyduğumla aynıydı.</span></p>

    <p class="Normal para-style-override-7"><span class="char-style-override-9">Kapıya doğru giderken beni belimden tutup engelleyen bu kez Jamie oldu.</span></p>

    <p class="Normal para-style-override-7"><span class="char-style-override-9">“Bırak beni! Geberteceğim onu!” dedim, hafifçe havaya kaldırılmış, tekmeler savuruyordum.</span></p>

    <p class="Normal para-style-override-7"><span class="char-style-override-9">“Bunu biraz beklemen gerekecek Sassenach,” dedi alçak sesle ve beni tekrar masanın başına götürdü, kollarını etrafıma sarıp beni kucağına oturttu. Koridordan tahribat sesleri gelmeye devam ediyordu - ahşap ve cam objelerin parçalanış sesleri. Belli ki</span><span class="char-style-override-9" xml:lang="ar-SA"> içerideki o ergen hayvan sonunda aramayı bırakmış, etrafı sırf eğlence olsun diye dağıtmaya başlamıştı.</span></p>

    <p class="Normal para-style-override-7"><span class="char-style-override-9">Derin bir nefes aldım, içimde öfkeyle bağırmak için yükselen </span><span class="char-style-override-9">dürtüyü bastırmak için bunu yapmak zorundaydım ama nefesin yarısında durdum.</span></p>

    <p class="Normal para-style-override-7"><span class="char-style-override-9">“Of,” dedi Donner, burnunu kıvırarak. “Bu ne koku böyle? Biriniz osurdu mu?” Suçlayıcı bakışlarını bana çevirdi ama onu umursamadım. Havadaki koku, eter kokusuydu. Ağır, pis, tatlı...</span></p>

    <p class="Normal para-style-override-7"><span class="char-style-override-9">Jamie hafifçe kasıldı. Kokuyu o da tanımıştı ve sonucun ne olacağını biliyordu.</span></p>

    <p class="Normal para-style-override-7"><span class="char-style-override-9">O anda derin bir nefes aldı ve beni kucağından indirdi, yanına, banka oturttu. Gözlerinin Donner’ın elindeki bıçağa gittiğini gördüm ve benimkinden daha hassas olan kulaklarının hâlihazırda duymuş olduğu şeyi ben de duydum: birisi geliyordu.</span></p>

    <p class="Normal para-style-override-7"><span class="char-style-override-9">Daha rahat kalkabilmek biraz öne doğru eğildi ve küller içindeki ocağa baktı. Çok kısa bir hareketle kafamı salladım ve arka kapı açılırken, kendimi mutfağın karşı tarafına attım.</span></p>

    <p class="Normal para-style-override-7"><span class="char-style-override-9" xml:lang="ar-SA">Şaşırtıcı bir çeviklikle Donner ayağını uzattı ve bana çelme taktı. Kafa üstü düşüp kaydım, yıldızları saydıracak şiddetle kafamı çarptım. İnledim, bir süre hareketsiz kaldım, gözlerimi açmadım, böyle maceralar için artık fazla yaşlı olduğumu düşünmeye başladım. Gözlerimi isteksizce açtım ve sert</span><span class="char-style-override-9">leşmiş kaslarla ayağa kalktım; mutfak artık insanlarla dolup taşıyordu.</span></p>

    <p class="Normal para-style-override-7"><span class="char-style-override-9">Donner’ın ilk yancısı, yanında iki başka adamla -herhalde Richie’yle Jed- ve Buglar’la geri dönmüştü; Murdina telaş içindeydi, Arch soğuk bir öfkeyle bezenmişti.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-8">A leannan</span><span class="char-style-override-9">!” diye bağırdı Bayan Bug, bana doğru atılarak. “İyisiniz ya?”</span></p>

    <p class="Normal para-style-override-7"><span class="char-style-override-9">“İyiyim, iyiyim,” dedim, h</span><span class="char-style-override-9" xml:lang="ar-SA">âlâ</span><span class="char-style-override-9"> başım dönüyordu. “Sadece biraz... oturmam lazım.” Donner’a baktım; bıçak artık elinde değildi. Çatık kaşlarla yere bakıyordu -bana çelme takarken düşürmüş olmalıydı- ama yeni gelenleri görünce kafasını hemen kaldırdı.</span></p>

    <p class="Normal para-style-override-7"><span class="char-style-override-9">“Evet? Bir şey bulabildiniz mi?” diye sordu hevesle, Richie’yle Jed’in ikisinin de büyük bir güvenle sırıttıklarını görünce.</span></p>

    <p class="Normal para-style-override-7"><span class="char-style-override-9">“Bulduk tabii,” dedi bir tanesi. “Şuna bak!” Elinde Bayan Bug’ın iş çantası vardı; onu hemen baş aşağı etti, içindekileri masaya silkeledi. Devasa bir örgü yığınının içini arayan hevesli eller, yirmi santimlik bir altın külçesi buldu. Metalin bir ucu tıraşlanmıştı, ortasında da Fransız Kraliyet Zambağı damgası vardı.</span></p>

    <p class="Normal para-style-override-7"><span class="char-style-override-9">Bu görüntü, herkesin afallamasına neden oldu. Jamie bile şaşkına dönmüştü.</span><span class="char-style-override-9"/></p>

    <p class="Normal para-style-override-7"><span class="char-style-override-9" xml:lang="ar-SA">İçeri girdiklerinde Bayan Bug’ın yüzü solgundu; o an, artık tebeşir rengindeydi, dudakları yok olmuştu. Arch’ın gözleri hemen Jamie’ninkilere yöneldi, meydan oku</span><span class="char-style-override-9">yan bakışlar atıyordu.</span></p>

    <p class="Normal para-style-override-7"><span class="char-style-override-9">Bu metalden en az etkilenen Donner oldu.</span></p>

    <p class="Normal para-style-override-7"><span class="char-style-override-9">“Evet, şahane, mükemmel,” dedi. “Taşlar ne oldu? Amaca sadık kalsanıza!”</span></p>

    <p class="Normal para-style-override-7"><span class="char-style-override-9">Fakat yanındakiler bu sözde var olan mücevherlere olan ilgilerini, artık ellerinde olan altın yüzünden kaybetmişlerdi. Bir yandan daha fazlası olup olmadığını tartışıyorlar, bir yandan ellerindekinin kimde durması gerektiğine karar vermeye çalışıyorlardı.</span></p>

    <p class="Normal para-style-override-7"><span class="char-style-override-9">Benim başım fena dönüyordu: hem darbeden, hem altının aniden ortaya çıkışının yarattığı şoktan ama en çok da artık daha yoğun kokan eterden dolayı. Mutfaktaki kimse fark etmemişti fakat ameliyathaneden gelen sesler kesilmişti; oradaki velet kesinlikle kendinden geçmişti.</span></p>

    <p class="Normal para-style-override-7"><span class="char-style-override-9">Eter şişesi neredeyse tamamen doluydu; yani bir düzine fili uyuşturmaya yeter, diye düşündüm sarhoş bir zihinle - tabii bir ev dolusu insanı da. Donner’ın bayılmamak için kendini zor tuttuğunu fark ettim o anda. Birkaç dakika sonra bütün haydutlar bilinçlerinden olacaklardı... ancak biz de onlara katılacaktık.</span></p>

    <p class="Normal para-style-override-7"><span class="char-style-override-9">Eter havadan daha ağırdır; madde yerde toplanacaktı ve sonunda dizlerimizin altında bir havuz oluşturacaktı. Ayağa kalktım ve yukarıdaki temiz havayla ciğerlerimi temizledim. Bir pencere açtırmalıydım.</span></p>

    <p class="Normal para-style-override-7"><span class="char-style-override-9">Jamie’yle Arch aralarında Galce konuşuyorlardı ama hızlarından ötürü ne dediklerini anlayamıyordum ki kafam normal kapasitesinde olsa da anlayamazdım. Donner asık suratla onları gözlüyordu, onlara durmalarını söylemeye niyetli gibiydi ama sanki kelimeleri bulamıyordu.</span></p>

    <p class="Normal para-style-override-7"><span class="char-style-override-9" xml:lang="ar-SA">İçerideki panjurların kordonuyla oynadım, parmaklarımı hareket ettirebilmek için kendimi zorladım. Sonunda mandal salındı</span><span class="char-style-override-9">, panjur açıldı ve alacakaranlığın içinde karşıma daha önce görmediğim, pis bakışlı bir Kızılderili çıkardı.</span></p>

    <p class="Normal para-style-override-7"><span class="char-style-override-9">Ciyaklayarak geri geri gittim. Ben ne olduğunu anlayamadan arka kapı açıldı ve kısa sakallı bir siluet içeri girdi, anlaşılmaz bir dilde konuştu; onun arkasından Ian geldi ve ardından bir tane daha Kızılderili getirdi. Bu ikinci Kızılderili bağırıyor, elindeki şeyle etrafa saldırıyordu - savaş baltası mıydı bu? Sopa mıydı? Gözlerimi anlayabilmek için odaklayamıyordum bile.</span></p>

    <p class="Normal para-style-override-7"><span class="char-style-override-9">Bulanık gözlerle görebildiğim tek şey büyük bir curcunaydı. Pencerenin pervazını yakalayıp yere yığılmamayı başardım ama o lanet pencereyi açabilecek kadar basiret kazanamadım. Herkes birbiriyle uğraşıyor, itişip kakışıyordu ancak sanki her şey yavaş çekimdi. İzlemeye devam ederken ağzım istemesizce açıldı; Jamie, Donner’ın bıçağını itinayla poposunun altından çıkardı ve yavaş, zarif bir kavis vererek Donner’ın kaburgaların</span><span class="char-style-override-9" xml:lang="ar-SA">ın</span><span class="char-style-override-9"> altına yerleştirdi.</span></p>

    <p class="Normal para-style-override-7"><span class="char-style-override-9">Bir şey kulağımın yanından geçip pencereyi deldi ve evdeki belki de tek sağlam cam parçasını da paramparça etti.</span></p>

    <p class="Normal para-style-override-7"><span class="char-style-override-9">O taze havayı büyük bir hevesle ciğerlerime doldurdum, kafamı temizlemeye çalıştım ve ellerimin telaşlı hareketleriyle bağırmaya başladım - ya da öyle sandım: “Dışarı çık! Dışarı çık!”</span></p>

    <p class="Normal para-style-override-7"><span class="char-style-override-9">Bayan Bug, dört ayak üzerinde yarı açık kapıya doğru ilerliyordu. Arch duvara çarptı ve hemen onun yanına düştü, yüzü ifadesizdi. Donner masanın üstüne yüzüstü yığılmıştı, kanıyla yer tahtalarını kirletiyordu. Başka bir haydut ocağın içinde, kafatası parçalanmış halde yatıyordu. Jamie h</span><span class="char-style-override-9" xml:lang="ar-SA">âlâ</span><span class="char-style-override-9"> ayıktı ama sallanıyordu; kısa sakallı siluet de onun yanında duruyor, eter dalgaları onu da etkisi altını almaya başladıkça kafasını iki yana sallıyordu.</span></p>

    <p class="Normal para-style-override-7"><span class="char-style-override-9">“Ne oluyor?” diye sorduğunu duydum adamın.</span></p>

    <p class="Normal para-style-override-7"><span class="char-style-override-9">Mutfak artık neredeyse zifiri karanlıktı. Siluetler sanki bir sualtı ormanındaki yosunlar gibi hareket ediyorlardı.</span></p>

    <p class="Normal para-style-override-7"><span class="char-style-override-9">Bir saniyeliğine gözlerimi kapadım. Açtığımda, Ian’ın sesini duydum: “Dur, bir mum yakayım.” Bir elinde Brianna’nın kibritlerinden biri, ötekinde de teneke kutu vardı.</span></p>

    <p class="Normal para-style-override-7"><span class="char-style-override-9">“IAN!” diye ciyakladım ve Ian kibriti çaktı.</span></p>

    <p class="Normal para-style-override-7"><span class="char-style-override-9">Yumuşak bir </span><span class="italik char-style-override-8">puf</span><span class="char-style-override-9"> sesini ameliyathanedeki eterin alevlenirken çıkardığı ses takip etti; kendimizi bir anda bir ateş havuzunun içinde bulduk. Saniyenin onda birlik bir bölümünde bir şey hissetmemiş olmama rağmen, yakıcı sıcağın varması ancak bu kadar sürdü. Jamie beni kolumdan yakalayıp kapıya doğru götürdü; tökezledim, böğürtlen çalılarının içine düştüm ve aralarında yuvarlandım, dumanı tüten eteklerimi döverek söndürmeye çalıştım.</span></p>

    <p class="Normal para-style-override-7"><span class="char-style-override-9">Panik içinde ve h</span><span class="char-style-override-9" xml:lang="ar-SA">âlâ</span><span class="char-style-override-9"> eterin etkisi altında önlüğümün bağlarını açtım ve ondan kurtuldum. Bezden iç eteklerim biraz yanmış ama alazlanmamışlardı. Avludaki ölü otların arasında nefes nefese durdum, o an nefes almaktan başka bir şey yapamadım. Dumanın kokusu çok sert ve pisti.</span></p>

    <p class="Normal para-style-override-7"><span class="char-style-override-9">Bayan Bug dört ayak üstünde arka sundurmadaydı, alev almış başlığından kurtulmaya çalışıyordu.</span></p>

    <p class="Normal para-style-override-7"><span class="char-style-override-9">Arka kapıdan kıyafetleri ve saçlarındaki alevleri söndürmeye çalışan adamlar çıktı. Rollo da avludaydı, deli gibi havlıyordu; evin öteki kısmından gelen korkmuş atların sesi kulağıma çalındı. Arch Bug’ı birisi dışarı çıkarmıştı - çimlerin içinde hareketsiz yatıyordu adam, saçlarıyla kaşlarının çoğu yanmıştı ama yaşıyordu.</span></p>

    <p class="Normal para-style-override-7"><span class="char-style-override-9">Bacaklarım kıpkırmızıydı, kabarcıklar içindeydi fakat</span><span class="char-style-override-9" xml:lang="ar-SA"> kötü yanmamıştım</span><span class="char-style-override-9"> - o kumaşlara, pamuklara şükürler olsun ki yavaş yanıyorlardı. Suni ipek gibi modern bir şey giyiyor olsaydım çıra gibi tutuşurdum.</span></p>

    <p class="Normal para-style-override-7"><span class="char-style-override-9">Aklıma bu gelince tekrar eve baktım. Güneş tamamen batmıştı ancak alt kattaki bütün pencereler ışık içindeydi. Açık kapının içinde alevler dans ediyordu. Ev sanki cadılar bayramı için sahte bir ateşle süslenmiş gibiydi.</span></p>

    <p class="Normal para-style-override-7"><span class="char-style-override-9">“Siz Bayan Fraser’sınız herhalde?” Kısa sakallı adam bana doğru eğilip Galce konuştu.</span></p>

    <p class="Normal para-style-override-7"><span class="char-style-override-9">“Evet,” dedim yavaş yavaş kendime gelirken. “Siz kimsiniz, Jamie nerede?”</span></p>

    <p class="Normal para-style-override-7"><span class="char-style-override-9">“Buradayım Sassenach.” Jamie karanlığın içinden çıktı ve kendini hemen yanıma bıraktı. İskoç’u eliyle gösterdi. “Seni Alexander Cameron’la tanıştırmak isterim, nam-ı diğer Skoçi.”</span></p>

    <p class="Normal para-style-override-7"><span class="char-style-override-9">“Emrinizdeyim hanımefendi,” dedi adam nazikçe.</span></p>

    <p class="Normal para-style-override-7"><span class="char-style-override-9">Yavaş hareketlerle saçlarımı yokladım. Bazı tutamlar yanmıştı ama kel değildim en azından.</span></p>

    <p class="Normal para-style-override-7"><span class="char-style-override-9">Jamie’nin de eve baktığını hissettim. Onun baktığı yere döndüğümde, üst kat penceresinde koyu bir siluet gördüm. Adam anlaşılmaz bir şeyler bağırdı ve dışarıya bir şeyler fırlatmaya başladı.</span></p>

    <p class="Normal para-style-override-7"><span class="char-style-override-9">“O kim?” diye sordum, görüntü rüyadan farksızdı.</span></p>

    <p class="Normal para-style-override-7"><span class="char-style-override-9">“Haa.” Jamie yüzünü ovaladı. “Kaz oluyor o.”</span></p>

    <p class="Normal para-style-override-7"><span class="char-style-override-9">“Odur tabii,” dedim kafamı sallayarak. “Orada kalırsa kaz güveci olacak ama.” Kendi lafım fena halde komik gelince kahkahayla kasıldım, iki büklüm oldum.</span></p>

    <p class="Normal para-style-override-7"><span class="char-style-override-9">Fakat sandığım kadar akıllıca bir laf değilmiş; benden başka gülen yoktu. Jamie ayağa kalkıp karanlık siluete bir şey bağırdı; adam rahat bir tavırla bir el işareti yapıp odaya geri döndü.</span></p>

    <p class="Normal para-style-override-7"><span class="char-style-override-9">“Ambarda bir merdiven var,” dedi Jamie sakince Skoçi’ye, sonra da karanlığın içine girip kayboldular.</span></p>

    <p class="Normal para-style-override-7"><span class="char-style-override-9">Ev bir süre yavaş yavaş yanmaya devam etti; Jamie’nin odasındaki kâğıtlarla kitaplar hariç, alt katta çok fazla kolay yanan eşya yoktu. Arka kapıdan uzun boylu bir siluet fırladı, tek eliyle gömleğini burnuna bastırmıştı, gömleğin kuyruğuyla da kumaşı bir çuval haline getirmişti.</span></p>

    <p class="Normal para-style-override-7"><span class="char-style-override-9">Ian yanıma gelip durdu, nefes nefese diz çöktü ve gömleğinin kuyruğunu salıvererek o küçük şeyleri yere bıraktı.</span></p>

    <p class="Normal para-style-override-7"><span class="char-style-override-9">“Ancak bunları getirebildim yenge.” Birkaç kez öksürdü, elini yüzünün önünde salladı. “Ne oldu orada, anlayabildin mi?”</span></p>

    <p class="Normal para-style-override-7"><span class="char-style-override-9">“Önemli değil,” dedim. Sıcaklık yoğunlaşmaya başlamıştı; dizlerimin üstüne yükseldim. “Haydi gel, Arch’ı uzaklaştırmamız lazım.”</span></p>

    <p class="Normal para-style-override-7"><span class="char-style-override-9">Eterin etkisi büyük ölçüde geçmişti ama h</span><span class="char-style-override-9" xml:lang="ar-SA">âlâ</span><span class="char-style-override-9"> sersem gibiydim. Yanıkları tedavi etmek için elimde soğuk kuyu suyundan başka bir şey yoktu ama yine de Arch’ın kabarcıklar içindeki boynuyla ellerini yıkadım. Bayan Bug’ın da saçları yanmıştı fakat o da benim gibi, etekleri sayesinde ucuz kurtulmuştu.</span></p>

    <p class="Normal para-style-override-7"><span class="char-style-override-9">Ne o, ne de Arch... Tek kelime etmediler.</span></p>

    <p class="Normal para-style-override-7"><span class="char-style-override-9">Amy McCallum koşarak yukarı geldi, ateşin parıltısıyla aydınlanan yüzü bembeyazdı; Buglar’ı Brianna’nın -artık kendisinin- kulübesine götürmesini ve Tanrı aşkına, çocukları uzak tutmasını söyledim ona. Kız kafasını salladı ve uzaklaştı, bir koluna karısının girdiği Arch’ı destekleyerek taşıdı.</span></p>

    <p class="Normal para-style-override-7"><span class="char-style-override-9">Donner ve arkadaşlarının cesetlerini çıkarmak için kimse kılını kıpırdatmadı.</span></p>

    <p class="Normal para-style-override-7"><span class="char-style-override-9">Ateşin merdiven boşluğunu etkisi altına alışına tanıklık ettim; üst kat pencereleri aniden yumuşak bir renkle parıldadı ve kısa bir süre sonra, evin ortasında alevler yükseldi.</span></p>

    <p class="Normal para-style-override-7"><span class="char-style-override-9">Ağır, kalın, sessiz kar taneleri düşmeye başladı. Yarım saat içinde yerler, ağaçlar ve çalılar beyazlara büründü. Alevler kırmızı ve altın rengi parıldıyordu ve karların pembeye çalan kırmızı bir tonda görünmesine neden oluyordu; evin önündeki açıklık alevlerin ışığıyla tamamen aydınlanıyordu.</span></p>

    <p class="Normal para-style-override-7"><span class="char-style-override-9">Gece yarısına doğru çatı çökt</span><span class="char-style-override-9" xml:lang="ar-SA">ü, çökerken parıldayan kütükler</span><span class="char-style-override-9"> ve müthiş bir kıvılcım kümesi geceye karıştı. Manzara o kadar büyüleyiciydi ki izleyen herkes istemsizce “Ooo!” demek zorunda kaldı.</span></p>

    <p class="Normal para-style-override-7"><span class="char-style-override-9">Jamie omzumdaki kolunu kastı. Gözlerimizi manzaradan alamıyorduk.</span></p>

    <p class="Normal para-style-override-7"><span class="char-style-override-9">“Tarih neydi bugün?” diye sordum birden.</span></p>

    <p class="Normal para-style-override-7"><span class="char-style-override-9">Bir an kaşlarını çattı, düşündü. “Yirmi bir aralık.”</span></p>

    <p class="Normal para-style-override-7"><span class="char-style-override-9">“Ölmedik hem de. Lanet gazeteler,” dedim. “Bir şeyi de doğru yazsınlar.”</span></p>

    <p class="Normal para-style-override-7"><span class="char-style-override-9">Her nedense, Jamie bunu çok komik buldu ve yere oturması gerekene kadar kahkaha attı.</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-8"> </span></p>
  </div>
</body>
</html>