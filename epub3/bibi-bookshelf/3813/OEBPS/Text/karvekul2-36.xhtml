<html xmlns="http://www.w3.org/1999/xhtml">
<head>
  <title>karvekul2-36</title>
  <link href="../Styles/karvekul2.css" rel="stylesheet" type="text/css"/>
</head>

<body id="karvekul2" xml:lang="tr-TR">
  <div class="Basic-Text-Frame">
     <p class="baslik" id="toc_marker-31"><span class="bold">86. Öncelikler</span></p>

    <p class="Normal para-style-override-7"><span class="bold char-style-override-8"> </span></p>

    <p class="Normal para-style-override-7"><span class="bold char-style-override-8"> </span></p>

    <p class="Normal para-style-override-7"><span class="char-style-override-9" xml:lang="ar-SA">Üç gömlek, ekstra bir pantolon, iki çift çorap, bir parça iplik, bir parça ipek</span><span class="char-style-override-9"> - ee, ipekler neredelerdi?</span></p>

    <p class="Normal para-style-override-7"><span class="char-style-override-9">Brianna kapıya gidip kocasına seslendi. Roger o sırada kilden boru parçalarını kazdığı hendeğe Jemmy ve Aidan’ın da yardımlarıyla doldurmakla meşguldü.</span></p>

    <p class="Normal para-style-override-7"><span class="char-style-override-9">“Roger! İpek çoraplarını ne yaptın?”</span></p>

    <p class="Normal para-style-override-7"><span class="char-style-override-9">Roger durdu, buruşuk yüzünü ovuşturdu. Sonra elindeki küreği Aidan’a verip hendeğin üstünden atlayarak eve yöneldi.</span></p>

    <p class="Normal para-style-override-7"><span class="char-style-override-9">“Geçen pazar vaazda giymemiş miydim onları?” diye sordu Brianna’nın yanına varınca. “Başka ne... haa.”</span></p>

    <p class="Normal para-style-override-7"><span class="char-style-override-9">“Haa? Ne ‘haa’sı?” diye sorguladı Brianna, karşısındaki yüzün şaşkınlıktan suçluluğa geçişini izlerken.</span></p>

    <p class="Normal para-style-override-7"><span class="char-style-override-9">“Ee... şey... sen karnı ağrıdığında Jem’le evde kalmıştın” -oğlanın bu minik hastalığını hayli abartarak, vaaz sırasında iki saat boyunca oturmamak için Brianna bunu kendi yararına kullanmıştı- “ben de Jocky Abernathy beni balığa çağırınca...”</span></p>

    <p class="Normal para-style-override-7"><span class="char-style-override-9">“Roger MacKenzie,” dedi Bree, gazap dolu bakışlarını kocasına dikerek, “eğer ki o güzelim çoraplarını leş kokulu balıkları tutmak için kullanıp sonra da unuttuysan- ”</span></p>

    <p class="Normal para-style-override-7"><span class="char-style-override-9">“Hemen eve çıkıp babandan bir çift isteyeyim, olmaz mı?” dedi Roger telaşla. “Benimkiler de elbet bir yerden çıkar.”</span></p>

    <p class="Normal para-style-override-7"><span class="char-style-override-9">“Evet, evet... seninle işim bittiğinde senin arkandan da öyle diyecekler.”</span></p>

    <p class="Normal para-style-override-7"><span class="char-style-override-9">Roger güldü; Brianna bunu amaçlamamıştı ama yine de sinirleri yumuşadı.</span></p>

    <p class="Normal para-style-override-7"><span class="char-style-override-9">“Affedersin,” dedi Roger, alnını öpmek için eğilirken. “Freudyen bir şey herhalde.”</span></p>

    <p class="Normal para-style-override-7"><span class="char-style-override-9">“Yaa? Peki çoraplarını ölü bir alabalığın etrafına sarıp unutmak neyin nesi oluyor?” dedi Bree sertçe.</span></p>

    <p class="Normal para-style-override-7"><span class="char-style-override-9">“Bölünmüş bir sadakatin sonucu olarak genel bir suçluluk duygusu... herhalde,” dedi Roger, h</span><span class="char-style-override-9" xml:lang="ar-SA">âlâ</span><span class="char-style-override-9"> biraz şaka yapar bir tavırla. “Bree bir süredir düşünüyorum da bence ben gitmemeliyim. Yani ne gerek- ”</span></p>

    <p class="Normal para-style-override-7"><span class="char-style-override-9">“Hayır, gitmelisin,” dedi Brianna, çıkarabildiği en buyurgan sesle. “Babam öyle diyor, annem de ve ben de öyle diyorum.”</span></p>

    <p class="Normal para-style-override-7"><span class="char-style-override-9">“Tamam, pekâlâ.” Roger gülümsedi ama Bree pek de rahat olmadığını görebiliyordu - kendi de değildi. Malva Christie’nin katli Tepe’yi ayağa kaldırmıştı - panik, histeri, şüphecilik, mesnetsiz suçlamalar silsilesi... Aralarında Bobby Higgins de olan birçok genç adam ortalıktan kaybolmuştu, bazısı suçluluk duyduğu için ve bazısı kendini koruma içgüdüsüyle.</span></p>

    <p class="Normal para-style-override-7"><span class="char-style-override-9" xml:lang="ar-SA">İnsanların birbirini suçlama yoğunluğu öyle bir raddeye gelmişti ki</span><span class="char-style-override-9"> Brianna bile suçlamalardan nasibini almış, Malva Christie hakkında ağzından daha önce çıkanlarla şüpheli olarak itham edilmişti. Ama kendi hakkında söylenenler, anne-babası hakkında söylenenlerin yanında solda sıfır kalırdı.</span></p>

    <p class="Normal para-style-override-7"><span class="char-style-override-9" xml:lang="ar-SA">İkisi de günlük işlerine normal davranarak devam etmek için ellerinden geleni yapıyorlar, dedikoduları d</span><span class="char-style-override-9">uymazdan gelmeye çalışıyorlardı ama zorlanmaya başladıkları herkesin malumuydu.</span></p>

    <p class="Normal para-style-override-7"><span class="char-style-override-9">Roger hiç vakit kaybetmeden Christieler’i ziyarete gitmişti ve o günden beri -Halifax’e gitmesi gerektiği gün hariç- her gün oraya uğruyordu. Kızı sade bir törenle, gözyaşları içinde gömmüştü, o zamandan beri de Tepe’deki herkese sağduyu, anlayış, şefkat ve teselli aşılamaya çalışmakla kendini harap ediyordu. Papazlığa kabul için Edenton’a gitme planını hemen iptal etmiş ama bunu duyan kayınpederinin ısrarlarıyla tekrar düşünmek zorunda kalmıştı.</span></p>

    <p class="Normal para-style-override-7"><span class="char-style-override-9">“Yapabileceğin her şeyi yaptın,” dedi Brianna, belki yüzüncü kez. “Yardımcı olabileceğin bir konu yok - hem bir daha eline fırsat geçmesi için yıllarca beklemen gerekebilir.”</span></p>

    <p class="Normal para-style-override-7"><span class="char-style-override-9">Brianna kocasının unvanına kavuşmak için nasıl sabırsızlandığını biliyordu, bunun artık gerçekleştirmesi için ona yardım etmek istiyordu. Aslında töreni görmek de istiyordu fakat Jem’le birlikte River Run’da kalıp onun işini bitirecekleri üzerinde anlaşmışlardı. Eh, Katolik bir eş ve oğulla kurulun karşısına çıksa, bunun pek yardımcı olacağı da yoktu.</span></p>

    <p class="Normal para-style-override-7"><span class="char-style-override-9">Ama annesiyle babasını Tepe’deki keşmekeşin içinde bırakıp gidecek olmanın verdiği suçluluk duygusu...</span></p>

    <p class="Normal para-style-override-7"><span class="char-style-override-9">“Gitmek zorundasın,” dedi tekrar. “Ama... ben- ”</span></p>

    <p class="Normal para-style-override-7"><span class="char-style-override-9">Roger bakışlarıyla sözünü kesti.</span></p>

    <p class="Normal para-style-override-7"><span class="char-style-override-9">“Hayır, konuştuk bunu.” Roger’a göre Brianna’nın varlığı insanların düşüncesini değiştirmiyordu. Ama Brianna o anda bir daha düşününce anladı ki Roger’ın onu da yanında götürmek istemesinin asıl nedeni bir süreliğine anne-babasının yanından, Tepe’den uzaklaşmasını istemesiydi. Jem anne-babasının katil olduklarını düşünen komşuların saçmalıklarına maruz kalmadan onu da buradan uzaklaştırmak mantıklıydı.</span></p>

    <p class="Normal para-style-override-7"><span class="char-style-override-9">Ayrıca, içten içe utanarak, Brianna da bir süre oradan uzaklaşmak istiyordu.</span></p>

    <p class="Normal para-style-override-7"><span class="char-style-override-9">Malva öldürülmüştü. Bebeği de öyle. Aklına her gelişinde olasılıklar kafasında yüzmeye, isimler sıralanmaya başlıyordu. Her sefer, kuzeninin adı da bunların arasına karışıyordu. Ian kaçmamıştı; Brianna da bunu onun yaptığını düşünmüyordu zaten - düşünemezdi. Buna rağmen onu her gün görmek zorundaydı, her görüşünde de içindeki kuşku kıvılcımlanıyordu.</span></p>

    <p class="Normal para-style-override-7"><span class="char-style-override-9">Hazırlamakta olduğu çantaya bakarak kalakalmıştı, katladığı gömlekler elinde duruyordu. Gitmek veya kalmak için elinde olan nedenleri değerlendiriyordu - aslında bu nedenlerin herhangi birinin gücü olmadığını bilerek.</span></p>

    <p class="Normal para-style-override-7"><span class="char-style-override-9">Dışarıdan gelen tok bir </span><span class="italik char-style-override-8">küt</span><span class="char-style-override-9"> sesi düşünce akışını bozdu. İki uzun adımda kapıya ulaşıp baktığında Jem’le Aidan’ın ormana doğru kaçtıklarını son anda gördü. Hendeğin kenarında da az önce ellerinden düşürdükleri kil borunun parçaları duruyordu.</span></p>

    <p class="Normal para-style-override-7"><span class="char-style-override-9">“Sizi küçük sümüklüler!” diye bağırıp eline süpürgesini aldı - ne yapmaya niyetlendiğini kendi de pek bilmiyordu ama içinde bir volkan gibi yükselmekte olan öfke ateşini bir şekilde şiddete dönüştürmesi lazımdı.</span></p>

    <p class="Normal para-style-override-7"><span class="char-style-override-9">“Bree,” dedi Roger yumuşakça, elini sırtına koyarak. “Boş ver, önemli değil.”</span></p>

    <p class="Normal para-style-override-7"><span class="char-style-override-9">Kulakları alev alev yanan Brianna hemen ona döndü.</span></p>

    <p class="Normal para-style-override-7"><span class="char-style-override-9">“Ne kadar zamanımı alıyor biliyor musun? Sadece bir tanesi hem de? Bir tanesi için ateş başında ne kadar beklemek gerekiyor, ne kadar- ”</span></p>

    <p class="Normal para-style-override-7"><span class="char-style-override-9">“Biliyorum, evet,” dedi Roger samimice. “Tekrar ediyorum, önemli değil.”</span></p>

    <p class="Normal para-style-override-7"><span class="char-style-override-9">Brianna titriyordu, nefes nefeseydi. Roger kibarca uzanıp onun elindeki süpürgeyi yavaşça aldı, az önceki yerine özenle yerleştirdi.</span></p>

    <p class="Normal para-style-override-7"><span class="char-style-override-9">“Ben… uzaklaşmam lazım,” dedi Bree tekrar konuşabilecek hale geldiğinde. Malva’nın ölümünden beri gözleri hüzünle dolu olan Roger ona bakarak baş</span><span class="char-style-override-9" xml:lang="ar-SA">ını</span><span class="char-style-override-9"> salladı.</span></p>

    <p class="Normal para-style-override-7"><span class="char-style-override-9">“Evet canım,” dedi sessizce.</span></p>

    <p class="Normal para-style-override-7"><span class="char-style-override-9">Bree’ye arkasından sarıldı, çenesini omzuna yerleştirdi ve titremesini hemen durdurdu. Açıklığın karşı tarafında, Bayan Bug önlüğünde kabak ve havuçlarla aşağı geliyordu; Claire bahçeye o günden beri adım atmıyordu.</span></p>

    <p class="Normal para-style-override-7"><span class="char-style-override-9">“İyi olacaklar mı?”</span></p>

    <p class="Normal para-style-override-7"><span class="char-style-override-9">“Dua edeceğiz, umarım olurlar,” dedi Roger ve karısının etrafına sarmış olduğu kollarını daha da sıktı. Onun dokunuşuyla rahatlayan Brianna, uzun bir süre Roger’ın aslında anne-babasının iyi olacağı konusunda onu temin etmediğini fark etmedi.</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-8"> </span></p>
  </div>
</body>
</html>