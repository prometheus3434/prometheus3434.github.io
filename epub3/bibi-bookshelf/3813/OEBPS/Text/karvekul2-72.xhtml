<html xmlns="http://www.w3.org/1999/xhtml">
<head>
  <title>karvekul2-72</title>
  <link href="../Styles/karvekul2.css" rel="stylesheet" type="text/css"/>
</head>

<body id="karvekul2" xml:lang="tr-TR">
  <div class="Basic-Text-Frame">
     <p class="baslik" id="toc_marker-65"><span class="bold">121. Boşluğun Karşı Tarafı</span></p>

    <p class="Normal para-style-override-7"><span class="bold char-style-override-8"> </span></p>

    <p class="Normal para-style-override-7"><span class="bold char-style-override-8"> </span></p>

    <p class="Normal para-style-override-7"><span class="char-style-override-9" xml:lang="ar-SA">Üç gece sonra, Wilmington’daki bir handa, huzursuz uykumdan uyandım. Boğazım, akşam yemeğinde yediğim tuzlu pastırmayla parçalanmıştı. Su bulmak için doğrulduğumda, yalnız olduğumu fark ettim</span><span class="char-style-override-9"> - pencereden sızan ay ışığı, yanımdaki boş yastığı parlatıyordu.</span></p>

    <p class="Normal para-style-override-7"><span class="char-style-override-9">Jamie’yi dışarıda, hanın arka tarafında buldum, gece gömleği han bahçesinde açık rengiyle belli oluyordu. Yere oturup sırtını bir doğrama kütüğüne vermiş, kollarını dizlerinin etrafına sarmıştı.</span></p>

    <p class="Normal para-style-override-7"><span class="char-style-override-9">Ben ona doğru yaklaşırken konuşmadı ama kafasını çevirdi, vücudunu sessiz bir selamlamayla hafifçe kımıldattı. Arkasına, kütüğün üstüne oturdum; uzun, derin bir nefes alıp verdikten sonra kafasını kasıklarıma yasladı.</span></p>

    <p class="Normal para-style-override-7"><span class="char-style-override-9">“Uyuyamadın mı?” Ona kibarca dokundum, yüzüne düşen saçları geri çektim. Bağsız uyumuştu; uykusunda iyice birbirine girmiş kalın teller omuzlarına dağınık şekilde yayılmıştı.</span></p>

    <p class="Normal para-style-override-7"><span class="char-style-override-9">“Hayır, uyumuştum,” dedi sessizce. Gözleri açıktı, hanın yanındaki kavak ağaçlarının üstünde duran o müthiş, dörtte üçü dolu, altın rengi aya bakıyordu. “Bir rüya gördüm.”</span></p>

    <p class="Normal para-style-override-7"><span class="char-style-override-9">“Kâbus mu?” Culloden’ın kanlı hatıralarını, o lüzumsuz ölümleri, katliamı, hapishane kâbuslarını, açlığı ve hapsedilmişliği artık nadiren görüyordu - ama yine de bazen Jack Randall uykusunda yine onu buluyor, acımasızlığını ondan esirgemiyordu. Böyle rüyalar onun yataktan kalkıp saatlerce ortalıkta dolanmasına yol açıyordu, ta ki bu görüler zihninden temizlenene kadar. Ama Moore’s Creek’ten beri böyle rüyalar görmüyordu.</span></p>

    <p class="Normal para-style-override-7"><span class="char-style-override-9">“Hayır,” dedi biraz da şaşırarak. “Yok canım. Kızı gördüm, Brianna’yı ve bir de çocukları.”</span></p>

    <p class="Normal para-style-override-7"><span class="char-style-override-9">Kalbim birden hopladı. Hem ürkmüş, hem de neredeyse onu kıskanmıştım.</span></p>

    <p class="Normal para-style-override-7"><span class="char-style-override-9">“Ne gördün?”</span></p>

    <p class="Normal para-style-override-7"><span class="char-style-override-9">Gülümsedi. Ay ışığıyla aydınlanan yüzü sanki rüyayı h</span><span class="char-style-override-9" xml:lang="ar-SA">âlâ görebiliyormuş gibi huzur doluydu, dalgındı.</span></p>

    <p class="Normal para-style-override-7"><span class="char-style-override-9">“Bir sorun yok,” dedi. “Güvendeler. Bir kasabadaydılar - Inverness’a benziyordu ama biraz değişikti. Bir evin basamaklarını çıkıyorlardı, Roger Mac de onların yanındaydı,” diye ekledi birden. “Kapıyı çaldılar; kumral, ufak tefek bir kadın açtı kapıyı. Onları görünce sevinçle güldü ve içeri buyur etti. Bir koridordan geçtiler, tavandan fanus gibi tuhaf şeyler sarkıyordu.</span></p>

    <p class="Normal para-style-override-7"><span class="char-style-override-9">“Sonra içinde kanepeler, sandalyeler olan bir odaya girdiler. Tek duvarda yerden tavana kadar pencereler vardı, akşamüstü güneşi oradan içeri sızıp Brianna’nın saçlarını alev alev parlatıyordu. Küçük Mandy’nin gözlerine gelince kız ağlamaya başladı.”</span></p>

    <p class="Normal para-style-override-7"><span class="char-style-override-9">“Hiç... o minik kumral kadının adını söylediler mi?” diye sordum, kalbim tuhaf bir hızda atmaya devam ederken.</span></p>

    <p class="Normal para-style-override-7"><span class="char-style-override-9">Jamie kaşlarını çattı, ay ışığı burnuyla kaşlarının üstünde bir haç gibi görünüyordu.</span></p>

    <p class="Normal para-style-override-7"><span class="char-style-override-9">“Evet,” dedi, “ama şimdi- Ah... Roger kadına şey dedi... Fiona.”</span></p>

    <p class="Normal para-style-override-7"><span class="char-style-override-9">“Öyle mi?” Ellerimi omuzlarına koydum, ağzım uyandığımda olduğundan yüzlerce kat daha kuruydu. Gece serindi fakat ellerimin terlemesini engelleyemedi.</span></p>

    <p class="Normal para-style-override-7"><span class="char-style-override-9">Jamie’ye evliliğimiz boyunca kendi zamanımla ilgili birçok şey anlatmıştım. Trenler, uçaklar, otomobiller, savaşlar, evlerin içindeki su tesisatları... Ama Roger’ın üvey babasının papaz evindeki çalışma odasının neye benzediğini hiç söylemediğimden hemen hemen emindim. </span></p>

    <p class="Normal para-style-override-7"><span class="char-style-override-9">Pencereli duvarı olan oda, Papaz Efendi’nin resim hobisine hizmet etmesi için tasarlanmıştı. Papaz evinin uzun koridoru eski ışıklandırma aksesuarlarıyla süslüydü; Jamie’ye evin son hizmetçisinden, o esmer, kıvırcık saçlı kızdan da bahsetmediğimden emindim: Fiona.</span></p>

    <p class="Normal para-style-override-7"><span class="char-style-override-9">“Mutlular mıydı?” diye sorabildim sonunda, çok sessizce.</span></p>

    <p class="Normal para-style-override-7"><span class="char-style-override-9">“Evet. Brianna’yla oğlan... yüzleri biraz düşüktü ama yine de durumdan memnun olduklarını gördüm. Hep birlikte sofraya oturdular -Brianna kocasına sokuldu, ona yaslandı. Jem yüzünü pastalarla, kremalarla kirletti.” Görüntü tekrar aklına gelince gülümsedi, karanlıkta beliren dişleri hafifçe parladı.</span></p>

    <p class="Normal para-style-override-7"><span class="char-style-override-9">“Haa- en sonunda, uyanmadan az önce... Jem ortalıkta dolanmaya başladı, eşyaları karıştırıyordu, eline alıp inceleyip bırakıyordu işte, her zamanki gibi. Orada, masada... bir şey vardı. Ne olduğunu bilemiyorum, daha önce öyle bir </span><span class="char-style-override-9" xml:lang="ar-SA">şey görmedim.”</span></p>

    <p class="Normal para-style-override-7"><span class="char-style-override-9">Ellerini birbirinden on beş santim kadar açtı, kaşlarını çatarak baktı. “Belki bu kadar genişlikte, bundan biraz daha yüksek bir şeydi -kutu gibiydi sanki... kavisliydi.”</span></p>

    <p class="Normal para-style-override-7"><span class="char-style-override-9">“Kavisli mi?” Kafam karışmıştı, bunun ne olabileceğini düşünememiştim.</span></p>

    <p class="Normal para-style-override-7"><span class="char-style-override-9">“Evet, üst kısmında da küçük, sopa gibi bir şey vardı - sopanın iki ucunda da topuzlar. Bir kordonla kutu bu sopaya bağlıydı, kordon domuz kuyruğu gibi kendi etrafına dolanıyordu. Jem bunu gördü, uzandı, ‘Dedemle konuşmak istiyorum,’ dedi. Sonra uyandım.”</span></p>

    <p class="Normal para-style-override-7"><span class="char-style-override-9">Kafasını biraz daha geriye yatırdı, yüzüme baktı.</span></p>

    <p class="Normal para-style-override-7"><span class="char-style-override-9">“O nedir öyle, bir fikrin var mı Sassenach? Öyle bir şey görmemiştim daha önce.”</span></p>

    <p class="Normal para-style-override-7"><span class="char-style-override-9">Güz esintisi tepeden kuru yapraklar indirerek bize ulaştı. Yapraklar sanki bir hayaletin adımları gibi hızlı ve hafifçe ilerliyorlardı. Ensemde, kollarımda tüylerimin dikeldiğini hissettim.</span></p>

    <p class="Normal para-style-override-7"><span class="char-style-override-9">“Evet, anladım,” dedim. “Sana onlardan bahsetmiştim de.” Ama daha önce, genel özellikleri dışında, nasıl göründüklerini anlattığımı sanmıyordum. Boğazımı temizledim.</span></p>

    <p class="Normal para-style-override-7"><span class="char-style-override-9">“Onun adı telefon.”</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-8"> </span></p>
  </div>
</body>
</html>