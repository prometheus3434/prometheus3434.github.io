<html xmlns="http://www.w3.org/1999/xhtml">
<head>
  <title>karvekul2-7</title>
  <link href="../Styles/karvekul2.css" rel="stylesheet" type="text/css"/>
</head>

<body id="karvekul2" xml:lang="tr-TR">
  <div class="Basic-Text-Frame">
     <p class="baslik" id="toc_marker-4"><span class="bold">59. Kız İsteme</span></p>

    <p class="Normal para-style-override-10"><span class="italik char-style-override-8"> </span></p>

    <p class="Normal para-style-override-10"><span class="italik char-style-override-8"> </span></p>

    <p class="Normal para-style-override-10"><span class="italik char-style-override-8">Gönderen: Lord John Grey</span></p>

    <p class="Normal para-style-override-10"><span class="italik char-style-override-8">Josiah Dağı Çiftliği</span></p>

    <p class="Normal para-style-override-7"><span class="italik char-style-override-8"> </span></p>

    <p class="Normal para-style-override-7"><span class="italik char-style-override-8">Sevgili dostum,</span></p>

    <p class="Normal para-style-override-7"><span class="italik char-style-override-8">Sana tedirgin bir hissiyatla yazıyorum.</span></p>

    <p class="Normal para-style-override-7"><span class="italik char-style-override-8">Bay Josiah Quincy’yi eminim ki hatırlıyorsundur. Eğer çabalarının sonuçları hakkında en ufak bir fikrim olsaydı, kendisi hakkında bir mektup yazma gereği duymazdım. İsminin orada, Kuzey Carolina’daki sözde Yazışma Komitesi’yle anılmasının müsebbibinin kendisi olduğundan şüphem yok. Seninle olan tanışıklığımdan haberdar olan bir dostum, bana dün kaynağı bu yapı olan bir bildiriyi gösterdi; bu bildiride, aynı zamanda bu yapının tahmini üyelerinin de bir listesi bulunuyordu. Senin adın da bu kişilerin arasındaydı. İsmini öyle kimselerin yanında gördüğümde sana konudan bahsetmek için derhal yazmak istedim.</span></p>

    <p class="Normal para-style-override-7"><span class="italik char-style-override-8">O bildiriyi derhal yakardım ancak kâğıt parçası birçok kopyadan biriydi. Diğerleri de Koloniler’in bir</span><span class="char-style-override-9" xml:lang="ar-SA">çok noktasına dağılmış olmalı</span><span class="italik char-style-override-8">. İsminin bu tip oluşumlarla anılmasını kınayıp bunun gelecekte de meydana gelmemesi için gerekli önlemleri almalısın; nasıl olursa olsun.</span></p>

    <p class="Normal para-style-override-7"><span class="italik char-style-override-8">Aklında olsun: posta güvenli değil. Aldığım bazı mektuplarda benden önce açılmış olma emareleri gördüm - hem de bunların birkaçında Kraliyet mührü olmasına rağmen! Bu münasebetsizliklerin kaynağı </span><span class="char-style-override-9" xml:lang="ar-SA">Özgürlükçüler</span><span class="italik char-style-override-8"> olabilir Kralcılar da, bilinmez. Bir de Vali Martin’in postalarını New York’taki erkek kardeşine yönlendirdiğini, böylece ona özel bir aracıyla iletilmesini sağladığını da işittim - bu aracılardan birini geçenlerde soframda misafir ettim. Anlayacağın, postanın Kuzey Carolina’daki güvenliği de son derece kuşkulu durumda.</span></p>

    <p class="Normal para-style-override-7"><span class="italik char-style-override-8">Şu dakika, ismini lekeleyecek bir belgenin seni tutuklamaya ya da isyankârları infaz etme yetkisi olan birinin eline geçmemesini ummakla yetinmek durumundayım. Eğer Bay Quincy’den bahsetmem senin durumunu herhangi bir şekilde tehlikeye attıysa, yahut seni rahatsız ettiyse en içten af dileklerimi kabul et; başına bir şey gelirse durumu düzeltmek için elimden gelen her şeyi yapacağım.</span></p>

    <p class="Normal para-style-override-7"><span class="italik char-style-override-8">Eğer güvenle göndermek istediğin herhangi bir belge varsa, sana Bay Higgins’in hizmetini sunuyorum; benden başkalarına göndereceğin mektuplar için de onu kullanabilirsin. Bu genç adam tamamen güvenilir biridir. Ne olur ne olmaz diye, kendisini sana düzenli olarak göndereceğim.</span></p>

    <p class="Normal para-style-override-7"><span class="italik char-style-override-8">Genel durumun bütün olanlara rağmen düzeleceğini ümit etmekteyim. İsyan peşinde koşan mankafaların savaşın tabiatı hakkında müthiş bir cehalet içinde olduklarını düşünüyorum, zira o dehşeti, o zorlukları bilseler, kan akıtmanın korkunçluğundan ve bu denli küçük bir anlaşmazlıktan dolayı canlarını tehdit altına sokacaklarından bihaber olmasalar böyle bir risk altına girmezlerdi.</span></p>

    <p class="Normal para-style-override-7"><span class="italik char-style-override-8">Şu sıra Londra’daki his, Lord North’un tabiriyle, içinde bulunduğumuz ahvalin “birkaç kanlı burun”dan fazlasına mal olmayacağı yönünde ve ben de kendisiyle hemfikirim.</span><span class="char-style-override-9" xml:lang="ar-SA"/></p>

    <p class="Normal para-style-override-7"><span class="italik char-style-override-8">Ayrıca şöyle bir şahsi haberim var; oğlum William teğmen rütbesi aldı ve çok geçmeden alayının başına geçecek. Onunla elbette gurur duyuyorum - fakat askeriyenin tehlikelerini ve zorluklarını iyi bildiğim için, onun kendine başka bir iş bulmasını yeğlerdim; belki gayrimenkullerini yönetebilirdi ya da ticaretle yahut politikayla ilgilenebilirdi - sahip olduğu kaynakları geliştirme yeteneğine ziyadesiyle sahip olduğu hesaba katılınca, insan bu alanlarda da başarı elde edebileceğini düşünmeden edemiyor.</span></p>

    <p class="Normal para-style-override-7"><span class="italik char-style-override-8"> Bu kaynaklar elbette halen benim kontrolüm altında ve William yetişkin oluncaya dek öyle kalacak. Onu zorlayacak halim yok, çünkü istekleri hususunda çok ısrarcı bir tutum takındı - o yaştaki halimi, hissettiklerimi, hizmet aşkımın ne raddede olduğunu da iyi hatırlıyorum. Belki de askerlik hevesini kısa tutup başka bir işe yönelebilir. İtiraf etmeliyim ki askerliğin kendisi de insanı bunu yapmaya iten birçok neden yaratıyor.</span><span class="char-style-override-9" xml:lang="ar-SA"/></p>

    <p class="Normal para-style-override-7"><span class="italik char-style-override-8">Aciliyeti daha düşük bir notum da şudur ki kendimi beklenmedik şekilde diplomat rolüne geri dönmüş bulmaktayım. Hemen ekleyeyim ki bu vazifem Majesteleri adına değil, Robert Higgins adınadır. Kendisi bana elimdeki sınırlı gücü kullanarak arzu ettiği evlilik hususunda yazmam için yalvarıyor.</span></p>

    <p class="Normal para-style-override-7"><span class="italik char-style-override-8">Bay Higgins’in iyi, inançlı bir hizmetkâr olduğunu düşünmekteyim ve ona yardımcı olabileceğim bir konu varsa bundan mutluluk duyarım; ümit ederim ki sen de bu konuda istekli ve yardımcı olursun, zira bu konuya bizzat el atman çok önemli - aslında vazgeçilmez bir rolün olduğunu itiraf etmem gerek.</span></p>

    <p class="Normal para-style-override-7"><span class="italik char-style-override-8">Bu konunun kendine has bir hassasiyeti var ve bu konuda etraflıca düşünmeni istiyorum; ağzı sıkı davranacağından ise elbette şüphem yok. Görünüşe göre Bay Higgins, Fraser Tepe’sindeki iki hanımla birden bağ kurmuş. Ona iki cephede birden savaşmanın ne kadar zor olduğunu anlattım, bütün kuvvetlerini başarılı olabileceği tek bir hedefe yönlendirmesinin ne kadar önemli olacağından bahsettim - tabii, eğer ilk taarruz başarısız olursa nasıl toparlanacağından da biraz söz ettim.</span></p>

    <p class="Normal para-style-override-7"><span class="italik char-style-override-8">Mevzubahis hanımefendiler Bayan Wemyss ile Bayan Christie oluyorlar; ikisi de, övgülerini cömertçe sıralayan Bay Higgins’in gözünde gayet güzel, alımlı genç hanımlarmış. Aralarında bir seçim yapması için zorladığımda, Bay Higgins bunu yapamayacağını söyledi - ama konuyu biraz daha irdelediğimde ilk tercihinin Bayan Wemyss olduğunu söyledi.</span></p>

    <p class="Normal para-style-override-7"><span class="italik char-style-override-8">Hanımefendinin çekiciliği bir yana, bu kararın somut bir nedeni var: kızın ve babasının size ait olmaları. Ben de sadık Higgins için, Bayan Wemyss’in bu genç adamla evlenmesine müsaade etmen karşılığında, bu iki Wemyss’in sana bağlılık bedellerini ödemeyi teklif ediyorum.</span></p>

    <p class="Normal para-style-override-7"><span class="italik char-style-override-8">Seni bu iki hizmetkârından mahrum bırakmak istemezdim, ancak Bay Higgins, Bayan Wemyss’in babasından ayrılmak istemeyeceğini düşünüyor. Böylece, hem babasını hem de kızı senin hizmetinden alma teklifimle (Bay Higgins’in bana hizmet etmeye devam etmesi kaydıyla bu teklifi yapmayı ka</span><span class="italik char-style-override-8">bul ettim) Bay Wemyss’in bu müstakbel damat adayının dar bir çevresi, pek bir şahsi malı olmayışı veya kızına layık olmadığını belirten diğer faktörlerden birkaçını öne süremeyecek hale getirmiş olacağımı umuyor.</span></p>

    <p class="Normal para-style-override-7"><span class="italik char-style-override-8">Anladığım kadarıyla alımlılıkta aşağı kalır yanı olmayan Bayan Christie, ikna edilmesi çok daha zor bir babaya sahipmiş; kızın sosyal konumu da Bayan Wemyss’e göre biraz daha yüksekmiş. Yine de Bayan Wemyss ya da babası Bay Higgins uygun bulmazlarsa, senin de yardımınla, Bayan Christie için uygun bir bedel bulmak isterim.</span></p>

    <p class="Normal para-style-override-7"><span class="italik char-style-override-8">Bu taarruz planını nasıl buldun? Bu konuyu uzun uzun düşünmeni, Bay Wemyss ve kızının bu teklife ne yanıt vereceklerini düşündüğünü belirtmeni isterim - eğer durum olumsuz</span><span class="char-style-override-9" xml:lang="ar-SA"> yöndeyse, hedefimizi değiştirebileceğimizi de belli etmemeni rica ederim.</span></p>

    <p class="Normal para-style-override-7"><span class="italik char-style-override-8">Bay Higgins bulunduğu konumun da evlenmek için istediği bu büyük iyiliğin de gayet farkında.</span></p>

    <p class="Normal para-style-override-7"><span class="italik char-style-override-8">Sadık hizmetkârın,</span></p>

    <p class="Normal para-style-override-7"><span class="italik char-style-override-8">John Grey</span></p>

    <p class="Normal para-style-override-7"><span class="italik char-style-override-8"> </span></p>

    <p class="Normal para-style-override-7"><span class="char-style-override-9">“...</span><span class="italik char-style-override-8">kızına layık olmadığını belirten diğer faktörler</span><span class="char-style-override-9">...” diye okudum Jamie’nin omzunun üstünden. “Yani yanağının katil olduğu bilinsin diye damgalanması, ailesinin, parasının olmayışı gibi mi? Bunları mı kastediyor?”</span></p>

    <p class="Normal para-style-override-7"><span class="char-style-override-9">“Onlar, evet,” dedi Jamie, kâğıtları düzeltirken. Lord John’un mektubunu aldığında keyiflenmişti aslında ama artık kaşları çatıktı. Bunun Lord John’un Willie hakkındaki haberlerinden mi yoksa Bobby Higgins hakkında konuya konsantre oluşundan mı kaynaklandığını kestiremiyordum.</span></p>

    <p class="Normal para-style-override-7"><span class="char-style-override-9">Ama sonra gözlerini kaldırıp Lizzie’yle babasının odasına bakınca, hangisini düşündüğü anlaşıldı. Joseph’in bir saat kadar önce yukarı çıktığını görmüş olsam da tavandan herhangi bir ses gelmiyordu.</span></p>

    <p class="Normal para-style-override-7"><span class="char-style-override-9">“Uyuyor mu?” diye sordu Jamie kaşlarını kaldırarak. İstemsizce pencereye döndü. Akşamüstü olmak üzereydi; bahçe tamamen ışıkla kaplıydı.</span></p>

    <p class="Normal para-style-override-7"><span class="char-style-override-9">“Tipik depresyon belirtisi,” dedim omuz silkerek. Bay Wemyss, kızının nişanının bozulmasından fena etkilenmişti - kızından çok daha fazla. Kırılgan bir durumdaydı, çok kilo kaybetmişti ve kendi köşesine çekilmişti. İnsanlar onu konuşmaya zorlamadıkça</span><span class="char-style-override-9" xml:lang="ar-SA"> ağzını açmıyor, sabahları yataktan kalkmak için bir neden bulmakta günden güne daha da zorlanıyordu.</span><span class="char-style-override-9" xml:lang="ar-SA"/></p>

    <p class="Normal para-style-override-7"><span class="char-style-override-9">Jamie depresyonun kelime anlamı üzerinde biraz kendini zorladı, sonra kafasını iki yana sallayıp boş verdi. Sağ elinin parmaklarını düşünceli halde masada tıkırdattı.</span></p>

    <p class="Normal para-style-override-7"><span class="char-style-override-9">“Sen ne düşünüyorsun Sassenach?”</span></p>

    <p class="Normal para-style-override-7"><span class="char-style-override-9">“Bobby çok iyi bir delikanlı,” dedim kuşkulu bir sesle. “Lizzie de belli ki ondan hoşlanıyor.”</span></p>

    <p class="Normal para-style-override-7"><span class="char-style-override-9">“Wemyssler h</span><span class="char-style-override-9" xml:lang="ar-SA">âlâ</span><span class="char-style-override-9"> bana bağlı olsalardı, bu teklif gerçekten çok cazip gelebilirdi onlara,” dedi Jamie. “Ama değiller.” Joseph Wemyss’e senetlerini birkaç sene önce vermişti; Brianna da Lizzie’yi kendine bağlanır bağlanmaz serbest bırakmıştı. Ama bu herkesçe bilinen bir şey değildi, çünkü Joseph h</span><span class="char-style-override-9" xml:lang="ar-SA">âlâ</span><span class="char-style-override-9"> esir olduğu sanıldığı için milislerle birlikte savaşmak zorunda kalmamıştı. Bir esir hizmetçi olarak, Lizzie de zaman içinde Jamie’nin malı olmanın avantajlarından faydalandı; kimse ona ters bir gözle bakamamış, saygısızlık edememişti.</span></p>

    <p class="Normal para-style-override-7"><span class="char-style-override-9">“Belki de onları paralı hizmetkârlar olarak almayı kabul eder, ne dersin?” dedim. “İkisinin alacağı toplam yıllık ücret, sana vereceği senet fesih bedelinden çok daha az olur.” Joseph’e para veriyorduk ama bu ücret yılda yalnızca üç sterlindi. Gerçi yiyecek, barınak ve giysiyi sağlıyorduk.</span></p>

    <p class="Normal para-style-override-7"><span class="char-style-override-9">“Ben de onu önereceğim,” dedi Jamie ama kuşkuluydu. “Önce Joseph’le konuşayım.” Tekrar yukarı baktı, kafasını iki yana salladı.</span></p>

    <p class="Normal para-style-override-7"><span class="char-style-override-9">“Malva demişken...” dedim, koridorun karşısına bir göz atıp sesimi alçaltarak. Kız ameliyathanede, penisilin tedarik ettiğimiz çanaklarla uğraşıyordu. Bayan Sylvie’ye bir şırıngayla birlikte biraz daha göndereceğime söz vermiştim ve kullanacağını umuyordum.</span></p>

    <p class="Normal para-style-override-7"><span class="char-style-override-9">“Eğer Joseph reddederse, Tom Christie sıcak bakar mı dersin? Bence iki kız da Bobby’ye düşkün.”</span></p>

    <p class="Normal para-style-override-7"><span class="char-style-override-9">Jamie alaycı bir homurtu</span><span class="char-style-override-9" xml:lang="ar-SA"> çıkardı.</span></p>

    <p class="Normal para-style-override-7"><span class="char-style-override-9">“Tom Christie kızını bir katille evlendirecek, hem de çulsuz bir tanesiyle, </span><span class="char-style-override-9" xml:lang="ar-SA">öyle mi</span><span class="char-style-override-9">? John Grey adamı hiç tanımıyor, tanısa önermezdi bile. Christie en az Nebukadnezar kadar gururlu, belki daha da fazla.”</span></p>

    <p class="Normal para-style-override-7"><span class="char-style-override-9">“O kadar gururlu diyorsun...” İstemesem de lafıyla eğlenmiştim. “Peki sence bu vahşi doğanın içinde, kızına uygun kimi bulabilir?”</span></p>

    <p class="Normal para-style-override-7"><span class="char-style-override-9">Jamie omzunu silkti.</span></p>

    <p class="Normal para-style-override-7"><span class="char-style-override-9">“Bu konularda benimle konuşma zahmetine girmedi,” dedi duygusuzca. “Buralardaki delikanlıların kızıyla yan yana yürümesine izin vermiyor, herhalde hiçbirini layık görmüyor. Kızı Edenton’a ya da New Bern’e gönderip ona bir koca bulmayı düşünüyorsa hiç şaşırmam ki bunu yapabilecek biri olduğu da kesin. Roger Mac böyle </span><span class="char-style-override-9">bir şeyden bahsettiğini söyledi.”</span></p>

    <p class="Normal para-style-override-7"><span class="char-style-override-9">“Öyle mi? Roger’la pek yakınlaştılar son günlerde, değil mi?”</span></p>

    <p class="Normal para-style-override-7"><span class="char-style-override-9">Yüzüne isteksiz bir gülümseme yerleştirdi.</span></p>

    <p class="Normal para-style-override-7"><span class="char-style-override-9">“Tabii ya. Roger Mac cemaatinin refahına çok önem veriyor - tabii bir gözünü de kendi refahında tutmayı ihmal etmiyor.”</span></p>

    <p class="Normal para-style-override-7"><span class="char-style-override-9">“Bu ne demek şimdi?”</span></p>

    <p class="Normal para-style-override-7"><span class="char-style-override-9">Beni biraz gözledi, sır tutma kapasitemi yokladı.</span></p>

    <p class="Normal para-style-override-7"><span class="char-style-override-9">“Hmm... Bundan Brianna’ya bahsetme ama Roger Mac kafasında Tom Christie’yle Amy McCallum’u eşleştirme planları yapıyor.”</span></p>

    <p class="Normal para-style-override-7"><span class="char-style-override-9">Gözlerimi kırpıştırdım, ilk şoku atlatınca ciddi ciddi düşünmeye başladım. Kötü bir fikir değildi, benim de aklıma gelebilirdi. Evet, Tom belki Amy McCallum’dan yirmi beş yaş büyüktü ama sağlığı yerindeydi ve kadına, çocuklarına bakabilecek varlığa sahipti. Kadının ailesinin geçimini sağlayacak birine ihtiyaç duyduğu da su götürmezdi. Kadının Malva’yla aynı evi paylaşıp paylaşamayacağı ise başka bir konuydu; Malva elinden gelmeye başladığından beri babasının evinin yönetiminden sorumluydu. Sevimli bir kızdı, evet ama en az babası kadar gururlu olduğunu sanıyordum. Yerinin başkası tarafından doldurulmasına sıcak bakacak birine benzemiyordu.</span></p>

    <p class="Normal para-style-override-7"><span class="char-style-override-9">“Yaa...” dedim düşünceli bir tonla. “Olabilir. Roger’ın kendi refahı derken neyi kastettin peki?”</span></p>

    <p class="Normal para-style-override-7"><span class="char-style-override-9">Jamie kalın kaşlarından tekini kaldırdı.</span></p>

    <p class="Normal para-style-override-7"><span class="char-style-override-9">“McCallum dulunun ona nasıl baktığını fark etmedin mi?”</span></p>

    <p class="Normal para-style-override-7"><span class="char-style-override-9">“Hayır,” dedim afallayarak. “Sen?”</span></p>

    <p class="Normal para-style-override-7"><span class="char-style-override-9">Kafa salladı.</span></p>

    <p class="Normal para-style-override-7"><span class="char-style-override-9">“Brianna da fark etti. Şimdilik ses çıkarmıyor fakat şuraya yazıyorum Sassenach: E</span><span class="char-style-override-9" xml:lang="ar-SA">ğer bizim Roger bu dulu yakında evlendirmezse, vaazlarında cehennemden haber vermek için evini tarif etmesi yetecek.”</span></p>

    <p class="Normal para-style-override-7"><span class="char-style-override-9">“Roger da Bayan McCallum’a yüz vermiyor, değil mi?” diye sordum sertçe.</span></p>

    <p class="Normal para-style-override-7"><span class="char-style-override-9">“Hayır, yok öyle bir şey,” dedi Jamie hemen, “o yüzden h</span><span class="char-style-override-9" xml:lang="ar-SA">âlâ</span><span class="char-style-override-9"> takımlarından bir şey eksilmiş değil. Ama benim kızımın böyle bir- ”</span></p>

    <p class="Normal para-style-override-7"><span class="char-style-override-9">Bir süredir kısık sesle konuşuyorduk; ameliyathane kapısının açıldığını duyunca hemen durduk. Malva kafasını çalışma odasından içeri uzattı; kızın yanakları kızarmış, koyu renk saçları terle yüzüne yapışmıştı. Önlüğündeki lekelere rağmen bir Dresden heykelciğine benziyordu. Jamie kızın hevesli havasına bakıp gülümsedi.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Bayan Fraser, bütün sıvıyı alıp şişeledim de... artan yemekleri hemen domuza vermemi söylemiştiniz ya... acaba evin altındaki büyük, beyaz domuzu mu kastetmiştiniz?” Bu iş için pek hevesli görünmüyordu, şaşılacak şey değildi.</span></p>

    <p class="Normal para-style-override-7"><span class="char-style-override-9">“Ben yaparım,” dedim ayağa kalkarak. “Teşekkür ederim canım. Sen mutfağa git, eve gitmeden önce Bayan Bug’dan biraz ballı ekmek iste, tamam mı?”</span></p>

    <p class="Normal para-style-override-7"><span class="char-style-override-9">Kız başıyla selam verdi ve mutfağa doğru gitti; Genç Ian’ın Bayan Bug’la dalga geçen sesini duyabiliyordum. Malva’nın bir anlığına durduğunu, şapkasını hafifçe kaldırıp kıvırcık bir bukleyi yanağına indirdiğini, mutfağa girmeden önce sırtını doğrulttuğunu gördüm.</span></p>

    <p class="Normal para-style-override-7"><span class="char-style-override-9">“Tom Christie istediği kadar kafasının dikine gidebilir,” diye mırıldandım benimle birlikte koridora çıkmış, kızı izlemekte olan Jamie’ye, “ama özgür iradesi, hür fikirleri olan tek kız seninki değil.”</span></p>

    <p class="Normal para-style-override-7"><span class="char-style-override-9">Kısa, küçümseyici bir homurtu çıkardı ve çalışma odasına geri döndü. Ben de koridorun karşısına geçtim ve karşımda geniş, ıslak bir çöp buldum: son penisilinden arta kalanlar tezgâhın üstüne düzenli şekilde toplanmıştı.</span></p>

    <p class="Normal para-style-override-7"><span class="char-style-override-9">Evin yan tarafındaki pencereyi açıp kafamı dışarı uzattım ve</span><span class="char-style-override-9" xml:lang="ar-SA"> aşağı baktım. Bir metre aşağıdaki çamur birikintisi, evin temelindeki beyaz domuzun yuvasını işaret ediyordu.</span></p>

    <p class="Normal para-style-override-7"><span class="char-style-override-9">“Domuz?” dedim hafifçe eğilerek. “Evde misin?” Olgunlaşan kestaneler ağaçlardan düşmeye başlamıştı; hayvan ağaçların arasına, kendine kestane ziyafeti çekmeye gitmiş olabilirdi. Ama hayır; yumuşak toprağın üstündeki toynak izleri yuvanın içine doğru ilerliyordu ve bir de işitilebilecek kadar gür, hırıltılı nefesi vardı.</span></p>

    <p class="Normal para-style-override-7"><span class="char-style-override-9">“Domuz!” dedim daha yüksek bir ses ve otoriteyle. Yer tahtalarının altında büyük bir kütlenin hareket ettiğini hissettiğimde tahta çanağı yumuşak toprağın üstüne bıraktım, içindekilerin çoğunu dökmemeyi başardım.</span></p>

    <p class="Normal para-style-override-7"><span class="char-style-override-9" xml:lang="ar-SA">Çanağın düşüşünden saniyeler sonra beyaz kıllı bir kafa aniden belirdi; pembe, yassı burnuyla yiyecekleri kokladıktan sonra omuzlarını da yuvadan dışarı çıkardı. Heves dolu hırıltılarla vücudunun kalanını da çıkaran dişi domuz, bu ikrama yumulurken kuyruğunu neşeyle sallamaya başladı.</span></p>

    <p class="Normal para-style-override-7"><span class="char-style-override-9">“Aferin, aynen böyle. Ama bu lütufları kimin bahşettiğini unutayım deme,” diye hayvana tembihledikten sonra geri çekildim ve pencereyi özenle kapattım. Pervazda birçok kıymık ve oyuk vardı - bunun nedeni domuz yemini çok uzun süre orada bırakmış olmaktı; beyaz canavarımız yemeği konusunda çok tutkuluydu, zamanında almadığı takdirde yukarı tırmanmaya çekinmezdi.</span></p>

    <p class="Normal para-style-override-7"><span class="char-style-override-9">Bir yandan domuzla ilgilenmekteyken, kafamın içinde Bobby Higgins’in teklifini değerlendiren kısım durmamıştı. Bir de Malva vardı elbette. Bobby’nin mavi gözlerinin kızı etkilediği kesindi, evet; delikanlı yakışıklı biriydi. Ancak</span><span class="char-style-override-9" xml:lang="ar-SA"> kız Genç Ian’a karşı da boş değildi, her ne kadar bizim oğlan o kadar çekici özelliklere sahip olmasa da.</span></p>

    <p class="Normal para-style-override-7"><span class="char-style-override-9">Ian’ı damadı olarak almaya Tom Christie’nin nasıl bakacağı konusu ise apayrı bir mevzuydu. Ian meteliksiz sayılmazdı; her ne kadar bilinen bir geliri olmasa da kırk dönümlük işlenmemiş araziye sahipti. Kabile dövmeleri, katil damgasına göre daha kabul edilebilir işaretler miydi? Belki de- ancak Bobby bir Protestan’dı ve Ian ise</span><span class="char-style-override-9" xml:lang="ar-SA"> sözde kalsa da Katolik’ti.</span></p>

    <p class="Normal para-style-override-7"><span class="char-style-override-9">Ian’ın elbette Jamie’nin yeğeni olması durumu vardı - ki aslında bunun ne kadar olumlu bir özellik olduğu belirsizdi. Christie’nin Jamie’yi fena halde kıskandığı yadsınamaz bir gerçekti; ben emindim en azından. Acaba ailelerimiz arasındaki böyle bir birleşmeyi yararlı mı görürdü, yoksa konusu açıldığında bile ardına bakmadan kaçmaya mı isterdi?</span></p>

    <p class="Normal para-style-override-7"><span class="char-style-override-9">Tabii eğer Roger onu Amy McCallum ile evlenmeye razı ederse, aklı biraz dağılabilirdi. Brianna bana dul kadın hakkında bir şey söylememişti - ama o anda geriye bakıp düşündüğümde, bana </span><span class="italik char-style-override-8">hiçbir şey</span><span class="char-style-override-9" xml:lang="ar-SA"> söylememiş olmasının da bastırılmış duyguların belirtisi olabileceğini fark ettim.</span></p>

    <p class="Normal para-style-override-7"><span class="char-style-override-9">Mutfaktan konuşma sesleri, kahkahalar geldi; herkes eğleniyordu belli ki. Yanlarına gidip onlara katılmayı düşündüm ama Jamie’nin çalışma odasına göz attığımda onun masasının yanında, ellerini arkasında birleştirmiş halde dikildiğini, Lord John’un mektubuna bakarak düşünmeye çalıştığını gördüm ve vazgeçtim.</span></p>

    <p class="Normal para-style-override-7"><span class="char-style-override-9">Aklı bu evlilikte değildi, bunu ani ve acı bir dürtüyle anladım - oğlunu düşünüyordu.</span></p>

    <p class="Normal para-style-override-7"><span class="char-style-override-9">Odaya girdim, kolumu arkasından doladım, başımı omzuna yasladım.</span></p>

    <p class="Normal para-style-override-7"><span class="char-style-override-9">“Hiç Lord John’u ikna etmeye çalışmayı düşündün mü?” dedim biraz tereddütle. “Belki de Amerikalılar’ın haklı oldukları bir nokta olduğunu söylersin - kendi düşünce tarzına çekmeye çalışmak istemez misin?” Lord John’un kendisi önümüzdeki muharebelerde çatışmaya girmeyecekti ama Willie için geçerli değildi bu ve oğlan savaşırsa yanlış tarafta olacaktı. İki tarafta da can güvenliğinin garantisi yoktu, evet - ancak Amerikalılar’ın kazanacağı belliydi ve Willie’yi doğru tarafa çekmek için Lord John’u ikna etmek gerekiyordu.</span></p>

    <p class="Normal para-style-override-7"><span class="char-style-override-9">Jamie homurdandı, kolunu bana doladı.</span></p>

    <p class="Normal para-style-override-7"><span class="char-style-override-9">“John mu? Arch Bug bana küçük baltasıyla geldiği zaman İskoç dağlıları hakkında söylediğim şeyi hatırlıyor musun?”</span></p>

    <p class="Normal para-style-override-7"><span class="italik char-style-override-8">“Yeminleriyle yaşıyorlar ve yeminleriyle de ölecekler.”</span></p>

    <p class="Normal para-style-override-7"><span class="char-style-override-9">Biraz ürperip daha da sokuldum, vücudunun sertliği kendimi güvende hissettirdi. Haklıydı; o acımasız kabile sadakatini gözlerimle görmüştüm - burnumun dibinde gerçekleşmiş olmasına rağmen, yine de hazmetmek zordu.</span></p>

    <p class="Normal para-style-override-7"><span class="char-style-override-9">“Hatırlıyorum,” dedim.</span></p>

    <p class="Normal para-style-override-7"><span class="char-style-override-9">Kafasıyla mektubu gösterdi, gözleri h</span><span class="char-style-override-9" xml:lang="ar-SA">âlâ</span><span class="char-style-override-9"> onun üstündeydi.</span></p>

    <p class="Normal para-style-override-7"><span class="char-style-override-9">“O da farksız. Bütün İngilizler öyle değil - ama o öyle.” Kederli ama mağrur bir yüzle bana baktı. “Kral’ın adamı o. Cebrail önünde belirip neler olacağını söylese de fark etmez; yeminini bozmaz.”</span></p>

    <p class="Normal para-style-override-7"><span class="char-style-override-9">“Öyle mi düşünüyorsun?” dedim cesaretlenerek. “Ben o kadar emin değilim.”</span></p>

    <p class="Normal para-style-override-7"><span class="char-style-override-9">Kaşlarını şaşkınlıkla kaldırdı. Doğru sözcükleri özenle seçerek devam ettim.</span></p>

    <p class="Normal para-style-override-7"><span class="char-style-override-9">“Çünkü- aslında ne demek istediğini biliyorum, onun şerefiyle var olduğunu söylüyorsun, haklısın da. Ama benim dikkatimi çeken de bu işte. Kral’a öyle bir yemini olduğunu sanmıyorum - Colum’un adamlarının ona ettiği yeminler, senin Lallybroch’taki adamlarının sana ettiği yeminler gibi değil yani. Onun için önemli olan, yani hayat</span><span class="char-style-override-9" xml:lang="ar-SA">ı pahasına koruyacak olduğu şey</span><span class="char-style-override-9"> onuru.”</span></p>

    <p class="Normal para-style-override-7"><span class="char-style-override-9">“</span><span class="char-style-override-9" xml:lang="ar-SA">Şey</span><span class="char-style-override-9">, evet... öyle,” dedi kaşlarını </span><span class="char-style-override-9" xml:lang="ar-SA">çatarak</span><span class="char-style-override-9">. “Ama bir askerin onuru görevinde yatmaz mı? Kral’a bağlılığı da buna dâhil değil midir?”</span></p>

    <p class="Normal para-style-override-7"><span class="char-style-override-9">Doğruldum, burnumun altını kaşıdım, kafamdaki kelimelerle mantıklı bir cümle oluşturmaya başladım.</span></p>

    <p class="Normal para-style-override-7"><span class="char-style-override-9">“Evet ama tam olarak söylemeye çalıştığım bu değil. Onun için önemli olan </span><span class="italik char-style-override-8">ilkeler.</span><span class="char-style-override-9"> Bir ilkenin peşinden gider, bir adamın değil. Tanıdığın onca kişinin arasında belki de anlayabilecek tek kişi o - bu savaş ilkeler adına olacak; hatta, tarihte bu bakımdan bir ilk bile olabilir.”</span></p>

    <p class="Normal para-style-override-7"><span class="char-style-override-9">Tek gözünü kapadı, ötekiyle beni komik bir bakışla inceledi.</span></p>

    <p class="Normal para-style-override-7"><span class="char-style-override-9">“Roger Mac’le konuşmuşsun sen. Bunu tek başına akıl etmiş olamazsın Sassenach.”</span></p>

    <p class="Normal para-style-override-7"><span class="char-style-override-9">“Sen de konuşmuşsun galiba,” dedim, önceki cümlede ima edi</span><span class="char-style-override-9">len hakareti önemsemeyerek. Ayrıca, haklıydı da. “Ee? Anladın mı?”</span></p>

    <p class="Normal para-style-override-7"><span class="char-style-override-9">Olumlu anlama gelen kısa bir İskoç homurtusu çıkardı.</span></p>

    <p class="Normal para-style-override-7"><span class="char-style-override-9">“Ona Haçlı Seferleri’ni sordum, o savaşların da idealler uğruna savaşılmış olduklarını sanıyordum. İdeallerle en azından bir parça ilgili olduğunu kabul etmek zorunda kaldı ama o savaşın bile para ve siyasetle ilgili olduğunu söyledi. Ben de bunun her zaman böyle olduğunu, şimdi de böyle olacağını söyledim. Ama anladım, evet,” diye bitirdi, burun deliklerimin genişlediklerini görünce. “Ama John Grey’e gelirsek- ”</span></p>

    <p class="Normal para-style-override-7"><span class="char-style-override-9">“John Grey’e gelirsek,” diye araya girdim, “adam hem mantıklı, hem de idealist olduğu için onu ikna edebileceğini düşünüyorum. Onurun Kral’ı takip etmekte yatmadığına ikna etmelisin onu - onur özgürlük ilkesinde.”</span></p>

    <p class="Normal para-style-override-7"><span class="char-style-override-9">Bu kez çıkardığı İskoç homurtusu ciğer dolusuydu ve şüphe belirtiyordu. Sonunda kafama dank etti.</span></p>

    <p class="Normal para-style-override-7"><span class="char-style-override-9">“Sen bunu ilkeler için yapmıyorsun. Değil mi? Aklından geçen şey- özgürlük için değil. Özgürlük, kendi kaderini tayin etme, bunlar değil.”</span></p>

    <p class="Normal para-style-override-7"><span class="char-style-override-9">Kafasını iki yana salladı.</span></p>

    <p class="Normal para-style-override-7"><span class="char-style-override-9">“Hayır,” dedi yumuşakça. “Ama kazanan tarafta olmak için de değil. Roman gibi bir deneyim olacağından eminim ama.” Bana ani, üzgün bir gülümsemeyle baktı. Şaşkınlık içerisinde güldüm.</span></p>

    <p class="Normal para-style-override-7"><span class="char-style-override-9">“Neden o zaman?” diye sordum daha da nazikçe.</span></p>

    <p class="Normal para-style-override-7"><span class="char-style-override-9">“Senin için,” dedi tereddütsüz. “Brianna için, küçük oğlan için. Ailem için. Gelecek için. Eğer bu bir ideal değilse, başka bir ideal tanımıyorum.”</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Jamie elinden geldiği kadar iyi bir elçilik yaptı ama Bobby’nin damgasının önüne geçemedi. Delikanlının çok iyi biri olduğunu kabul etmesine rağmen, Bay Wemyss kızının bir katille evlenmesi fikrini kabullenemiyordu - hükme neden olan olayların nasıl geliştiği de umrunda değildi.</span></p>

    <p class="Normal para-style-override-7"><span class="char-style-override-9">“İnsanlar arkalarından konuşurlar efendim, bunu çok iyi biliyorsunuz,” dedi kafasını iki yana sallayarak, Jamie’nin sözlerine karşılık vererek. “Adam suçlu yaftası yediyse, nasılını sormazlar ki. Gözlerinden anladım, vahşi bir saldırıyı fişekleyecek oğlan değil. Ama ben Elizabeth’imi nasıl bu olay</span><span class="char-style-override-9" xml:lang="ar-SA"> yüzünden tepki</span><span class="char-style-override-9"> verebilecek kişilerin hedefine koyayım?” Ellerini ovuşturdu.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Delikanlı bir gün Lord hazretlerinin hizmetinden çıkarsa, başka bir yerde düzgün bir iş bulabilecek mi? Hiç sanmam, o utanç damgasıyla mümkün değil. Dilenmek zorunda kalırlar. Ben o durumda kalmış bir adamım efendim - kızımın aynı duruma bir daha düşmemesi için elimden geleni ardıma koymayacağıma emin olabilirsiniz.”</span></p>

    <p class="Normal para-style-override-7"><span class="char-style-override-9">Jamie eliyle yüzünü sildi.</span></p>

    <p class="Normal para-style-override-7"><span class="char-style-override-9">“Tamam, anlıyorum Joseph. Yazık oldu ama haksız da değilsin. Sana bir anlam ifade eder mi bilemem fakat Lord John’un Bobby’yi işten çıkaracağını hiç sanmam.”</span></p>

    <p class="Normal para-style-override-7"><span class="char-style-override-9">Bay Wemyss kafasını iki yana sallamakla yetindi. Solgun, mutsuz bir haldeydi.</span></p>

    <p class="Normal para-style-override-7"><span class="char-style-override-9">“Pekâlâ.” Jamie masasının başından kalktı. “O halde oğlanı çağırıyorum; kararını bildirirsin.” Ben de ayağa kalktım ama Bay Wemyss panikle fırladı.</span></p>

    <p class="Normal para-style-override-7"><span class="char-style-override-9">“Aman efendim! Beni onunla yalnız bırakmayacaksınız herhalde!”</span></p>

    <p class="Normal para-style-override-7"><span class="char-style-override-9">“Sana bir zararı olacağını sanmam doğrusu. Hem, sen de gözlerinden zararsız biri olduğunu anladığını söylemedin mi az önce?”</span></p>

    <p class="Normal para-style-override-7"><span class="char-style-override-9">“Ama...” Adam ne diyeceğini şaşırdı. “Şey... orası öyle. Ancak yine de... ben konuşurken siz de burada kalırsanız çok sevinirim aslında. Siz de kalır mısınız Bayan Fraser?” Yalvaran gözlerini bana çevirdi. Bıkkın bir şekilde baş sallayan Jamie’ye baktım.</span></p>

    <p class="Normal para-style-override-7"><span class="char-style-override-9">“Pekâlâ,” dedi. “Çağırayım.”</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">“Üzgünüm.” Bay Wemyss neredeyse Bobby kadar üzgündü. Ufak tefek, utangaç adamcağız, böyle yüzleşmelere alışık değildi. Gözünü sürekli Jamie’ye çevirip destek almaya çalışıyordu.</span></p>

    <p class="Normal para-style-override-7"><span class="char-style-override-9">“Gerçekten üzgünüm,” diye tekrarladı, Bobby’nin gözlerine umutsuz bir içtenlikle bakarak. “Sevdim seni genç adam, Elizabeth de sevmiştir, eminim. Ama kızımın iyiliği, mutluluğu, benim sorumluluğum. Kafamda... Yani canlanmıyor bile...”</span></p>

    <p class="Normal para-style-override-7"><span class="char-style-override-9">“Ona karşı çok nazik davranırım,” dedi Bobby telaşla. “Öyle yapacağımı biliyorsunuz efendim. Her yıl yeni bir elbisesi olur; ayakkabısız kalmaması için de gerekirse her şeyimi satarım!” O da Jamie’ye bakıyor, müdahale etmesini bekliyordu.</span></p>

    <p class="Normal para-style-override-7"><span class="char-style-override-9">“Bay Wemyss’in senin niyetinden şüphe etmediğinden eminim Bobby,” dedi Jamie, çıkarabildiği en kibar sesle. “Ama adam haklı, değil mi? Lizzie için en uygun kocayı seçmek onun görevi. Hem belki de...”</span></p>

    <p class="Normal para-style-override-7"><span class="char-style-override-9">Bobby sertçe yutkundu. Bu görüşme için çok iyi giyinip kuşan</span><span class="char-style-override-9">mıştı. Onu boğmaya çalışan bir boyunbağı takmış, üniforma ceketinin altına temiz bir pantolon giymiş, onların altına da iyi muhafaza edilmiş, sayılı yaması olan bir çift çorap geçirmişti.</span></p>

    <p class="Normal para-style-override-7"><span class="char-style-override-9">“Çok param olmadığını biliyorum,” dedi. “Malım da yok, yerim de. Ama iyi bir mevkim var efendim! Lord John bana yılda on sterlin ödüyor ve topraklarında kendi kulübemi inşa etmeme izin verme inceliğini gösterdi. Kulübe tamamlanana kadar da onun evindeki özel odamızda kalacağız.”</span></p>

    <p class="Normal para-style-override-7"><span class="char-style-override-9">“Evet, söylemiştin.” Bay Wemyss iyice acınası bir görünüşe bürünmüştü artık. Gözlerini Bobby’den kaçırıyordu, bunun nedeni genel utangaçlığı mıydı yoksa delikanlıyı gözlerinin içine bakarak reddetmek istemeyişi miydi kestiremiyordum. Ama bir nedeninin de damgayı görmek istememesi olduğundan emindim.</span></p>

    <p class="Normal para-style-override-7"><span class="char-style-override-9">Bir süre daha tartışıldı fakat değişen bir şey olmadı; Bay Wemyss oğlana asıl ret nedenini itiraf edemedi.</span></p>

    <p class="Normal para-style-override-7"><span class="char-style-override-9">“Eh- ee-ıı- madem biraz daha düşüneyim.” Gergin ortama daha fazla dayanamayan Bay Wemyss birden ayağa kalktı ve odadan kaçarcasına çıkmak için uzun adımlar attı. Ama sonra, kapı ağzında durdu, döndü, “Ama fikrimi değiştireceğimi sanmam, aklında olsun!” dedi ve gözden kayboldu.</span></p>

    <p class="Normal para-style-override-7"><span class="char-style-override-9">Bobby hayret içinde Jamie’ye döndü.</span></p>

    <p class="Normal para-style-override-7"><span class="char-style-override-9">“Umudum var mı efendim? Dürüst olacağınızı biliyorum.”</span></p>

    <p class="Normal para-style-override-7"><span class="char-style-override-9">Acınası bir yalvarışla sormuştu bunu; Jamie oğlanın kocaman mavi gözlerine bakmaktan kaçındı.</span></p>

    <p class="Normal para-style-override-7"><span class="char-style-override-9">“Sanmıyorum.” Nazik bir netlikle söyledi. Bobby derin bir nefes aldı. Görüşmeye gelmeden önce dalgalı saçlarını suyla taramıştı; artık kuruyan kıvırcık teller, sık saç kümelerinin içinden yukarı fırlıyordu. Oğlan sanki yeni doğmuş, kuyruğu henüz kesilmiş, sonra da elektrik verilmiş zavallı bir kuzuya benziyordu.</span></p>

    <p class="Normal para-style-override-7"><span class="char-style-override-9">“Acaba Lizzie- efendim, hatta hanımefendi” -bana döndü- “size sorayım, acaba Bayan Elizabeth’in ilgisi başka bir yere mi kaymış? Eğer babasının itirazı bundansa, hemen çekilirim. Ama konu bu değilse...” Duraksadı, Joseph’in bir anda çıkıp gittiği kapıya baktı.</span></p>

    <p class="Normal para-style-override-7"><span class="char-style-override-9">“Babasının itirazlarını aşabilmemin bir yolu olduğunu sanıyor musunuz? Acaba- yani, belki biraz para bulsam... yoksa, dinle ilgili bir şey olsa...” Bunu düşününce biraz daha yüzü düştü ama hemen omuzlarını dikleştirdi. “Ben- ben Katolik vaftizi olurum, istenirse. Söyleyecektim de ama unuttum. Siz söyler misiniz acaba efendim?”</span></p>

    <p class="Normal para-style-override-7"><span class="char-style-override-9">“Söylerim, tamam,” dedi Jamie isteksizce. “O halde Lizzie’de karar kıldın, ha? Malva değil yani?”</span></p>

    <p class="Normal para-style-override-7"><span class="char-style-override-9">Bobby bunu duyunca şaşırdı.</span></p>

    <p class="Normal para-style-override-7"><span class="char-style-override-9">“Ee, doğrusu, efendim- ikisinden de hoşlanıyorum. İkisiyle de mutlu olacağımdan eminim. Ama- yani, dosdoğru söyleyeyim ki Bay Christie ödümü patlatıyor,” diye itiraf etti, yüzü kızardı. “Sanıyorum o adam sizi de pek sevmiyor efendim ama Bay Wemyss öyle değil. O yüzden... konuşur musunuz benim için... lütfen?”</span></p>

    <p class="Normal para-style-override-7"><span class="char-style-override-9">Böyle içten bir yakarış karşısında Jamie bile dayanamazdı.</span></p>

    <p class="Normal para-style-override-7"><span class="char-style-override-9">“Denerim,” dedi kısaca. “Ama söz veremem Bobby. Ne kadar kalmayı planlıyorsun?”</span></p>

    <p class="Normal para-style-override-7"><span class="char-style-override-9">“Lord hazretleri bana gelin bulmam için bir hafta süre verdi efendim,” dedi Bobby, artık çok daha mutluydu. “Sanıyorum siz bir-iki güne gideceksiniz, değil mi?”</span></p>

    <p class="Normal para-style-override-7"><span class="char-style-override-9">Jamie şaşırdı.</span></p>

    <p class="Normal para-style-override-7"><span class="char-style-override-9">“Nereye gidecekmişim?”</span></p>

    <p class="Normal para-style-override-7"><span class="char-style-override-9">Bobby de şaşırdı.</span></p>

    <p class="Normal para-style-override-7"><span class="char-style-override-9">“Nasıl- bilmiyorum efendim. </span><span class="italik char-style-override-8">Sizin </span><span class="char-style-override-9">bildiğinizi sanıyordum.”</span></p>

    <p class="Normal para-style-override-7"><span class="char-style-override-9">Bir süre konuştular ve sonunda Bobby’nin ne demek istediği ortaya çıktı. Delikanlı, Tepe’ye gelirken yol üstünde bir grup çiftçiye rastlamış; domuzlarını pazara götüren kişilermiş bunlar. Domuzların seyahat sırasında çıkardıkları zorluklardan dolayı, bu kişilerin yanında bir geceden fazla kalmamış ama yemek sırasında bahsettikleri bir toplantıya kulak misafiri olmuş.</span></p>

    <p class="Normal para-style-override-7"><span class="char-style-override-9">“Toplantıya gidecekler arasında sizin de isminiz geçti efendim. ‘James Fraser,’ dediler, sonra Tepe’den de bahsedilince sizi kastettiklerinden emin oldum.”</span></p>

    <p class="Normal para-style-override-7"><span class="char-style-override-9">“Nasıl bir toplantıymış bu?” diye sordum merakla. “Neredeymiş?”</span></p>

    <p class="Normal para-style-override-7"><span class="char-style-override-9">Omuz silkti.</span></p>

    <p class="Normal para-style-override-7"><span class="char-style-override-9">“Dikkat etmedim hanımefendi. Tek söyledikleri önümüzdeki pazartesi olacağıydı.”</span></p>

    <p class="Normal para-style-override-7"><span class="char-style-override-9">Toplantıya kimin ev sahipliği yapacağını da hatırlamıyordu, çünkü domuzlar tarafından rahatsız edilmeden yemeğini yemeye çalışmakla meşgulmüş. Detaylara çok kafa yoramayacak kadar da aklı dağınıktı tabii, o an beyni yalnızca kızlara çalışıyordu. Birkaç soruya verdiği kafa karıştırıcı yanıtlardan sonra Jamie onu yolladı.</span></p>

    <p class="Normal para-style-override-7"><span class="char-style-override-9">“Nasıl bir toplantı- ” diye başlamıştım ki kaşlarının çatılı olduğunu gördüm; Jamie durumu anlamıştı.</span></p>

    <p class="Normal para-style-override-7"><span class="char-style-override-9">“Kıta Kongresi için delegelerin seçileceği toplantı,” dedi. “O olmalı.”</span></p>

    <p class="Normal para-style-override-7"><span class="char-style-override-9">Flora MacDonald’ın barbeküsünden sonra bazı kişilerle konuşmuş, ilk plandaki buluşma yer ve tarihinden vazgeçildiğini öğrenmişti, çünkü planın deşifre olmasından endişe duyulmuştu. John Ashe ona yeni bir yer ve zaman belirleneceğini söylemişti - haber verilecekti.</span></p>

    <p class="Normal para-style-override-7"><span class="char-style-override-9">Ama bunlar Cross Creek’teki kargaşadan önceydi.</span></p>

    <p class="Normal para-style-override-7"><span class="char-style-override-9">“Belki haber bir sebepten ulaşmamıştır,” dedim ama savım çok zayıftı.</span></p>

    <p class="Normal para-style-override-7"><span class="char-style-override-9">“Mümkün,” dedi. “Tabii altı tane olunca ihtimal düşüyor.”</span></p>

    <p class="Normal para-style-override-7"><span class="char-style-override-9">“Altı mı?”</span></p>

    <p class="Normal para-style-override-7"><span class="char-style-override-9">“Hiçbir haber gelmeyince ben yazdım, Yazışma Komitesi’nden tanıdığım altı kişiye de haber beklediğimi belirttim. Hiçbiri cevap yazmadı.” İşaret parmağını dizinin üstünde tıkırdatmaya başladı fakat hemen fark edip durdu.</span></p>

    <p class="Normal para-style-override-7"><span class="char-style-override-9">“Güvenmiyorlar sana,” dedim birkaç saniyelik sessizlikten sonra.</span></p>

    <p class="Normal para-style-override-7"><span class="char-style-override-9">“Hem Simms’i kurtardım, hem de Forbes’u sokak ortasında katrana buladım... normal.” Hatırlayınca, konu nahoşlaşmış olsa da gülümsedi. “Bobby de pek yardımcı olmadı; o kişilere benimle Lord John’un arasında mektup götürüp getirdiğini söylemiş olabilir.”</span></p>

    <p class="Normal para-style-override-7"><span class="char-style-override-9">Büyük ihtimalle doğru söylüyordu. Çenebaz ve dostane bir yapısı olan Bobby, sır saklayabilecek biriydi aslında ama ona hangi sırrı özellikle saklaması gerektiğini sıkı sıkıya tembihlemeniz gerekiyordu. Aksi takdirde, oğlanla aynı sofraya oturan herkes, tatlıya geçilmeden evvel hayat hikâyesini öğrenebilirdi.</span></p>

    <p class="Normal para-style-override-7"><span class="char-style-override-9">“Öğrenmek için başka bir şey yapamaz mısın? Toplantıyı yani.”</span></p>

    <p class="Normal para-style-override-7"><span class="char-style-override-9">Bıkkınlık içinde iç geçirdi.</span></p>

    <p class="Normal para-style-override-7"><span class="char-style-override-9">“Belki. Ama öğrensem, sonra oraya gitsem... aralarına almayabilirler beni. Daha fenasını yapmazlarsa. Böyle bir müdahale, alacağım riske değmez bence.” Buruk bir bakışla bana döndü. “Şu matbaacıyı kavursalardı daha iyiydi galiba.”</span></p>

    <p class="Normal para-style-override-7"><span class="char-style-override-9">Kafamı iki yana salladım, hemen yanına gittim.</span></p>

    <p class="Normal para-style-override-7"><span class="char-style-override-9">“Başka bir yolunu bulursun,” dedim cesaretlendirici şekilde.</span></p>

    <p class="Normal para-style-override-7"><span class="char-style-override-9">Masadaki kalın mumun yarısı yanmıştı; uzanıp ona dokundu. Mumun hiç kullanılmadığını sanki kimse fark etmemişti.</span></p>

    <p class="Normal para-style-override-7"><span class="char-style-override-9">“Belki...” dedi dingince. “Hmm. Olabilir. Bunun için bir tane daha feda etmekten nefret edeceğim gerçi.”</span></p>

    <p class="Normal para-style-override-7"><span class="char-style-override-9">Değerli taşlardan bahsediyordu.</span></p>

    <p class="Normal para-style-override-7"><span class="char-style-override-9">Aklıma gelince yutkundum. İki tane kalmıştı. Eğer Roger, Bree ve Jemmy’nin... hemen kafamı o düşünceden uzaklaştırdım.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-8">Bir adam dünyaları kazansa ne fayda</span><span class="char-style-override-9">,” diye alıntıladım, “</span><span class="italik char-style-override-8">eğer ruhunu kaybedecekse?</span><span class="char-style-override-9"> Gizliden gizlice zengin olmamızın, eğer katrana </span><span class="italik char-style-override-8">sen</span><span class="char-style-override-9"> bulanacaksan bize yararı olmaz.”</span></p>

    <p class="Normal para-style-override-7"><span class="char-style-override-9">Koluna göz attı; yazı yazmak için gömleğinin kolunu sıyırmıştı ve kolun ön kısmındaki yanık, her ne kadar artık silikleşmişse de h</span><span class="char-style-override-9" xml:lang="ar-SA">âlâ</span><span class="char-style-override-9"> belli oluyordu. Güneşle sararmış tüylerin arasında pembe bir çizgi halindeydi. İç geçirdi, masasının başına geçti ve kavanozdan bir tüy aldı.</span></p>

    <p class="Normal para-style-override-7"><span class="char-style-override-9">“Evet. Birkaç mektup yazsam iyi olacak.”</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-8"> </span></p>
  </div>
</body>
</html>