<html xmlns="http://www.w3.org/1999/xhtml">
<head>
  <title>karvekul2-42</title>
  <link href="../Styles/karvekul2.css" rel="stylesheet" type="text/css"/>
</head>

<body id="karvekul2" xml:lang="tr-TR">
  <div class="Basic-Text-Frame">
     <p class="baslik" id="toc_marker-37"><span class="bold">92. Kâtip</span></p>

    <p class="Normal para-style-override-7"><span class="bold char-style-override-8"> </span></p>

    <p class="Normal para-style-override-7"><span class="bold char-style-override-8"> </span></p>

    <p class="Normal para-style-override-7"><span class="char-style-override-9" xml:lang="ar-SA">İki gün geçti. Sıcak, rutubetli, karanlık, küflü, mantarlı günler. Bulduğunu yiyen, zaman ve mekân tanımayan hamamböcekleri, ışık söner sönmez göz kapaklarımı çiğn</span><span class="char-style-override-9">emeye </span><span class="char-style-override-9" xml:lang="ar-SA">çalışıyorlardı. Ayakkabılarımın derisi yapışkan ve gevşek bir hal almıştı, saçlarım iyice cansızlaşmış, kirlenmişti. Tıpkı Sadie Ferguson gibi, ben de zamanımın büyük kısmını kombinezonumla geçirmeye başlamıştım.</span></p>

    <p class="Normal para-style-override-7"><span class="char-style-override-9">Bayan Tolliver gelip temizlik için yardım etmemizi istediğinde oyunumuzu yarıda kestik -Sadie kazanıyordu- yardıma gitmek için neredeyse birbirimizi ezecektik.</span></p>

    <p class="Normal para-style-override-7"><span class="char-style-override-9" xml:lang="ar-SA">Çamaşır</span><span class="char-style-override-9"> kazanının ateşi sağ olsun, bahçe daha da sıcaktı ve giysilerin içinde kaynadığı kazandan</span><span class="char-style-override-9" xml:lang="ar-SA"> çıkan buharlar yüzünden en az içerisi kadar nemliydi. Zaten vücudumuza yapışmış olan kombinezonlarımız, terden artık neredeyse transparan bir hale gelmişti</span><span class="char-style-override-9"> - bu iş zordu. Etrafta böcek yoktu ama</span><span class="char-style-override-9" xml:lang="ar-SA"> gözü kör edecek kadar parlayan, burnumla kollarımı kıpkırmızı yapacak kadar kızgın güneş vardı.</span></p>

    <p class="Normal para-style-override-7"><span class="char-style-override-9">Bayan Tolliver’a doğuran kadınla çocuğu sorduğumda dudaklarını büzdü, kafasını iki yana salladı; sanki birisi bir yerini sıkmış gibi bir hal aldı. Önceki gece </span><span class="char-style-override-9" xml:lang="ar-SA">şerif yoktu, mutfaktan böğürtü</span><span class="char-style-override-9"> sesi gelmemişti. Bayan Tolliver’ın solgun yüzünden anladığım kadarıyla, kadın cin şişesiyle uzun, yalnız bir gece geçirmiş ve şafağa kadar uyuyamamıştı.</span></p>

    <p class="Normal para-style-override-7"><span class="char-style-override-9">“Gölgeye oturursan daha iyi olur, ayrıca su içmen lazım,” dedim. “Bolca.” Çay ya da kahve daha iyi olurdu ama bunlar kolonide altından daha pahalıydı; bir şerifin karısında bulunacağından emin olamıyordum. “Eğer ipeka varsa ya da biraz nane...”</span></p>

    <p class="Normal para-style-override-7"><span class="char-style-override-9">“Kıymetli tavsiyeniz için sağ olun Bayan Fraser!” diye terslendi kadın fakat sonra yalpaladı. Solgun yanakları ter içindeydi.</span><span class="char-style-override-9"/></p>

    <p class="Normal para-style-override-7"><span class="char-style-override-9">Omuz silktim ve kendimi</span><span class="char-style-override-9" xml:lang="ar-SA"> sırılsıklam, buharı tüten çamaşırları pis ve köpüklü sudan çıkarma işine verdim. Bunu kullanılmaktan aşınmış, terli ellerimin arasında kayacak kadar pürüzsüzleşmiş, bir buçuk metrelik bir </span><span class="char-style-override-9">tahtayla yapıyordum.</span></p>

    <p class="Normal para-style-override-7"><span class="char-style-override-9">Yıkama, durulama, sıkma aşamalarını hallettikten sonra çamaşırları bir ipe astık, sonra da kendimizi evin yanındaki gölgeliğe bıraktık. Nefes nefese, teneke bir kabı aramızda paylaştık ve kuyu kovasından gelen, ılıktan daha sıcak suyu sırayla yudumladık. Yüksek sosyal sınıfına aldırmaksızın, Bayan Tolliver da aniden oturdu.</span></p>

    <p class="Normal para-style-override-7"><span class="char-style-override-9">Kabı ona uzatmaya yeltendiğimde, kadının gözlerinin birden yerinden uğradığını gördüm. Yere kapaklanmaktan ziyade yavaş yavaş, sönmekte olan ekoseli bir balon gibi yığıldı.</span></p>

    <p class="Normal para-style-override-7"><span class="char-style-override-9">“Öldü mü?” diye sordu Sadie Ferguson hevesle, etrafı kolaçan etti, kaçabilme olasılığını tarttı.</span></p>

    <p class="Normal para-style-override-7"><span class="char-style-override-9">“Hayır. Akşamdan kalmalıkla güneş çarpması birleşmiş gibi duruyor.” Kadının nabzını kontrol edince güçsüz, hızlı ama düzenli bir ritim buldum. Ben de Bayan Tolliver’ı oracıkta, kendi kusmuğuyla boğulabileceği bir durumda bırakıp, yalınayak ve kombinezonumla olmama rağmen sıvışmayı düşünmeye başlamıştım. Ama evin köşesinden gelen erkek sesleri bunları yarıda kesmeme neden oldu.</span></p>

    <p class="Normal para-style-override-7"><span class="char-style-override-9" xml:lang="ar-SA">İki adam geliyordu</span><span class="char-style-override-9"> - biri Tolliver’ın emrindeki polis memuruydu; onu Brown’un adamları beni burada getirdiğinde görmüştüm. Ötekisi hayli iyi giyimli, ceketinin üstünde gümüş düğmeler olan, onun içine de ipekten bir yelek giymiş bir yabancıydı. Yapılı bir adam olan bu yabancı kırk yaşlarındaydı, önündeki sahneye kaşlarını çatarak bakıyordu.</span></p>

    <p class="Normal para-style-override-7"><span class="char-style-override-9">“Bunlar mahkûmlar mı?” diye sordu iğrenerek.</span></p>

    <p class="Normal para-style-override-7"><span class="char-style-override-9">“Evet efendim,” dedi memur. “Yani, iç çamaşırlarıyla olanlar. Öteki şerifin karısı.”</span></p>

    <p class="Normal para-style-override-7"><span class="char-style-override-9">Güm</span><span class="char-style-override-9" xml:lang="ar-SA">üş Düğmeli’nin burun delikleri bu bilgiyle genişledi, sonra tekrar daraldı.</span></p>

    <p class="Normal para-style-override-7"><span class="char-style-override-9">“Ebe olan hangisi?”</span></p>

    <p class="Normal para-style-override-7"><span class="char-style-override-9">“Ben oluyorum o,” dedim, ayağa kalkıp kendime saygın bir hava katmaya çalışarak. “Bayan Fraser.”</span></p>

    <p class="Normal para-style-override-7"><span class="char-style-override-9">“Öyle mi...” Ses tonuyla Kraliçe Charlotte olduğumu söylesem de fark etmeyeceğini belli etmek ister gibiydi. Aşağılayan bakışlarla beni süzdü, kafasını iki yana salladı, ter içindeki memura döndü.</span></p>

    <p class="Normal para-style-override-7"><span class="char-style-override-9">“Suçu ne?”</span></p>

    <p class="Normal para-style-override-7"><span class="char-style-override-9">Ziyadesiyle ahmak bir gence benzeyen memur dudaklarını büz</span><span class="char-style-override-9">dü, gözlerini yabancıyla benim aramda gezdirdi.</span></p>

    <p class="Normal para-style-override-7"><span class="char-style-override-9">“Eee... bir tanesi sahteci,” dedi, “öteki de katil. Ama hangisiydi diye sorarsanız...”</span></p>

    <p class="Normal para-style-override-7"><span class="char-style-override-9">“Katil benim,” dedi Sadie cesurca, sonra da ekledi, “bu kadın da çok iyi bir ebedir!” Ona şaşkın gözlerle baktığımda ağzını kapadı, kafasını çok hafifçe iki yana sallayıp sessiz olmamı işaret etti.</span></p>

    <p class="Normal para-style-override-7"><span class="char-style-override-9">“Yaa... Pekâlâ. Bir elbiseniz var mı hanımefendi?” Ben başımı onaylayınca, “Giyinin,” dedi, memura döndü ve cebinden geniş, ipek bir mendil çıkarıp tombul, pembe yüzünü sildi. “Kadını yanıma alıyorum. Bayan Tolliver’a söylersin.”</span></p>

    <p class="Normal para-style-override-7"><span class="char-style-override-9">“Söylerim efendim,” dedi memur hemen, reverans yaparcasına. Baygın haldeki Bayan Tolliver’a bir bakış attıktan sonra Sadie’ye döndü, kaşlarını çattı.</span></p>

    <p class="Normal para-style-override-7"><span class="char-style-override-9">“Sen, yerdeki, kadını içeri götür, iyileştir. Haydi!”</span></p>

    <p class="Normal para-style-override-7"><span class="char-style-override-9">“Hemen efendim,” dedi Sadie ve buğulanmış gözlüklerini gözüne yerleştirdi. “Derhal!”</span></p>

    <p class="Normal para-style-override-7"><span class="char-style-override-9">Sadie’yle konuşma fırsatım olmadı; at arabasına bindirilmeden önce berbat haldeki elbisemle korsemin içine girebilmek için bile zor vakit bulmuştum - bu at arabası da hayli bakımsızdı ama bir zamanlar havalı bir şey oldu</span><span class="char-style-override-9" xml:lang="ar-SA">ğ</span><span class="char-style-override-9">u belliydi.</span></p>

    <p class="Normal para-style-override-7"><span class="char-style-override-9">“Kim olduğunuzu ve beni nereye götürdüğünüzü sormamda bir mahsur var mı acaba?” diye sordum, iki-üç sokak geçtikten sonra. Adam pencereden dışarıya dalgın ve suratsız bir ifadeyle bakıyordu.</span></p>

    <p class="Normal para-style-override-7"><span class="char-style-override-9">Sorumla kendine geldi, bana dönüp gözlerini kırpıştırdı; sanki canlı bir varlık olduğumu yeniden keşfetmişti.</span></p>

    <p class="Normal para-style-override-7"><span class="char-style-override-9">“Ah, affedersiniz hanımefendi. Vali konağına gidiyoruz. Şapkanız yok mu?”</span></p>

    <p class="Normal para-style-override-7"><span class="char-style-override-9">“Yok.”</span></p>

    <p class="Normal para-style-override-7"><span class="char-style-override-9">Zaten aksini beklemiyormuş gibi yüz</span><span class="char-style-override-9" xml:lang="ar-SA">ünü</span><span class="char-style-override-9"> buruşturdu, şahsi düşüncelerine geri döndü.</span></p>

    <p class="Normal para-style-override-7"><span class="char-style-override-9">Konağı sonunda bitirmişlerdi ve hayli güzel bir yer olmuştu. Önceki Vali, William Tyron, buranın inşasını başlatmış ama inşaat bitemeden New York’a gönderilmişti. Yanlarındaki zarif kanatlarıyla birlikte göğe doğru süzülen bu devasa bina sonunda bitmişti. Yolun kenarını süsleyen çimler ve sarmaşıklar bile hazırdı ama etrafını yıllar sonra kaplayacak olan ağaçlar henüz fidanlardı. Araba yolda durdu fakat biz -elbette- heybetli ön kapıdan girmedik, arkaya geçip hizmetlilerin katına inen merdivenleri kullandık.</span><span class="char-style-override-9"/></p>

    <p class="Normal para-style-override-7"><span class="char-style-override-9">Orada hemen bir hizmetçinin odasına sokuldum, elime bir ta</span><span class="char-style-override-9">rak, bir leğen, bir de şapka verildi, benden kendimi hemen daha az pespaye bir hale sokmam istendi.</span></p>

    <p class="Normal para-style-override-7"><span class="char-style-override-9">Rehberim -a</span><span class="char-style-override-9" xml:lang="ar-SA">şçı tarafından saygıyla selamlanırken öğrendiğim üzere adı Bay Webb’di- ben telaşla yıkanıp hazırlanırken sabırsızlıkla bekledi, sonra da kolumdan tutup üst kata çıkardı. Dar bir merdiven sahanlığından ikinci kata çıktık. Orada karşımıza çok genç, fazlasıyla ürkek görünümlü bir hizmetçi çıktı, bizi bekliyordu.</span></p>

    <p class="Normal para-style-override-7"><span class="char-style-override-9">“Ah, gelebildiniz efendim, sonunda!” Kız hemen Bay Webb’e başıyla selam verdi, bana merakla baktı. “Kendisi ebe mi?”</span></p>

    <p class="Normal para-style-override-7"><span class="char-style-override-9">“Evet. Bayan Fraser, bu da Dilman.” Adam başıyla kızı gösterdi, İngilizler’in ev hizmetçileri için adet edindiği üzere yalnızca soyadını kullanmıştı. Kız bana da başıyla selam verdi, sonra aralık duran bir kapıyı gösterdi.</span></p>

    <p class="Normal para-style-override-7"><span class="char-style-override-9">Oda büyük ve zarifti, içinde tenteli bir yatak, cevizden bir komodin, bir gardırop ve bir koltuk vardı ama ters dönmüş ve içindekileri düşürmüş bir nakış sepetiyle içinde çocuk oyuncakları barındıran başka bir sepet odanın havasını bozuyordu. Yatakta büyük bir kabarıklık yatıyordu - tahminen Bayan Martin, valinin karısı.</span></p>

    <p class="Normal para-style-override-7"><span class="char-style-override-9">Dilman tekrar reverans yapıp adımı ona bildirdiğinde tahminimin doğru olduğu ortaya çıktı. Kadın tostoparlaktı -hamileliğin son aşamasındaki kadınların ortalamasına göre bile- küçük ve sivri bir burnu vardı. Uzağı göremiyordu; bakışlarıyla bana istemsizce Beatrix Potter’ın Bayan Tiggly-Winkle’ını hatırlattı. Ama karakter açısından pek benzemiyorlardı.</span></p>

    <p class="Normal para-style-override-7"><span class="char-style-override-9">“Bu kim be?” diye terslendi, örtülerin arasından meymenetsiz bir ifadeyle bakarak.</span></p>

    <p class="Normal para-style-override-7"><span class="char-style-override-9">“Ebe, hanımefendi,” dedi Dilman, tekrar reverans yaparak. “İyi uyudunuz mu efendim?”</span></p>

    <p class="Normal para-style-override-7"><span class="char-style-override-9">“Nasıl uyuyayım?” dedi kadın yine tersçe. “Bu minik canavar tekmeleriyle karaciğerimi </span><span class="char-style-override-9" xml:lang="ar-SA">çürüttü</span><span class="char-style-override-9">, bütün gece kustum, çarşafları ter içinde bıraktım, bütün gece nöbet geçirdim. Bana vilayette hiç ebe olmadığını söylemişlerdi.” Bana kızgın bir bakış attı. “Nereden buldunuz bunu, hapisten mi çıkardınız?”</span></p>

    <p class="Normal para-style-override-7"><span class="char-style-override-9">“Evet, oradan,” dedim ciddiyetle, çantamı omzumdan çıkararak. “Ne kadarlık hamilesiniz, ne zamandır hastasınız ve en son ne zaman sindirim hareketliliği yaşadınız acaba?”</span></p>

    <p class="Normal para-style-override-7"><span class="char-style-override-9">Kadın hemen daha ilgili bir tavır aldı, Dilman’a odadan çıkmasını işaret etti.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Adın ne demişti?”</span></p>

    <p class="Normal para-style-override-7"><span class="char-style-override-9">“Fraser. Erken doğum belirtileri yaşıyor musunuz? Kramp, sancı var mı? Kanama? Sırtınız aralıklarla ağrıyor mu?”</span></p>

    <p class="Normal para-style-override-7"><span class="char-style-override-9">Bana yan gözle baktı fakat sonra sorularımı yanıtlamaya başladı. Anlaşılan gıda zehirlenmesi geçiriyordu, nedeni de bayat bir istiridye güveci olmalıydı. Hamilelik iştahıyla, yanına kattığı birçok şeyle birlikte tüketmişti.</span></p>

    <p class="Normal para-style-override-7"><span class="char-style-override-9">“Sıtma hastası değil miyim yani?” İncelemek için çıkarmasını istediğim dili ağzına çekerken kaşlarını çattı.</span></p>

    <p class="Normal para-style-override-7"><span class="char-style-override-9">“Değilsiniz. En azından şimdilik,” diye dürüstçe eklemek zorunda hissettim kendimi. Kadının böyle bir şey düşünmüş olması mantıksız değildi; bana kasabada salgın şeklinde şiddetli bir ateşli hastalık olduğunu söyledi - konakta da öyle. Valinin sekreteri iki gün önce bundan ölmüş, Dilman da üst katlara bakanlar arasında tek sağlıklı hizmetçiymiş.</span></p>

    <p class="Normal para-style-override-7"><span class="char-style-override-9">Kadını yataktan kaldırdım, koltuğa oturttum. Orada kendini bırakınca ezilmiş bir kremalı pastaya benzedi. Oda sıcak ve havasızdı; hafif bir esintiyle rahatlatmak ümidiyle pencereyi açtım.</span></p>

    <p class="Normal para-style-override-7"><span class="char-style-override-9">“Tanrı aşkına, Bayan Fraser, beni öldürmek için mi yapıyorsunuz?” Örtüsünü karnının üstünde topladı, omuzlarını kamburlaştırdı; sanki kar fırtınasını içeri buyur etmiştim.</span></p>

    <p class="Normal para-style-override-7"><span class="char-style-override-9">“Hayır, sanmıyorum.”</span></p>

    <p class="Normal para-style-override-7"><span class="char-style-override-9">“Ama hava pis!” Eliyle pencereyi gösterdi, dehşet içindeydi. Doğruya doğru, sivrisinekler gerçekten tehlikeliydi. Ama güneşin batmasına birkaç saat vardı ki onlar da bu saatten önce pek azmıyorlardı.</span></p>

    <p class="Normal para-style-override-7"><span class="char-style-override-9">“Birazdan kapatacağım. Şimdi hava almanız gerekiyor. Biraz ışık da fena olmaz sanırım. Biraz kuru ekmek yiyebilir misiniz?”</span></p>

    <p class="Normal para-style-override-7"><span class="char-style-override-9">Bunu düşündü, ağzının kenarlarını diliyle yoklayıp iştahını -ya da ağzının tadını- kontrol etti.</span></p>

    <p class="Normal para-style-override-7"><span class="char-style-override-9">“Olabilir,” dedi. “Bir fincan da çay getir Dilman!”</span></p>

    <p class="Normal para-style-override-7"><span class="char-style-override-9">Dilman hemen istenenleri getirmeye yollandı. Gerçek çay görmeyeli ne kadar olduğunu düşündüm, sonra kadının tıbbi geçmişini biraz daha derinlemesine incelemek için oturdum.</span></p>

    <p class="Normal para-style-override-7"><span class="char-style-override-9">Daha önce kaç doğum yapmıştı? Altı ama cevabı verdikten hemen sonra yüzü düştü, bakışları şöminenin yanındaki ahşap bir kuklaya kaydı.</span></p>

    <p class="Normal para-style-override-7"><span class="char-style-override-9">“Çocuklarınız konakta mı?” diye sordum merakla. Etrafta çocuk görmemiştim; bu kadar büyük bir yerde bile altı tanesinin izini kaybettirmek zor olurdu.</span></p>

    <p class="Normal para-style-override-7"><span class="char-style-override-9">“Hayır,” dedi kadın iç geçirerek, ellerini karnına götürüp dalgınca tuttu. “Kızları kız kardeşimin yanına, New Jersey’ye gönderdik. Birkaç hafta önce.”</span></p>

    <p class="Normal para-style-override-7"><span class="char-style-override-9">Birkaç soru sonra ekmekle çay geldi. Kadın rahat rahat beslensin diye onu meşgul etmedim, nemli ve kırışık yatak örtüleriyle ilgilendim.</span></p>

    <p class="Normal para-style-override-7"><span class="char-style-override-9">“Doğru mu diyorlar?” diye sordu Bayan Martin birden, beni korkutarak.</span></p>

    <p class="Normal para-style-override-7"><span class="char-style-override-9">“Neyi?”</span></p>

    <p class="Normal para-style-override-7"><span class="char-style-override-9">“Kocanın hamile metresini öldürdüğünü, çocuğu da rahminden kesip aldığını söylüyorlar. Öyle mi yaptın?”</span></p>

    <p class="Normal para-style-override-7"><span class="char-style-override-9">Elimin topuğunu alnıma götürdüm, bastırdım, gözlerimi kapadım. Bu kadın nereden duymuş olabilirdi ki? Konuşabilecek hale geldiğimi sandığımda ellerimi indirdim, gözlerimi açtım.</span></p>

    <p class="Normal para-style-override-7"><span class="char-style-override-9">“Kız onun metresi değildi; ben öldürmedim. Ama öteki kısmı... doğru,” dedim, çıkarabildiğim en sakin sesle.</span></p>

    <p class="Normal para-style-override-7"><span class="char-style-override-9">Bana bir süre gözlerini kırpmadan baktı, ağzı ardına kadar açıldı. Sonra çenesini birden kapadı ve kollarını karnının üstünde kavuşturdu.</span></p>

    <p class="Normal para-style-override-7"><span class="char-style-override-9">“George Webb’e bana düzgün bir ebe bulması için güvenirsem olacağı buydu!” dedi, sonra da beni çok şaşırtarak güldü. “Haberi yok, değil mi?”</span></p>

    <p class="Normal para-style-override-7"><span class="char-style-override-9">“Sanmıyorum,” dedim abartılı bir duygusuzlukla. “Söylemedim. Size kim anlattı?”</span></p>

    <p class="Normal para-style-override-7"><span class="char-style-override-9">“Aa, çok meşhursunuz Bayan Fraser,” dedi kadın ciddiyetle. “Herkes bunu konuşuyor. George’un dedikodu dinlemeye vakti olmuyor pek ama o bile duymuştur. İsim hafızası zayıftır gerçi ancak benimki değil.”</span></p>

    <p class="Normal para-style-override-7"><span class="char-style-override-9">Yüzü renklenmeye başlamıştı. Ekmekten minik bir ısırık daha aldı, çiğnedi ve yavaşça yutkundu.</span></p>

    <p class="Normal para-style-override-7"><span class="char-style-override-9">“Yine de sen olduğundan emin olamadım,” dedi. “Sorana kadar.” Gözlerini kapadı, yüzünü buruşturdu fakat ekmeğin midesine ulaştığından emin olacak ki ağzında kalanı çiğnemeye devam etti</span></p>

    <p class="Normal para-style-override-7"><span class="char-style-override-9">“Ee, madem biliyorsunuz...?” diye eksik ve manidar sorumu yönelttim.</span></p>

    <p class="Normal para-style-override-7"><span class="char-style-override-9">“Bilemiyorum. Daha önce karşıma katil bir kadın çıkmamıştı hiç.” Ekmeğin kalanını da yuttu, parmaklarının ucunu da önce yalayıp sonra mendiline sildi.</span></p>

    <p class="Normal para-style-override-7"><span class="char-style-override-9">“Ben katil değilim,” dedim.</span></p>

    <p class="Normal para-style-override-7"><span class="char-style-override-9">“Tabii, elbette öyle diyeceksin,” dedi anlayışla. Çay fincanını eline aldı, üstünden beni ilgiyle süzdü. “Ahlaksız, yoz bir tipe benzemiyorsun ama seni pek zarif bulduğumu da söyleyemeyeceğim.” Aromalı fincandan bir yudum aldı ve sonrasında yüzüne yaydığı memnuniyet ifadesiyle bana Bayan Tolliver’ın kahvaltıda getirdiği yağsız, tuzsuz yulaf lapasından beri bir şey yemediğimi hatırlattı.</span></p>

    <p class="Normal para-style-override-7"><span class="char-style-override-9">“Bu konu hakkında d</span><span class="char-style-override-9" xml:lang="ar-SA">üşüneceğim,” dedi Bayan Martin, fincanı bir şıngırtıyla tepsiye bırakarak. “Tepsiyi mutfağa götür, sonra da bana biraz çorba, birkaç da sandviç göndermelerini söyle. İştahım geri </span><span class="char-style-override-9">döndü galiba!”</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Eee, şimdi? Hapishaneden vali konağına öyle bir telaşla getirilmiştim ki aylarca denizde kaldıktan sonra karaya çıkmış bir denizci gibi hissediyordum kendimi. İstendiği gibi mutfağa indim, bir tepsi aldım, içine nefis kokulu bir kâse çorba koyup Bayan Martin’e götürdüm. Dışarı çıkmama izin verdiğinde, henüz tam kapasiteye ulaşamasa da beynim çalışmaya başlamıştı.</span></p>

    <p class="Normal para-style-override-7"><span class="char-style-override-9">New Bern’deydim. Tanrı’ya ve Sadie Ferguson’a şükürler olsun ki Şerif Tolliver’ın gürültülü hapishanesinden çıkmıştım. Fergus ve Marsali de New Bern’delerdi. Yani, yapılacak en mantıklı şey kaçıp onların yanına gitmekti. Jamie’yi bulmama yardım edebilirlerdi. Tom Christie’nin dediklerine, Jamie’nin ölmediğine, onu bulabileceğime itimadım tamdı. Çünkü başka bir ihtimale katlanamazdım.</span></p>

    <p class="Normal para-style-override-7"><span class="char-style-override-9">Vali konağından kaçmaksa beklediğimden daha zordu. Tüm kapılar muhafızlarla doluydu; bir tanesini ikna ederek yol vermesini istediğimde kısa sürede başarısız olmuştum, çünkü Bay Webb aniden ortaya çıkmış ve beni kolumdan tutup üst kata, sıcak ve rutubetli bir odaya tıkıp kapıyı üstüme kilitlemişti.</span></p>

    <p class="Normal para-style-override-7"><span class="char-style-override-9">Oda o kilerden daha iyiydi ama hakkında başka olumlu bir şey söylenemezdi. İçeride bir karyola, bir lazımlık, bir leğen ve içinde demode giysiler olan çekmeceli bir sandık vardı. Oda yakın zamanda kullanılmış olmanın izlerini taşıyordu - ama son birkaç günde değil. Her şeyin üstü ince sayılamayacak bir toz tabakasıyla kaplıydı. Leğen suyla dolu olsa da o suyun bir süredir değiştirilmediği belliydi; içinde küçük böcekler boğulmuştu, yüzey de aynı toz tabakasıyla kaplıydı.</span></p>

    <p class="Normal para-style-override-7"><span class="char-style-override-9">Ayrıca camı boyanmış, kapalı tutulmaya çalışılmış olması da muhtemel bir pencere vardı; ısrarla çekince açmayı başardım ve sıcak, bunaltıcı havayı ciğerlerime doldurdum.</span></p>

    <p class="Normal para-style-override-7"><span class="char-style-override-9">Soyundum, leğendeki ölü böcekleri çıkarıp yıkandım; geçen haftanın kiri, pisliği, teri ve stresinden sonra bu his gerçekten cennetten çıkma gibi geldi. Ufak bir tereddütten sonra çekmeceyi açıp oradan bir kombinezon aldım, çünkü kendiminkini o kadar pislik ve terden sonra tekrar giymek istemiyordum.</span></p>

    <p class="Normal para-style-override-7"><span class="char-style-override-9">Sabun veya şampuan olmadan kendimi ne kadar iyi hissedebilirsem o kadar iyiydim. Pencerenin yanında ıslak saçlarımı tararken - sandıkta bir tarak bulmuştum ama ayna yoktu- gözümün önündeki manzarayı inceledim.</span></p>

    <p class="Normal para-style-override-7"><span class="char-style-override-9">Arazinin kenarında daha fazla muhafız vardı. Bunun normal olup olmadığını merak ettim fakat sonra adamların rahatsız, tetikte hallerini fark edince öyle olmadığına karar verdim; bir tanesi kapıya yaklaşan bir adama diklendi, silahını tehditkârca sergiledi. Adam ürküp geri kaçtı, hızlı adımlarla uzaklaştı, giderken arkasını kontrol etti.</span></p>

    <p class="Normal para-style-override-7"><span class="char-style-override-9">Konağın önündeki hafif bir tümseğin üstüne oturtulmuş, kasabaya ve limanın kenarına doğrultulmuş olan altı topun önünde, birkaç üniformalı muhafız vardı - emin olacak kadar üniforma bilgim olmasa da bunların denizci olduklarını düşündüm.</span></p>

    <p class="Normal para-style-override-7"><span class="char-style-override-9">Aralarında iki tane üniformasız adam bulunuyordu; biraz eğilince uzun, yapılı olanın Bay Webb olduğunu fark ettim, yanındaki daha kısaydı. Kısa adam topların yanında yürüyordu, elleri ceketinin kuyruğunun altında birleşmişti. Denizciler ya da her ne iseler, ona selam duruyorlardı. Bunun vali olması gerektiği tahmininde bulundum, yani Josiah Martin.</span></p>

    <p class="Normal para-style-override-7"><span class="char-style-override-9">Bir süre daha onları izledim, sonra ilginç bir şey olmayınca aniden uykum geldi. Geçirdiğim son ayın yorgunluğu ve odanın nemiyle sıcaklığı sanki beni bir el gibi aşağı bastırıyordu.</span></p>

    <p class="Normal para-style-override-7"><span class="char-style-override-9" xml:lang="ar-SA">Ödünç iç çamaşırımla yatağa yattım ve anında uykuya daldım.</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Gecenin ortasına, tekrar Bayan Martin’le ilgilenmem için çağrılana kadar uyumuşum. Kadın sindirim sorununu yine yaşıyordu. Tombulca, uzun burunlu, geceliği ve şapkasıyla duran bir adam kapının ağzında, elinde bir mumla duruyordu, endişeli bir hali vardı; vali olduğunu varsaydım. Bana dikkatle baktı ama işime karışmadı; benim de onu iyice inceleyebilmek için vaktim yoktu zaten. Kriz geçene kadar vali -gerçekten o idiyse- ortadan kaybolmuştu. Hasta artık huzurla uykuya dalmıştı; ben de onun yatağının yanındaki kilimin üstüne bir kedi gibi kıvrıldım, bir jüponu kıvırarak başımın altına yastık yaptım ve tekrar uykuya daldım.</span></p>

    <p class="Normal para-style-override-7"><span class="char-style-override-9">Tekrar uyandığımda güneş doğmuştu, ateş sönmüştü. Bayan Martin yataktan kalkmış, huysuzca koridora, Dilman’a sesleniyordu.</span></p>

    <p class="Normal para-style-override-7"><span class="char-style-override-9">“Kör olasıca kız,” dedi, ben ayağa kalkarken. “Ötekiler gibi sıtma kaptı herhalde. Belki de kaçmıştır.”</span></p>

    <p class="Normal para-style-override-7"><span class="char-style-override-9">Anladığım kadarıyla, bazı hizmetçiler ateşler içinde hasta yatarlarken, azımsanmayacak kadarıysa salgından korkup kaçmıştı.</span></p>

    <p class="Normal para-style-override-7"><span class="char-style-override-9">“Üç gün sıtmasından kapmadığım konusunda emin misiniz Bayan Fraser?” Bayan Martin aynada kendisine kısık gözlerle baktı, dilini çıkarıp eleştirel bir gözle inceledi. “Bence biraz sararmışım.”</span></p>

    <p class="Normal para-style-override-7"><span class="char-style-override-9">Kusmaktan dolayı biraz solgunlaşmış olsa da ten rengi yumuşak bir İngiliz pembesiydi.</span></p>

    <p class="Normal para-style-override-7"><span class="char-style-override-9">“Sıcak havalarda kremalı pasta, istiridye güveci gibi ağır şeyler yemeyin. Tek oturuşta kafanızdan daha büyük miktarda yemeyin. O zaman bir şeyiniz kalmaz,” dedim, esnememi bastırarak. Kadının omzunun üstünden, kendimi aynada görünce bir anda titreme geldi. Neredeyse kadın kadar solgundum, gözlerimin altında siyah halkalar vardı ve saçlarım... şey, temiz sayılırdı. Başka bir şey düşünmesem daha iyiydi.</span></p>

    <p class="Normal para-style-override-7"><span class="char-style-override-9">“Kanım akıtılmalı,” dedi Bayan Martin. “Pletorinin tedavisi öyle olur; sevgili Doktor Sibelius hep öyle der. Yetmiş beş-yüz gram kadar, üstüne bir de siyah iksir almalı. Doktor Sibelius siyah iksiri</span><span class="char-style-override-9" xml:lang="ar-SA"> böyle durumlarda çok işe yarar buluyor.” Bir koltuğa yaklaşıp dayandı, şişkin göbeği sabahlığının altından pörtledi. Sabahlığı sıyırıp kolunu isteksiz bir hareketle uzattı. “En üst, sol çekmecede bir neşter, bir de kâse var, Bayan Fraser. Rica etsem?”</span></p>

    <p class="Normal para-style-override-7"><span class="char-style-override-9">Sabahleyin ilk iş kan almanın düşüncesi bile benim kusmak istememe neden olmaya yetmişti. Doktor Sibelius’un siyah iksiri de afyon ruhuydu - afyonun alkolle karışık halini hamile bir kadının üstünde kullanmayı asla istemiyordum.</span></p>

    <p class="Normal para-style-override-7"><span class="char-style-override-9">Kan akıtmanın yararları üzerine yaptığımız sert tartışma -ki artık kadının gözündeki heyecan, bana damarının bir katil tarafından açılmasından heyecan duyacağını düşündürtmeye başlamıştı- Bay Webb’in odaya pat diye dalmasıyla yarıda kesildi.</span></p>

    <p class="Normal para-style-override-7"><span class="char-style-override-9">“Rahatsız mı ettim hanımefendi? Özür diliyorum.” Kadın formalite icabı reverans yaptıktan sonra bana döndü. “Sen, şapkanı al ve benimle gel.”</span></p>

    <p class="Normal para-style-override-7"><span class="char-style-override-9" xml:lang="ar-SA">İtiraz etmeden isteneni yaptım, Bayan Martin’i kanıyla baş başa bıraktım.</span></p>

    <p class="Normal para-style-override-7"><span class="char-style-override-9">Webb beni bu kez parıltılı, cilalanmış ön merdivenlerden indirdi ve geniş, zarif, duvarları kitaplarla kaplı bir odaya getirdi. Artık peruğunu takmış, pudrasını sürmüş ve güzelce giyinmiş olan vali, üstünde kâğıtlar, defterler, tüy kalemler, kurutma kâğıtları, kumluklar, mühür mumları ve on sekizinci yüzyıl bürokratlarına lazım olabilecek bir sürü diğer şeyle dolu bir masanın arkasında oturuyordu. Karısı kadar bunalmış, sıkıntılı ve öfkeli bir haldeydi.</span></p>

    <p class="Normal para-style-override-7"><span class="char-style-override-9">“Bu ne Webb?” dedi sertçe, bana bakıp kaşlarını çatarak. “Ben kâtip istedim, ebe değil!”</span></p>

    <p class="Normal para-style-override-7"><span class="char-style-override-9">“Bu kadın sahteciymiş,” dedi Webb hemen. Vali hemen cevabı takip etmesi için kafasında oluşturduğu karşılığı yuttu. Duraksadı, ağzı aralandı, bana bakan yüzü h</span><span class="char-style-override-9" xml:lang="ar-SA">âlâ</span><span class="char-style-override-9"> somurtuyordu.</span></p>

    <p class="Normal para-style-override-7"><span class="char-style-override-9">“Yaa?” dedi değiştirdiği ses tonuyla. “Demek öyle...”</span></p>

    <p class="Normal para-style-override-7"><span class="char-style-override-9">“Sahtecilikle </span><span class="italik char-style-override-8">suçlanıyorum</span><span class="char-style-override-9">,” diye nazikçe düzelttim. “Hüküm giymek şöyle dursun, daha duruşmaya bile çıkmadım.”</span></p>

    <p class="Normal para-style-override-7"><span class="char-style-override-9">Eğitimli aksanımı duyunca valinin kaşları havaya kalktı.</span></p>

    <p class="Normal para-style-override-7"><span class="char-style-override-9">“Demek öyle...” dedi tekrar, daha yavaşça. Beni tepeden tırnağa, kısık ve şüpheci gözlerle süzd</span><span class="char-style-override-9" xml:lang="ar-SA">ü. “Nerelerden buldun bu kadını</span><span class="char-style-override-9"> Webb?”</span></p>

    <p class="Normal para-style-override-7"><span class="char-style-override-9">“Hapishaneden.” Webb bana duygusuz bir bakış attı, sanki itici ama kullanışlı bir eşyaymışım gibi. “Ebe bulabilmek için etrafı soruştururken, bana bu kadının bir köleyi mucizevî şekilde doğurttuğunu söylediler. Durum acil olunca, etrafta başka bir kadın da bulamayınca...” Omuz silkti, biraz yüzünü ekşitti.</span></p>

    <p class="Normal para-style-override-7"><span class="char-style-override-9">“Hmm.” Vali kolundan bir mendil çıkardı ve çenesinin altındaki tombul kısmı düşünceli bir tavırla sildi. “Düzgün yazı yazabilir misin?”</span></p>

    <p class="Normal para-style-override-7"><span class="char-style-override-9" xml:lang="ar-SA"> Eğer yazamayacak olsam nasıl bir sahteci </span><span class="char-style-override-9">olurum acaba, diye düşündüm ama yine de kısa kestim: “Evet.” Neyse ki bu doğruydu; kendi zaman dilimimde tükenmez kalemlerle, en güzel yazımla reçeteleri yazardım ama artık kendimi tüy kalemlerle yazmaya alıştırmıştım ve bu güzel, okunaklı yazıma özen gösteriyordum ki benden sonra gelecek olanlar da tıbbi notlarımdan yararlanabilsinler. Aklıma yine Malva gelince bir an sarsılacak gibi oldum – ne var ki onu düşünecek vaktim yoktu.</span></p>

    <p class="Normal para-style-override-7"><span class="char-style-override-9">Bana h</span><span class="char-style-override-9" xml:lang="ar-SA">âlâ şüpheci gözlerle bakmakta olan vali, odanın yan tarafındaki düz arkalıklı bir sandalyeyi ve onun önündeki bir masayı kafasıyla işaret etti.</span></p>

    <p class="Normal para-style-override-7"><span class="char-style-override-9">“Otur.” Ayağa kalktı, masasındaki kâğıtların arasından bir tanesini çıkarıp önüme koydu. “Şunun bir tane kopyasını çıkardığını görmek istiyorum, zahmet olmazsa.”</span></p>

    <p class="Normal para-style-override-7"><span class="char-style-override-9">Kraliyet Konseyi’ne yazılmış kısa bir mektuptu bu, valinin endişelerini, gördüğü tehditler yüzünden bir sonraki kurul toplantısının ertelenmesini istediğini yazıyordu. Masadaki kristal kaptan bir tüy aldım ve yanında bulduğum gümüş çakıyla ucunu dilediğimce yonttuktan sonra mürekkep hokkasının kapağını açıp, iki adamın gözlerinin üstümde olduğunu bilerek işe başladım.</span></p>

    <p class="Normal para-style-override-7"><span class="char-style-override-9" xml:lang="ar-SA">İçine girdiğim rolü ne kadar süre devam ettirebileceğimi bilmiyordum</span><span class="char-style-override-9"> -Bayan Martin her an her şeyi anlatabilirdi- ama şimdilik, bana katil gözüyle değil, sahteci gözüyle bakıldığı için kaçma şansımın daha yüksek olduğunu düşünüyordum.</span></p>

    <p class="Normal para-style-override-7"><span class="char-style-override-9">“İdare eder,” dedi adam. “Bundan sekiz kopya daha çıkar, sonra şunlara geç.” Masasının başına döndü ve kalın bir yazışma destesini eline alıp önüme getirdi.</span></p>

    <p class="Normal para-style-override-7"><span class="char-style-override-9">Webb’in görevinin ne olduğunu bilmiyordum ama valiyle yakın arkadaş olduğu belliydi; benim varlığımı tamamen unutup normal konuşmalarına geri döndüler.</span></p>

    <p class="Normal para-style-override-7"><span class="char-style-override-9">Ben de görevimi mekanik bir şekilde yerine getirmeye başladım, tüyün sürtünmesini, kumlama ritüelini, sonra da kâğıdı temizlemeyi rahatlatıcı buldum. Kopyalama işi aklımın küçük bir kısmını meşgul ediyordu; kalan kısım Jamie hakkında endişelenmek ve mümkün olan en güzel kaçış planını oluşturmak için serbestti.</span></p>

    <p class="Normal para-style-override-7"><span class="char-style-override-9">Bir süre sonra Bayan Martin’in ne durumda olduğunu görmek için bir bahane uydurup gidebilirdim - bunu yapmalıydım da. Bunu tek başıma yapabilirsem de elde ettiğim gözetimsiz birkaç dakika içinde en yakın çıkışa hızla yönelebilirdim. Fakat o ana kadar gördüğüm her kapıda en az bir muhafız vardı. Vali konağı, ayrıca, maalesef çok donanımlı bir ecza dolabına sahipti; bir eczacıdan ilaç almaya çıkmak için izin almam çok zordu - alsam da tek başıma göndermezlerdi herhalde.</span></p>

    <p class="Normal para-style-override-7"><span class="char-style-override-9">Gece karanlığını beklemek en mantıklı çözüm gibi görünüyordu; en azından, eğer dışarı kaçmayı becerebilirsem, bunu fark etmeleri birkaç saati bulurdu. Ama beni tekrar içeri kilitlerlerse...</span></p>

    <p class="Normal para-style-override-7"><span class="char-style-override-9">Harıl harıl çiziktirmeye devam ettim, bir yandan yetersiz planları kafamda tartarken bir yandan da Jamie’nin vücudunun ücra bir köşede, bir ağaca asılı halde yavaşça sallandığını gözümün önüne getirmemek için uğraştım. Christie bana söz vermişti; tutunacak başka bir şeyim yoktu ve ben de ona tutunuyordum.</span></p>

    <p class="Normal para-style-override-7"><span class="char-style-override-9">Webb ve Vali Martin aralarında mırıldanıyorlardı ve konuştukları şeyler genellikle hiçbir fikrim olmayan konulardaydı; çoğu zaman üstümden geçip beni </span><span class="char-style-override-9" xml:lang="ar-SA">ıslatmaktan</span><span class="char-style-override-9"> başka bir şeye yaramayan dalgalar gibi, anlamsız ve huzur veren sesler olarak gelip geçiyorlardı. Bir süre sonra Webb gelip bana mektupların mühürlenmesi ve gönderilmesi hususunda bilgi verdi. Kendisinin bu iş için neden yardımcı olmadığını soracak oldum ama o anda ellerini fark ettim - eklem iltihabıyla kaplıydılar.</span></p>

    <p class="Normal para-style-override-7"><span class="char-style-override-9">“Çok güzel yazıyorsunuz Bayan Fraser,” dedi adam, ne hikmetse zarafetini konuşturarak, bana soğukça gülümserken. “Katil değil de kalpazan olmuş olmanız çok yazık.”</span></p>

    <p class="Normal para-style-override-7"><span class="char-style-override-9">“Neden?” diye sordum hayretle.</span></p>

    <p class="Normal para-style-override-7"><span class="char-style-override-9">“Eh, eğitimli olduğunuz aşikâr,” dedi, benim hayretime şaşırarak. “Cinayetten mahkûm olsanız kiliseden dokunulmazlık talep edip halkın içinde kırbaçlanarak, yüzünüze bir damga yiyerek kurtulabilirdiniz. Ama sahtecilik- ” Kafasını iki yana salladı, dudaklarını büzdü. “Affedilmez bir su</span><span class="char-style-override-9" xml:lang="ar-SA">ç. Eğer bundan hüküm giyerseniz</span><span class="char-style-override-9"> Bayan Fraser, sanırım asılmak zorunda kalırsınız.”</span></p>

    <p class="Normal para-style-override-7"><span class="char-style-override-9">Sadie Ferguson’a duyduğum minnet o saniye tersine döndü.</span></p>

    <p class="Normal para-style-override-7"><span class="char-style-override-9">“Öyle,” demekle yetindim, toplayabildiğim tüm soğukkanlılıkla. Kalbim teklemişti, şimdi de göğsümü yarıp dışarı çıkmak istiyordu. “O halde adaletin yerini bulup salıverilmemi umacağız, değil mi?”</span></p>

    <p class="Normal para-style-override-7"><span class="char-style-override-9">Boğulacakmış gibi bir ses çıkardı; gülüşünü bastırdığını düşündüm.</span></p>

    <p class="Normal para-style-override-7"><span class="char-style-override-9">“Muhakkak. En azından valinin hatırı için.”</span></p>

    <p class="Normal para-style-override-7"><span class="char-style-override-9">Bundan sonra sessizce işimize geri döndük. Arkamdaki süslü saat öğleni vurduğunda, sanki sesi duyup da içeri girmiş gibi, kâhya olduğunu sandığım biri gelip Vali Martin’in kasaba halkından bir heyeti kabul edip edemeyeceğini sordu.</span></p>

    <p class="Normal para-style-override-7"><span class="char-style-override-9">Valinin ağzı bir süre kapalı kaldı, adam sonra istemeyerek kafasını salladı; altı-yedi kişilik, en güzel ceketlerini giymiş bir erkek grubu içeri girdi. Tüccar ya da avukat değil, esnafa benziyorlardı. Tanrı’ya şükürler olsun ki hiçbirini tanımıyordum.</span></p>

    <p class="Normal para-style-override-7"><span class="char-style-override-9">“Geliş sebebimiz efendim,” dedi, kendini George Herbert olarak tanıtan adam, “topların hareketinin anlamı hakkında bilgi edinmek istememizdir.”</span></p>

    <p class="Normal para-style-override-7"><span class="char-style-override-9">Yanımda oturan Webb soruyu duyunca biraz irkildi ama sorunun muhatabı sanki hazırlıksız değildi.</span></p>

    <p class="Normal para-style-override-7"><span class="char-style-override-9">“Toplar mı?” dedi vali, masum ve şaşkın bir tavır takınarak. “Onlar- altlıkları onarımda. Kraliçe’nin doğum gününde, her zamanki gibi, kendisinin şerefine top atışı yapacağız, ay sonunda. E, bunun için topları kontrol ettiğimizde, ahşap kısımlarda çürükler olduğu görüldü. Toplar elbette bu tamirler yapılmadan ateşlenebilecek halde değiller. Altlıkları kendiniz de incelemek ister miydiniz beyefendi?”</span></p>

    <p class="Normal para-style-override-7"><span class="char-style-override-9">Vali bunu söylerken sandalyesinden kalkar gibi oldu, sanki misafirlerini bizzat dışarıya kadar geçirecekmişçesine fakat ses tonundaki ironiyle adamların utanıp bu teklifi alçak seslerle reddetmelerine neden oldu.</span></p>

    <p class="Normal para-style-override-7"><span class="char-style-override-9">Nezaket adına bir-iki önemsiz laf daha edildi ama heyet çok geçmeden odadan ayrıldı, geldiklerinde taşıdıkları şüphenin büyük kısmı h</span><span class="char-style-override-9" xml:lang="ar-SA">âlâ yüzlerinden yansıyordu. Kapı arkalarından kapanırken Webb gözlerini kapadı ve seslice iç geçirdi.</span></p>

    <p class="Normal para-style-override-7"><span class="char-style-override-9">“Lanet olasıcalar,” dedi Vali Martin çok yumuşak bir sesle. Kimsenin duyması için konuştuğunu sanmıyordum, o yüzden ben de duymamış gibi yaptım, başımı eğip işimle ilgilendim.</span></p>

    <p class="Normal para-style-override-7"><span class="char-style-override-9">Webb ayağa kalk</span><span class="char-style-override-9" xml:lang="ar-SA">ıp bahçeyi gören pencerenin kenarına gitti, topların sandığı yerde olduklarından emin olmak istiyor gibiydi. Oturduğum yerde biraz kıvrılınca ben de görebiliyordum; altı top gerçekten de altlıklarından çıkarılmış ve çimlerin üstüne yayılmışlardı, zararsız metaller olarak uzanıyorlardı.</span></p>

    <p class="Normal para-style-override-7"><span class="char-style-override-9">Takip eden konuşmalarla birlikte -ki bunların içinde vali konağına gelen isyankâr köpeklerin Kraliyet’i temsil eden kişiye ne cüretle boyacı muamelesi yaptığı, onu nasıl sorguladığı gibi ağır laflar da vardı- anladığım kadarıyla toplar gerçekte kasabalıların onları ele geçirip konağa çevirmelerinden korkulduğu için yerlerinden sökülmüşlerdi.</span></p>

    <p class="Normal para-style-override-7"><span class="char-style-override-9">Bunları dinlerken farkına vardım ki</span><span class="char-style-override-9" xml:lang="ar-SA"> işler sandığımdan çok daha büyük </span><span class="char-style-override-9">bir hızla ilerliyordu. 1775’in Temmuz ayındaydık, henüz bütün kolonilerin birleşip Mecklenberg Bildirisi’nden daha ağır ve resmi bir versiyonuyla bağımsızlığı ilan etmelerine zaman vardı ama işte, kendisine isyan edilmesinden korkan bir valinin karşısındaydım.</span></p>

    <p class="Normal para-style-override-7"><span class="char-style-override-9">Tepe’nin</span><span class="char-style-override-9" xml:lang="ar-SA"> güneyinden başlayan yolculuğumuz sırasında gördüklerim eğer beni bir savaşın eşiğinde olduğumuza ikna edememiş olsaydı bile, Vali Martin’le geçirdiğim bir gün içimde herhangi bir şüphe bırakmazdı.</span></p>

    <p class="Normal para-style-override-7"><span class="char-style-override-9">Webb’i de maalesef yanıma gözetmen olarak almak suretiyle, öğleden sonra Bayan Martin’i kontrol etmeye çıktım, başka bir hasta olup olmadığını soruşturdum. Bayan Martin cansız ve moralsizdi. Sıcaktan, sevimsiz iklimden, kızlarını özlediğinden ve kişisel bir hizmet görmediğinden şikâyet edip duruyordu. Ortadan kaybolan Dilman’ın yokluğunda saçlarını kendi fırçalamak zorunda kalmıştı. Ama kadın iyi bir haldeydi ve dönüşümde soran valiye de bunu aktardım.</span></p>

    <p class="Normal para-style-override-7"><span class="char-style-override-9">“Bir yolculuk yapmasını istesem, dayanabilir mi dersin?” diye sordu kaşlarını çatarak.</span></p>

    <p class="Normal para-style-override-7"><span class="char-style-override-9">Biraz düşündüm, sonra kafamı salladım.</span></p>

    <p class="Normal para-style-override-7"><span class="char-style-override-9">“Sanıyorum dayanabilir. H</span><span class="char-style-override-9" xml:lang="ar-SA">âlâ</span><span class="char-style-override-9"> biraz sarsılmış halde, sindirim sıkıntısından dolayı ama yarın oldukça iyi hissedeceğini düşünüyorum. Hamileliğiyle ilgili bir şey olacağını sanmam. Acaba önceki loğusalıklarında bir sorunu olmuş muydu?”</span></p>

    <p class="Normal para-style-override-7"><span class="char-style-override-9">Valinin yüzü kızardı fakat kafasını iki yana salladı.</span></p>

    <p class="Normal para-style-override-7"><span class="char-style-override-9">“Teşekkürlerimi sunarım Bayan Fraser,” dedi adam, kafasıyla minik bir saygı hareketi yaparak. “Müsaadenle George, gidip Betsy’ye bir bakayım.”</span></p>

    <p class="Normal para-style-override-7"><span class="char-style-override-9">“Karısını bir yere göndermeyi mi düşünüyor?” diye sordum vali çıktıktan sonra. Sıcağa rağmen, elbisemin altında biraz titrediğimi hissettim.</span></p>

    <p class="Normal para-style-override-7"><span class="char-style-override-9">Webb ilk defa insani bir görünüme bürünmüştü; valinin arkasından yüzünü buruşturarak bakan adam dalgın dalgın kafa salladı.</span></p>

    <p class="Normal para-style-override-7"><span class="char-style-override-9">“New York’ta, New Jersey’de akrabaları var. Orada kızların yanında güvende olacaktır. Üç kız evladı var,” diye ekledi bakışlarımı görünce.</span></p>

    <p class="Normal para-style-override-7"><span class="char-style-override-9">“Üç mü? Bana altı tane- ah.” Birden durdum. Kadın bana altı çocuğu olduğunu değil, altı doğum yaptığını söylemişti.</span></p>

    <p class="Normal para-style-override-7"><span class="char-style-override-9">“Üç küçük erkek çocuklarını burada ateşli hastalığa kurban verdiler,” dedi Webb, gözleri h</span><span class="char-style-override-9" xml:lang="ar-SA">âlâ</span><span class="char-style-override-9"> odadan çıkmış olan arkadaşının arkasından bakıyordu. Kafasını iki yana salladı, iç geçirdi. “Burada şansları hiç tutmadı.”</span></p>

    <p class="Normal para-style-override-7"><span class="char-style-override-9">Sonra kendine geldi ve soğuk bürokrat maskesini tekrar yüzüne yerleştirdi. Bana başka bir kâğıt destesi uzattı ve selam verme gereği duymadan dışarı çıktı.</span></p>

    <p class="Normal para-style-override-8"><span class="bold char-style-override-8"> </span></p>
  </div>
</body>
</html>