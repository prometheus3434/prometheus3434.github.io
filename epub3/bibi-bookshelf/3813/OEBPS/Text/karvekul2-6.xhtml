<html xmlns="http://www.w3.org/1999/xhtml">
<head>
  <title>karvekul2-6</title>
  <link href="../Styles/karvekul2.css" rel="stylesheet" type="text/css"/>
</head>

<body id="karvekul2" xml:lang="tr-TR">
  <div class="Basic-Text-Frame">
     <p class="baslik" id="toc_marker-3"><span class="bold">58. Birbirinizi Sevin</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-7"><span class="char-style-override-9">Roger ciğerlerinin kapasitesini sonuna kadar zorlayan bir nefes aldı ve en gür sesiyle bağırdı. Sesi yeterli değildi. Tekrar bağırdı. Sonra bir kez daha.</span></p>

    <p class="Normal para-style-override-7"><span class="char-style-override-9">Canı yandı. Üstüne üstlük morali de bozuldu; o çelimsiz, boğuk sesi duyduktan sonra, artık ölene kadar ağzını açmak istemiyordu. Derin bir nefes aldı, gözlerini kapadı ve bütün gücüyle bağırdı - ya da bağırmaya çalıştı.</span></p>

    <p class="Normal para-style-override-7"><span class="char-style-override-9">Boğazının içinde, sağ tarafında hissettiği yanma hissiyle sesini kesti, kesik nefesler almaya başladı. Bir süre düzenli ve dikkatli nefes alıp tekrar hazırlandı, yutkundu, tekrar denedi.</span></p>

    <p class="Normal para-style-override-7"><span class="char-style-override-9">Tanrı aşkına, canı çok yanıyordu.</span></p>

    <p class="Normal para-style-override-7"><span class="char-style-override-9">Sulanmış gözlerini gömleğinin koluyla sildi, bir daha denemeden önce kendini hazırladı. Göğsünü havayla doldurdu, yumruklarını sıktı - ama o anda duyduğu sesler Roger’ın nefesini bırakmasına neden oldu.</span></p>

    <p class="Normal para-style-override-7"><span class="char-style-override-9">Pek de uzaktan gelmeyen bu sesler birbirlerine sesleniyorlardı; Roger ne dediklerini anlayamadı. Avcılardı muhtemelen. Güzel bir sonbahar günüydü; gökyüzü yabanmersini rengindeydi.</span></p>

    <p class="Normal para-style-override-7"><span class="char-style-override-9">Gözünün kenarında esintiyle titreşen yapraklar yeni yeni sararmaya başlamışlardı ama bazıları düşmüştü bile. Böyle ortamlardaki her hareketlilik insana başka bir şey çağrıştırabiliyordu, Roger bunun gayet farkındaydı. Seslenmek için derin bir nefes aldı, bir an duraksadı, sonra da sessizce küfretti. Geyik zannedilip vurulmayı, seslenerek kendini rezil etmeye tercih edecekti neredeyse.</span></p>

    <p class="Normal para-style-override-7"><span class="char-style-override-9">“Geri zekâlı,” dedi kendi kendine, sonra nefes aldı ve, “Heeey!” diye, çıkarabildiği en yüksek sesle bağırdı - hırıltılı bir sesle yani. Sonra tekrar, sonra bir kez daha... hatta bir kez daha. Beşinci denemesinden sonra vurulmanın gerçekten de daha onurlu olabileceğini ciddi ciddi düşünmeye başlamıştı ki belli belirsiz bir “Heeey!” sesi kulağına </span><span class="char-style-override-9" xml:lang="ar-SA">çalındı</span><span class="char-style-override-9">.</span></p>

    <p class="Normal para-style-override-7"><span class="char-style-override-9">Sonunda rahatlamıştı. Sertçe öksürdü; kan bekliyordu, gelmeyince şaşırdı. Ama sonra hafif bir mırıltı çıkardı, sonra bu sesi tize doğru yükseltti ve bir oktavı tamamladı. Bunu yaparken gırtlağı müthiş bir sancıyla yandı ancak oktavı tamamlamıştı. O günden beri ilk kez bu kadar geniş bir ses yelpazesine ulaşmıştı.</span></p>

    <p class="Normal para-style-override-7"><span class="char-style-override-9">Bu küçük gelişmeyle neşelendi, yaklaşmakta olan avcıları gülümseyerek karşıladı: Allan Christie ve Ian Murray ellerinde tüfeklerle yaklaştılar.</span></p>

    <p class="Normal para-style-override-7"><span class="char-style-override-9">“Vaiz MacKenzie!” dedi Allan Christie onu görünce ve dost canlısı bir baykuş gibi sırıttı. “Burada tek başına ne yapıyorsun? İlk vaazını mı çalışıyorsun yoksa?”</span></p>

    <p class="Normal para-style-override-7"><span class="char-style-override-9">“Evet, öyle aslında,” dedi Roger mutlulukla. Yalan sayılmazdı - ormanın ortasında tek başına ne yaptığı konusunda daha iyi bir açıklama da bulamam</span><span class="char-style-override-9" xml:lang="ar-SA">ıştı, çünkü elinde ne bir silah</span><span class="char-style-override-9"> ne bir olta ne de bir kapan vardı.</span></p>

    <p class="Normal para-style-override-7"><span class="char-style-override-9">“İyi yapıyorsun,” dedi Allan, kafasını sallayarak. “Vaaza herkes gelecek. Babam Malva’yı bütün gün çalıştırdı, her yeri temizlettirdi.”</span></p>

    <p class="Normal para-style-override-7"><span class="char-style-override-9">“Yaa? Müteşekkir olduğumu iletirsin o zaman, olur mu?” Uzun uzun düşündükten sonra, Thomas Christie’den pazar vaazlarını onun evinde yapmayı rica etmişti. Mekân aslında Tepe’dekilerin çoğu gibi kaba saba bir kulübeden ibaret de olsa, dersler orada yapıldığı</span><span class="char-style-override-9" xml:lang="ar-SA"> için ana oda çok büyüktü. Jamie Fraser da elbette </span><span class="char-style-override-9">büyük evi kullanmasına izin verebilirdi ama Roger kendi cemaatinin -kelimeye alışmakta zorlanıyordu- dini görevlerini bir Papacı’nın evinde yerine getirmek istemeyeceklerini düşünmüştü.</span></p>

    <p class="Normal para-style-override-7"><span class="char-style-override-9">“Sen de geliyorsun, değil mi?” Allan, Ian’a sormuştu bunu. Ian bu davete şaşırdı, elinin tersiyle burnunun altını hafifçe kaşıdı.</span></p>

    <p class="Normal para-style-override-7"><span class="char-style-override-9">“Benim gibi pis bir Katolik...?”</span></p>

    <p class="Normal para-style-override-7"><span class="char-style-override-9">“H</span><span class="char-style-override-9" xml:lang="ar-SA">ı</span><span class="char-style-override-9">ristiyan’sın sonuçta, değil mi?” dedi Allan sabırsızca. “Değil misin yoksa? Bazıları senin Kızılderililer’in yanında Pagan olduğunu</span><span class="char-style-override-9" xml:lang="ar-SA"> söylüyor.”</span></p>

    <p class="Normal para-style-override-7"><span class="char-style-override-9">“Öyle mi?” Ian umursamaz bir havayla konuşmuştu ama Roger yine de yüzünün biraz asıldığını fark etti. Ian soruyu yanıtlamadı, hatta kendisi de bir soru sordu: “Karın da seni dinlemeye gelecek mi kuzen?”</span></p>

    <p class="Normal para-style-override-7"><span class="char-style-override-9">“Gelecek,” dedi Roger, içinden dediğinin doğru olması için dua ederek, “Jem de gelecek.”</span></p>

    <p class="Normal para-style-override-7"><span class="italik char-style-override-8">“</span><span class="char-style-override-9">Bu nasıl?</span><span class="italik char-style-override-8">” </span><span class="char-style-override-9">Bree çenesini kaldırarak dudaklarını hafifçe aralamıştı. “Jackie Kennedy. Bu yeterli mi sence, yoksa Kraliçe Elizabeth rolü için mi çalışmalıyım?” Sonra dudaklarını birleştirmiş, çenesini biraz geri çekmiş, yüzündeki ifadeyi de mağrur tutmaya çalışmıştı.</span></p>

    <p class="Normal para-style-override-7"><span class="char-style-override-9">“Ah, Bayan Kennedy elbette,” demişti Roger. İfadesiz bir yüz onu gayet mutlu ederdi aslında, Bree’nin başkasını taklit etmesine gerek yoktu.</span></p>

    <p class="Normal para-style-override-7"><span class="char-style-override-9">“Pekâlâ, tamam, ben de gelirim o halde. Ba</span><span class="char-style-override-9" xml:lang="ar-SA">şkaları sorun etmez, değil mi?” dedi Ian</span><span class="char-style-override-9">, Allan’a. Christie bu soruyu, elinin tersiyle havayı iterek yanıtladı.</span></p>

    <p class="Normal para-style-override-7"><span class="char-style-override-9">“Orada herkes</span><span class="italik char-style-override-8"> </span><span class="char-style-override-9">olacak,” dedi ve Roger’ın midesi hafifçe kasıldı.</span></p>

    <p class="Normal para-style-override-7"><span class="char-style-override-9">“Geyik avı, ha?” dedi Roger, kafasıyla tüfekleri göstererek. Sohbeti kendi vaizlik serüveninin ilk gününden uzaklaştırmak istiyordu.</span></p>

    <p class="Normal para-style-override-7"><span class="char-style-override-9">“Evet,” dedi Allan, “ama sonra bir dağ aslanının sesi kulağımıza geldi.” Kafasıyla arkalarındaki ağaçları gösterdi. “Ian burada dağ aslanı varsa geyiklerin çoktan uzaklaşmış olacaklarını söyledi.”</span></p>

    <p class="Normal para-style-override-7"><span class="char-style-override-9">Roger gözlerini kısarak Ian’a baktı. Ian’ın fazlasıyla ifadesiz yüzü, Roger’a bilmek istediğinden fazlasını anlattı. Edinburgh’ta doğup büyümüş olan Allan Christie, </span><span class="italik char-style-override-8">belki</span><span class="char-style-override-9"> bir dağ aslanının çığlığıyla bir insanınkini ayırt edemeyebilirdi ama bu Ian için geçerli değildi.</span></p>

    <p class="Normal para-style-override-7"><span class="char-style-override-9">“Avı kaçırması kötü olmuş,” dedi Roger, Ian’a kaş</span><span class="char-style-override-9" xml:lang="ar-SA">ını</span><span class="char-style-override-9"> kaldırıp bakarak. “Haydi o halde, birlikte geri dönelim.”</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9" xml:lang="ar-SA">İlk vaazında “</span><span class="italik char-style-override-8">Komşunu Kendin Gibi Sev</span><span class="char-style-override-9">” metnini okumaya karar vermişti. “Eskilerden, klasiklerden,” demişti Bree’ye ve bu onu kıkırdatmıştı. Bunun en az yüz farklı versiyonunu duyduğu için, otuz-kırk dakika boyunca takılmadan konuşabileceğinden emin gibiydi.</span></p>

    <p class="Normal para-style-override-7"><span class="char-style-override-9">Standart bir kilise töreni bundan çok daha uzun sürüyordu -birkaç ilahi, günün dersinin tartışılması, cemaatin katılımı gibi kısımlar yüzünden- ama boğazı henüz bunları kaldıracak durumda değildi. Şimdilik kendisinden büyük olan Thomas Christie’den okumaları ve birkaç duayı yapmasını istemek durumundaydı; gerisine sonra bakacaktı.</span></p>

    <p class="Normal para-style-override-7"><span class="char-style-override-9">Brianna mütevazı bir tavırla kenara oturmuş, onu sessizce izliyordu - Tanrı’ya şükür Jackie Kennedy’ye benzemiyordu ama gizli gülümsemesi, Roger onun gözlerinin içine her baktığında içini ısıtıyordu.</span></p>

    <p class="Normal para-style-override-7"><span class="char-style-override-9">Birden söyleyeceklerini unutması ya da ilhamını kaybetmesi ihtimallerine karşı önlem amacıyla notlar</span><span class="char-style-override-9" xml:lang="ar-SA">ını</span><span class="char-style-override-9"> getirmişti fakat onlara ihtiyacı olmadığını anladı. Thomas Christie elindeki İncil’i kapatıp ona imalı bir bakış atınca, bir an nefesi kesilmişti - ama başlar başlamaz kendini evinde hissetmişti; üniversitede ders vermeye oldukça benziyordu fakat Tanrı biliyordu ki cemaati çoğu üniversite sınıfından daha katılımcıydı. Ama sorularını onu bölerek yöneltmiyorlardı da.</span></p>

    <p class="Normal para-style-override-7"><span class="char-style-override-9">Etrafının uzun dakikalardır ilk defa farkına varmaya başlıyordu: insan vücutlarının belli belirsiz görüntüleri, dün akşamki soğanlı yemeğin kokusu, zeminin sabun kokan ahşapları ve önündeki sıraları doldurmuş kalabalık - hatta içerisi o kadar sıkışıktı ki</span><span class="char-style-override-9" xml:lang="ar-SA"> sıraların araları ve yanları da dolmuştu. Ama birkaç dakika sonra, önündeki birkaç kişi dışında hiçbir şey artık um</span><span class="char-style-override-9">urunda olmayacaktı.</span></p>

    <p class="Normal para-style-override-7"><span class="char-style-override-9">Allan Christie abartmamıştı; herkes gerçekten oradaydı. İçerideki insan sayısı, Bayan Wilson’ın zamansız dirildiği cenaze töreniyle yarışır cinstendi.</span></p>

    <p class="Normal para-style-override-7"><span class="char-style-override-9">O olayın insanlar arasındaki namını nasıl etkilediğini merak etti. Bazıları dikkatli gözlerle onu izliyorlardı, sanki suyu şaraba dönüştürmesini bekliyor gibiydiler - ama vaazın büyük bölümü boyunca memnun bir havayla oturduklarını görünce Roger da rahatladı. Sesi boğuktu fakat Tanrı’ya şükürler olsun ki yeterince kuvvetliydi.</span></p>

    <p class="Normal para-style-override-7"><span class="char-style-override-9">Söylediği şeye inanıyordu; başlangıcın ardından artık daha rahat konuşuyordu ve konuşmasına konsantre olmaya çalışmaktansa, bakışlarını insanların yüzlerinin arasında gezdirmeye başladı. Bir yandan her kişiyle özellikle konuşuyormuş havası vermeye, diğer yandan da aklının bir kenarında yüz ifadelerini değerlendirmeye çalışıyordu.</span></p>

    <p class="Normal para-style-override-7"><span class="char-style-override-9">Marsali ile Fergus gelmemişlerdi -şaşırtıcı değildi- ama Germain gelmişti ve Jem ile Aidan McCallum’la birlikte Brianna’nın yanında oturuyordu. Konuşmaya başlamadan önce bu ü</span><span class="char-style-override-9" xml:lang="ar-SA">ç oğlan birbirlerini dürtüyor</span><span class="char-style-override-9">, onu işaret edip gülüşüyorlardı ama vaaz başlar başlamaz Brianna onları sessiz bir tehditle susturmuştu - artık minik kıpırtılar dışında rahatsız bir halleri yoktu. Aidan’ın bir yanında annesi oturuyor, Roger’ı </span><span class="char-style-override-9" xml:lang="ar-SA">ürpertici</span><span class="char-style-override-9"> bir hayranlıkla izliyordu.</span></p>

    <p class="Normal para-style-override-7"><span class="char-style-override-9">Christieler ilk sıranın ortasında oturma şerefine naillerdi: dantelli şapkasıyla Malva Christie büyük bir vakarla oturuyor, bir yanında ağabeyi Allan, öte yanında babası koruyucu bir havayla ona eşlik ediyorlardı; kıza kaçamak bakışlar atan genç adamlardan elbette bihaberlerdi.</span></p>

    <p class="Normal para-style-override-7"><span class="char-style-override-9">Jamie ve Claire de Roger’ı şaşırtarak gelmişlerdi ama en arkadaydılar. Kayınpederi sakindi ama Claire tam tersti. Kayınvalidesi bütün bu olanları son derece eğlendirici buluyordu.</span></p>

    <p class="Normal para-style-override-7"><span class="char-style-override-9">“... ve eğer İsa’nın sevgisini olduğu gibi kabul ediyorsak...” Sayısız derste bulunmanın kazandırdığı bir içgüdüyle bir şeyin çok ters olduğunu fark etti. Uçtaki köşede bir hareketlilik vardı, orada da birkaç ergen delikanlı duruyordu: birkaçı McAfeeler’in iki oğlu ve şeytanın sağ kolu lakaplı Jacky Lachlan.</span></p>

    <p class="Normal para-style-override-7"><span class="char-style-override-9">Bu ufacık hareketlilik bazılarına önemsiz gibi gelebilir, hatta içten içe eğlendirebilirdi. Ancak bu Roger için geçerli değildi; gözlerini kısıp sürekli o köşeye bakmaya başladı, oğlanları hareketsizleştirmeyi umuyordu. Tam bu sırada olan oldu: üstünde kırmızı, sarı ve siyah benekler olan, aslında oldukça sakin bir havadaki</span><span class="char-style-override-9" xml:lang="ar-SA"> büyükçe bir kral yılanı Bayan Crombie’nin ayakkabılarının arasından süzüldü.</span></p>

    <p class="Normal para-style-override-7"><span class="char-style-override-9">“Sizler şimdi ‘Benim komşum kim o zaman?’ diyebilirsiniz. Güzel soru, çünkü her şeyinizi bırakıp geldiğiniz bu yerde, yakınınızda yaşayanların çoğu yabancı - üstelik birçoğu da oldukça tuhaf insanlar.”</span></p>

    <p class="Normal para-style-override-7"><span class="char-style-override-9">Cemaatin içinde bir onaylama mırıltısı dolaştı. Yılan büyük bir sabırla, adeta asilce dolanmaya devam ediyor, bir yandan kafasını çevirip etrafını kontrol ederken, ara sıra dilini çıkararak havayı tatmayı da ihmal etmiyordu. Terbiye edilmiş bir hayvan olmalıydı, yoksa böyle bir kalabalık onu panikletirdi.</span></p>

    <p class="Normal para-style-override-7"><span class="char-style-override-9" xml:lang="ar-SA">İnsanlar için ise durum tam tersiydi. İskoçya’da yılanlar çok nadir görülürlerdi, oradan göçenlerin çoğu bu hayvanlardan korkarlardı. Doğal olarak şeytanla ilişkilendirilmesinin dışında, çoğu İskoç zehirli-zehirsiz ayrımı yapmıyor ya da yapamıyordu; İskoç yılanı olan engerek zehirli olduğu için, önyargılar kök salmıştı. Roger bunları göz önünde bulundurunca, eğer ayaklarının dibinde dolanan şeyi görürlerse, toplu histeri krizi geçireceklerini düşündü.</span></p>

    <p class="Normal para-style-override-7"><span class="char-style-override-9">Zorla kesilmiş bir kıkırdama, suçluların olduğu köşeden geldi; içeridekilerden neredeyse yarısı kafasını çevirip oraya baktı ve bazıları, “Şşşş!” diye uyarmayı ihmal etmedi.</span></p>

    <p class="Normal para-style-override-7"><span class="char-style-override-9">“... aç olduğumda yiyeyim diye verdin; susadığımda içeyim diye verdin. Şimdi, burada, bu insanlar arasında, kimdir ki kapısına bir... bir Saksonyalı bile gelse geri gönderebilir?”</span></p>

    <p class="Normal para-style-override-7"><span class="char-style-override-9">Kalabalık bunu çoğunlukla komik bulmuştu, birkaç kişi kafasını çevirip Claire’e sinsi bakışlar attı; Roger kadının pembe bir renk aldığını ama kahkahasını zor bastırdığını görünce rahatladı.</span></p>

    <p class="Normal para-style-override-7"><span class="char-style-override-9">Hemen aşağıya bir göz attı; yılan biraz durmuş, dinlenmişti ancak artık tekrar hareket ediyor, sıralardan birinin sonuna doğru ilerliyordu. Ani bir hareketlilik Roger’ın gözüne çarptı: Jamie yılanı fark etmiş ve irkilmişti. Adam artık kaskatı oturuyor, hayvanı sanki bir bombaymış gibi takip ediyordu.</span></p>

    <p class="Normal para-style-override-7"><span class="char-style-override-9">Roger bir süredir kısa dualar okuyor, cennetin cömertliğinin yılanları sessizce arka kapıdan atmaya yetebileceğini anlatıyordu. Bu duaları yoğunlaştırdı, bir yandan da ceketinin düğmelerini açıp kendini biraz rahatlattı.</span></p>

    <p class="Normal para-style-override-7"><span class="char-style-override-9">Lanet yaratık odanın arka tarafı yerine ön tarafına gelseydi hemen üstüne atlar, herkes görmeden hayvanı etkisiz hale getirebilirdi; elbette bu da nahoş bir olay olarak hafızalara kazınırdı, şüphesiz ancak öteki türlüsü düşünülünce...</span></p>

    <p class="Normal para-style-override-7"><span class="char-style-override-9">“... şimdi İsa’nın kuyu başında Samiriyeli kadınlara söylediği şeyi fark etmiş oluyorsunuz...”</span></p>

    <p class="Normal para-style-override-7"><span class="char-style-override-9">Yılan h</span><span class="char-style-override-9" xml:lang="ar-SA">âlâ </span><span class="char-style-override-9">sıranın bacağına sarılı halde, ne yapacağına karar vermeye çalışıyordu. Şu anda Jamie’den bir metre uzaktaydı. Hayvanı bir şahin gibi izleyen Jamie’nin alnında, soğukkanlı kalma çabasından olacak, ter damlaları belirmiş ve Roger’ın görebileceği kadar yoğunlaşmışlardı. Roger kayınpederinin yılanlara karşı yoğun bir nefret beslediğini çok iyi biliyordu - üç yıl önce kocaman bir yılanın onu öldürmenin eşiğine geldiği düşünülünce, adam haksız da sayılmazdı.</span></p>

    <p class="Normal para-style-override-7"><span class="char-style-override-9">Yaratık artık uzanılamayacak mesafedeydi; yılanla Roger’ın arasında üç sıra dolusu insan vardı. Hayvanı alt edebilecek potansiyeli olan Bree ise odanın öteki tarafındaydı. Yapacak bir şey yok, diye düşünmeye başladı. Vaazı kesmeli, mümkün olan en sakin biçimde durumu açıklayıp birinden yardım istemeliydi - ama kimden? Hemen etrafa göz gezdirdi ve Tanrı’ya şükürler olsun ki yılana yetişebilecek kadar yakın olan Ian Murray’yi gördü.</span></p>

    <p class="Normal para-style-override-7"><span class="char-style-override-9">Ona seslenmek için ağzını açmıştı ki</span><span class="char-style-override-9" xml:lang="ar-SA"> görüş alanındaki manzaradan sıkılan yılan sıranın etrafında hızla kaydı ve arka sırayı paralel şekilde kat etmeye başladı.</span></p>

    <p class="Normal para-style-override-7"><span class="char-style-override-9">Roger’ın gözü yılanı takip ediyordu ve gördüğü şeye herkes kadar o da şaşırdı: Jamie aniden eğilip lanet olasıca şeyi yerden aldı, kiltinin altında onu boğmaya başladı.</span></p>

    <p class="Normal para-style-override-7"><span class="char-style-override-9">Jamie iri yarı bir adamdı ve öyle seri hareketler yaptığı zaman çıkardığı sesler dikkat çekiyordu; birçok kişi kafasını çevirip ne olup bittiğini görmek için ona döndü. Jamie kımıldandı, öksürdü ve Roger’ın vaazını hiçbir şey olmamışçasına, büyük bir ilgiyle takip etmeye devam ediyormuş numarası yaptı. Bakılacak bir şey olmadığını anlayan insanlar önlerine döndüler, koltuklarında rahatladılar.</span></p>

    <p class="Normal para-style-override-7"><span class="char-style-override-9">“...</span><span class="char-style-override-9" xml:lang="ar-SA">ş</span><span class="char-style-override-9">imdi, İyi Samiriyeliler’in hikâyesinde karşımıza tekrar Samiriyeliler çıktı, değil mi? Çoğunuz iyi bilir ama bilmeyen küçük kardeşlerimiz için- ” Roger gözlerini Jem, Germain ve Aidan’a çevirdi ve gülümsedi; çocuklar da kımıldanıp ilgiyi üstlerine çektikleri için şımarmaya başladılar.</span></p>

    <p class="Normal para-style-override-7"><span class="char-style-override-9">Bir yandan, gözünün kenarıyla, Jamie’nin donakaldığını, en iyi beyaz gömleği kadar bembeyaz kesildiğini görebiliyordu. Parlak pullar da adamın sıkılı ellerinin arasından görünmeye başlamıştı - yılan Jamie’nin kolundan yukarı doğru kaçmaya çalışıyor, Jamie kuyruğunu sımsıkı tuttuğu için yukarı çıkamıyordu.</span></p>

    <p class="Normal para-style-override-7"><span class="char-style-override-9">Jamie fena halde terlemekteydi; Roger da öyle. Brianna kaşlarını çatmış ona bakıyordu.</span></p>

    <p class="Normal para-style-override-7"><span class="char-style-override-9">“... böylece Samiriyeli hancıya fakiri gözetmesini, yaralarını sarmasını, doyurmasını söyledi; işinden döndüğünde hesabı kapatacağını anlattı. Yani...”</span></p>

    <p class="Normal para-style-override-7"><span class="char-style-override-9">O anda Claire’in Jamie’ye yaklaştığını, bir şey fısıldadığını gördü. Kayınpederi kafasını iki yana salladı. Claire de yılanı fark etmişti -etmemesi çok zordu- ve Jamie’ye hayvanla birlikte dışarı çıkmasını söylüyordu. Ama Jamie asilce bir tercihle reddediyor, ortamı daha fazla huzursuzlandırmak istemiyordu; dışarı çıkmadan önce ayakta duran dört-beş kişiden müsaade istemesi gerekecekti.</span></p>

    <p class="Normal para-style-override-7"><span class="char-style-override-9">Roger yüzünü Brianna’nın verdiği büyük mendille silmek için biraz durdu. Bu sırada çaktırmadan bakarak Claire’in eteğinin altından patiska kumaşından bir kese çıkardığını gördü.</span></p>

    <p class="Normal para-style-override-7"><span class="char-style-override-9">Jamie’yle fısıldaşarak tartışıyor gibi görünüyorlardı; Jamie kafasını iki yana sallıyordu, tedirgin ve kaskatıydı.</span></p>

    <p class="Normal para-style-override-7"><span class="char-style-override-9">O anda yılanın kafası aniden Jamie’nin kafasının altında belirdi. Hayvan dilini çıkararak dışarı çıktığında Jamie’nin gözleri ardına kadar açıldı; Claire hemen ayağa kalktı, yılanı boynundan tuttu ve şaşkına uğramış sürüngeni kocasının gömleğinden bir halatmışçasına sakince dışarı çıkardı. Telaşla kıvrılan hayvan, bu hareketinin sonucunda kendini Claire’in kesesinin içinde buldu. Roger’ın kayınvalidesi, kesesinin ağzındaki ipi soğukkanlılıkla büzerek yılanı hapsetti.</span></p>

    <p class="Normal para-style-override-7"><span class="char-style-override-9">“Tanrı’ya şükürler olsun!” dedi Roger bir anda ve cemaat de hemen, sorgusuz sualsiz, “Amin!” diye karşılık verdi; yine de birçok kişi bu ani çıkışla şaşırmıştı.</span></p>

    <p class="Normal para-style-override-7"><span class="char-style-override-9">Claire’in yanındaki adam da bu hızla akan olaya </span><span class="char-style-override-9" xml:lang="ar-SA">şahit olmuştu ve</span><span class="char-style-override-9"> korku dolu gözlerle bakıyordu. Claire artık fena halde kıpırdanmakta olan keseyi tekrar eteğinin altına koydu, üstüne şalını örttü. Sonra yanında ona gözlerini dikmiş olan adama, “Ne bakıyorsun?” dercesine bir bakış attı ve kürsüye döndü, uhrevi bir hava takındı.</span></p>

    <p class="Normal para-style-override-7"><span class="char-style-override-9">Roger yılanın sorunsuzca kontrol altına alındığından emin olduktan sonra, vaazı bir şekilde bitirmeyi başardı - her kıtasını cemaatin de tekrar ettiği kapanış ilahisinde bile duraksamadı, her ne kadar artık boğazından çıkan titreşimler yalnızca zayıf, halsiz hırıltılardan ibaret olsa da.</span></p>

    <p class="Normal para-style-override-7"><span class="char-style-override-9">Gömleği üstüne yapışmıştı; dışarıdan gelen havayla serinlerken bir yandan da cemaatindekilerin ellerini sıktı, küçük reveranslar yaptı ve</span><span class="char-style-override-9" xml:lang="ar-SA"> gülümsedi.</span></p>

    <p class="Normal para-style-override-7"><span class="char-style-override-9">“Muhteşem bir vaazdı, Bay MacKenzie, muhteşem!” dedi Bayan Gwilty coşkuyla. Yanında getirdiği buruşuk derili beyefendiyi dürttü - kocası ya da kayınpederi olmalıydı. “Vaaz müthiş değil miydi Bay Gwilty?” diye sordu.</span></p>

    <p class="Normal para-style-override-7"><span class="char-style-override-9">“Hmm-hmm,” dedi adam ciddiyetle. “Fena değil, fena değil. Biraz kısaydı, bir de aşüfteyle ilgili hikâyeyi anlatmadın ama zamanla geliştirirsin.”</span></p>

    <p class="Normal para-style-override-7"><span class="char-style-override-9">“Elbette,” dedi Roger, gülümseyip kafa sallayarak; kafasından </span><span class="italik char-style-override-8">Hangi aşüfte? </span><span class="char-style-override-9">diye geçirmeyi de ihmal etmedi. “Geldiğiniz için sağ olun.”</span></p>

    <p class="Normal para-style-override-7"><span class="char-style-override-9">“Ah, hayatta kaçırmazdık,” dedi bir sonraki kadın. “Ama ilahi tam beklediğimiz gibi olmadı, değil mi?”</span></p>

    <p class="Normal para-style-override-7"><span class="char-style-override-9">“Maalesef, haklısınız. Bir sonrakine- ”</span></p>

    <p class="Normal para-style-override-7"><span class="char-style-override-9">“İlahi 109 bana hiç uymuyor, çok kasvetli. Belki bir sonrakinde bize daha neşeli bir şey söyletirsiniz, ha?”</span></p>

    <p class="Normal para-style-override-7"><span class="char-style-override-9">“Tabii, umarım ki- ”</span></p>

    <p class="Normal para-style-override-7"><span class="char-style-override-9">“Baba-Baba-Baba!” Jem kendisini Roger’ın </span><span class="char-style-override-9" xml:lang="ar-SA">üstüne</span><span class="char-style-override-9"> attı ve neredeyse onu devirecekti.</span></p>

    <p class="Normal para-style-override-7"><span class="char-style-override-9">“İyi iş çıkardın,” dedi Brianna neşeli görünüyordu. “Odanın arka tarafında neler oluyordu? Oraya bakıp durdun sen; ben bir şey göremedim, sonra-”</span></p>

    <p class="Normal para-style-override-7"><span class="char-style-override-9">“Güzel vaazdı efendim, çok güzeldi!” Yaşlı Bay Ogilvy başını eğerek selam verdi, sonra da kolunda karısıyla birlikte uzaklaştı. “Zavallı adamcağız sesini kontrol edemiyor ama vaaz hiç fena değildi işte... kim bilebilirdi ki,” dedi kadına.</span></p>

    <p class="Normal para-style-override-7"><span class="char-style-override-9">Germain ve Aidan da Jemmy’ye katıldılar, hepsi bir anda ona sarılmaya kalktılar. Roger’a, herkese gülümsemeye çabalarken sesini daha gür çıkarması, Galce dualar okuması, Latince’yi bir kenara bırakması (hangi Latince?), Papacılar’</span><span class="char-style-override-9" xml:lang="ar-SA">ın laflarını kullanmaması, daha sağlam durması gerektiği, daha mutlu görünmesinin iyi olacağı, daha fazla hikâ</span><span class="char-style-override-9">ye anlatmasının iyi olacağı yönündeki tavsiyeleri sabırla onayladı.</span></p>

    <p class="Normal para-style-override-7"><span class="char-style-override-9">Sonra Jamie geldi ve elini samimiyetle sıktı.</span></p>

    <p class="Normal para-style-override-7"><span class="char-style-override-9">“Çok güzeldi,” dedi.</span></p>

    <p class="Normal para-style-override-7"><span class="char-style-override-9">“Teşekkürler.” Roger konuşmakta zorlanıyordu. “Sen- çok sağ ol. Teşekkürler,” diye kendini tekrarladı.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-8">Büyük sevgi fedakârlıktan doğar,”</span><span class="char-style-override-9"> diye İncil’den alıntıladı Claire, Jamie’nin koltukaltının arasından bakıp gülümseyerek. Rüzgâr şalını havalandırdı ve Roger eteğin altındaki tuhaf hareketliliği görebiliyordu.</span></p>

    <p class="Normal para-style-override-7"><span class="char-style-override-9">Jamie kısa, eğlendiğini belirten bir homurtu çıkardı.</span></p>

    <p class="Normal para-style-override-7"><span class="char-style-override-9">“Hmm-hmm. Daha sonra bir uğrarsan Rab McAfee’yle Isaiah Lachnan’la konuşabiliriz - belki şu azarlanmayan çocukların sonu üzerine bir vaaz çıkar, ha?”</span></p>

    <p class="Normal para-style-override-7"><span class="char-style-override-9">“McAfee’yle Lachnan demek. Tamamdır.” Belki de iki veledi yalnız yakalayıp hak ettikleri azarı bizzat iletebilirdi.</span></p>

    <p class="Normal para-style-override-7"><span class="char-style-override-9">Cemaatin son kısmını da uğurladıktan sonra Tom Christie ile ailesine teşekkürlerini iletti ve ailesini de yanına alarak eve, yemek yemeye gitti. Normalde öğleden sonra bir vaaz daha olurdu, ancak henüz buna hazır değildi.</span></p>

    <p class="Normal para-style-override-7"><span class="char-style-override-9">Yaşlı Bayan Abernathy patikada biraz önlerinde yürüyordu, yanında da arkadaşı olan, daha az antika denebilecek Bayan Coinneach vardı.</span></p>

    <p class="Normal para-style-override-7"><span class="char-style-override-9">“Yakışıklı bir çocuk,” diyordu Bayan Abernathy, çatallı sesi soğuk havada titrerken. “Ama ne heyecanlandı, değil mi? Terler su oldu aktı, gördün mü sen de?”</span></p>

    <p class="Normal para-style-override-7"><span class="char-style-override-9">“Evet, utandı biraz herhalde,” diye rahat bir tonla yanıtladı Bayan Coinneach. “Ama alışır, daha yeni.”</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Roger yatağına uzandı, günün getirdiklerini, önüne geçilen felaketi hazmetmeye çalıştı. Ocağın yanında çömelmiş olan karısının ince kombinezonunun üstüne yansıyan alevler, kadının tenini, saçlarının ucunu aydınlatıyor, ışığın sanki onun içinden geliyormuş gibi görünmesini sağlıyordu.</span></p>

    <p class="Normal para-style-override-7"><span class="char-style-override-9">Gece için yetecek ateşi ayarladıktan sonra Bree ayağa kalktı ve Jemmy’ye göz attı -oğlu karyolasında kıvrılmış, melek gibi uyuyordu- sonra da yatağa geldi.</span></p>

    <p class="Normal para-style-override-7"><span class="char-style-override-9">“Pek düşüncelisin,” dedi yatağın üstüne kıvrılırken. “Neler geçiyor kafandan?”</span></p>

    <p class="Normal para-style-override-7"><span class="char-style-override-9">“Bay MacNeill’ın Latince sandığı ne söylemiş olabilirim diye düşünüyorum... o Katolik laflarına daha gelmedim bile,” diye cevap verdi Roger, karısına yer açarken.</span></p>

    <p class="Normal para-style-override-7"><span class="char-style-override-9">“Durduk yere ‘Ave Maria’ söylemeye kalkışmadın,” dedi Bree, “yapsan fark ederdim.”</span></p>

    <p class="Normal para-style-override-7"><span class="char-style-override-9">“Hmm,” dedi ve öksürdü. “</span><span class="char-style-override-9" xml:lang="ar-SA">Şarkı söylemekten bahsetmesek</span><span class="char-style-override-9">?”</span></p>

    <p class="Normal para-style-override-7"><span class="char-style-override-9">“O da daha iyi olacak,” dedi Bree emin bir tonla ve yatağa yerleşmeye çalıştı. Yünle dolu döşek, mısır koçanlarından çok daha rahat ve sessizdi ama tümsek ve çukurlar da daha sıktı.</span></p>

    <p class="Normal para-style-override-7"><span class="char-style-override-9">“Herhalde,” dedi Roger düşünceli halde. </span><span class="italik char-style-override-8">Herhalde. Ama eskisi gibi olmayacak.</span><span class="char-style-override-9"> Bunu düşünmenin bir faydası da yoktu gerçi; gereği kadar üzülmüştü artık. Elinde olan şeylere kafa yormalı, geçmişi unutmalıydı.</span></p>

    <p class="Normal para-style-override-7"><span class="char-style-override-9">Yatağa iyice yerleşen Bree ona döndü, başını omzuna yasladı ve</span><span class="char-style-override-9" xml:lang="ar-SA"> iç geçirdi. Uyku için saçlarını uzun bir örgü haline getirmişti; Roger elini örgünün üstünde gezdirirken aklına yılan gelince hafifçe ürperdi. Claire’in hayvanı ne yaptığını merak etti. Büyük ihtimalle bahçesinde salıvermiş, fareleri öldürmesini ummuştu. Pragmatist bir kadındı ne de olsa.</span></p>

    <p class="Normal para-style-override-7"><span class="char-style-override-9">“Şu unuttuğun “aşüfte hikâyesini” bulabildin mi?” diye mırıldandı Brianna, kazara olmayan bir şekilde kalçasını ona sürterek.</span></p>

    <p class="Normal para-style-override-7"><span class="char-style-override-9">“Hayır. İncil’de çok fazla aşüfte var.” Bree’nin kulağının ucunu dişlerinin arasına son derece nazikçe aldı ve karısının ani, kesin bir nefes almasına yol açtı.</span></p>

    <p class="Normal para-style-override-7"><span class="char-style-override-9">“Aşüfte ne demek?” dedi karyoladan gelen minik, uykulu ses.</span></p>

    <p class="Normal para-style-override-7"><span class="char-style-override-9">“Sen uyumana bak dostum, sabah anlatırım,” diye seslendi Roger, sonra da elini karısının yuvarlak ve</span><span class="char-style-override-9" xml:lang="ar-SA"> sıcacık kalçasına indirdi.</span></p>

    <p class="Normal para-style-override-7"><span class="char-style-override-9">Jemmy büyük ihtimalle birkaç saniye içinde dalacaktı ama bundan emin olana dek kendilerini örtü altında küçük, gizli dokunuşlarla avuttular. Çocuk uyumaya başladığında ölü gibi oluyordu ama ebeveyninin rahatsız edici seslerinin ortalık yerinde, en olmayacak anlarda uyandığı da olmuştu.</span></p>

    <p class="Normal para-style-override-7"><span class="char-style-override-9">“Düşündüğün gibi miymiş?” diye sordu Bree, başparmağını yavaşça Roger’ın göğüs ucuna koyup çevirerek.</span></p>

    <p class="Normal para-style-override-7"><span class="char-style-override-9">“Ne- ah, vaaz. Eh, yılan hariç...”</span></p>

    <p class="Normal para-style-override-7"><span class="char-style-override-9">“Öyle değil- yani, bütün işleyiş. Sence...” Gözlerini Roger’ınkilere dikmeye çalıştı, Roger da karısının yaptığından çok söylediğine konsantre olmaya.</span></p>

    <p class="Normal para-style-override-7"><span class="char-style-override-9">“</span><span class="char-style-override-9" xml:lang="ar-SA">Şey.</span><span class="char-style-override-9">..” Elini Bree’nin elinin üstüne kapadı ve derin bir nefes aldı. “Evet. Kendimden emin miyim diye soruyorsun, değil mi? Eminim; olmasam yapmazdım.”</span></p>

    <p class="Normal para-style-override-7"><span class="char-style-override-9">“Babam- Frank- böyle bir görev aşkına sahip olmanın büyük bir lütuf olduğunu söylerdi, çünkü ne iş yapman gerektiğini çok iyi bilirmişsin. Sence içinde hep böyle bir tutku var mıydı?”</span></p>

    <p class="Normal para-style-override-7"><span class="char-style-override-9">“Eskiden, kendimi derin denizlerde dalgıçlık yapacağıma ikna etmiştim,” dedi. “Gülme, ciddiyim. Ya sen?”</span></p>

    <p class="Normal para-style-override-7"><span class="char-style-override-9">“Ben mi?” Bree şaşırmış gibiydi, dudaklarını büzdü, düşündü. “Eh, bir Katolik okuluna gittim, orada da hepimiz kendimizi gelecekte rahip ve rahibe olarak görmeye zorlanırdık- gerçi ben dini bir eğilimim olmadığına her zaman emindim.”</span></p>

    <p class="Normal para-style-override-7"><span class="char-style-override-9">“Tanrı’ya şükür,” dedi Roger ve sesindeki şevkle Brianna’yı güldürdü.</span></p>

    <p class="Normal para-style-override-7"><span class="char-style-override-9">“Sonra, uzun bir süre tarihçi olmayı düşündüm- olmak istediğimi düşündüm. İlginçti aslında,” dedi yavaşça. “Yapabilirdim. Ama- en çok istediğim şey bir şeyler inşa etmekti. Bir şeyler yapmak.” Elini Roger’ınkinin altından çekti, uzun ve zarif parmaklarını kımıldattı. “Ama seninkine benzer bir tutkuya sahip olup olmadığımı bilmiyorum.”</span></p>

    <p class="Normal para-style-override-7"><span class="char-style-override-9">“Anneliğin de bir tutku olduğunu söyleyemez misin peki?” Tehlikeli bir zemindeydiler o anda. Bree birkaç gün gecikmişti ama ikisi de konuyu açmamışlardı - pek niyetleri yoktu henüz.</span></p>

    <p class="Normal para-style-override-7"><span class="char-style-override-9">Bree omzunun üstünden karyolaya doğru bir bakış attı ve suratını buruşturdu; Roger bu ifadenin ne anlatmak istediğini çıkaramadı.</span></p>

    <p class="Normal para-style-override-7"><span class="char-style-override-9">“Çoğu insanın başına kazayla gelen bir şey, tutkuyla yapılan bir iş olabilir mi dersin?” diye sordu Brianna. “Önemli olmadığını söylemiyorum ama işin tutkuyla yapılması için tercih faktörü de gerekmez mi?”</span></p>

    <p class="Normal para-style-override-7"><span class="char-style-override-9">Tercih. Eh, Jem tamamen kaza sonucuydu fakat bu seferki -eğer öyle bir şey varsa- bir tercihti.</span></p>

    <p class="Normal para-style-override-7"><span class="char-style-override-9">“Bilemiyorum.” Karısının sırtına düşen örgüsünü</span><span class="char-style-override-9" xml:lang="ar-SA"> düzeltti; Bree refleks</span><span class="char-style-override-9"> olarak yaklaştı. Roger nedense kollarının arasındakinin daha olgun bir kadın olduğunu hissediyordu; göğüsleriyle ilgili olabilirdi bu. Daha yumuşak ve büyüktüler.</span></p>

    <p class="Normal para-style-override-7"><span class="char-style-override-9">“Jem uyudu,” dedi Brianna yumuşakça; Roger da oğlunun derin, hırıltılı nefesini duydu. Bree bir elini tekrar kocasının göğsüne koydu, ötekini biraz daha aşağı indirdi.</span></p>

    <p class="Normal para-style-override-7"><span class="char-style-override-9">Bir süre sonra, kendisi de rüya âlemine dalarken, Roger onun bir şey dediğini duydu ve ne dediğini sormasına yetecek kadar doğrulmaya çalıştı ama becerebildiği yalnızca kısa bir “Hmm?” oldu.</span></p>

    <p class="Normal para-style-override-7"><span class="char-style-override-9">“Aslında tutkuyla yapmak istediğim bir iş olduğunu hep düşünmüşümdür,” diye lafını tekrar etti Bree, tavan kirişindeki gölgelere bakarak. “Yapmak için yaratıldığım bir şey var. Ama ne olduğunu henüz bilmiyorum.”</span></p>

    <p class="Normal para-style-override-7"><span class="char-style-override-9">“Ama rahibe olmak için yaratılmamışsın bak,” dedi Roger mayışık bir sesle. “Gerisini bilmem.”</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="italik char-style-override-8">Adamın yüzü karanlıklar içindeydi. Bir göz, ıslak bir parlaklık gördü ve kalbi korkuyla çarpmaya başladı. Bodhránlar konuşuyorlardı.</span></p>

    <p class="Normal para-style-override-7"><span class="italik char-style-override-8">Elinde ahşap bir şey vardı, bir sopaydı bu - bu sopa gitgide daha da kocaman bir hal alıyor gibiydi ve sürekli davulun derisine iniyor, gözleri korkuyla parlayan adamın kafatasının içinde yankılanıyordu.</span></p>

    <p class="Normal para-style-override-7"><span class="italik char-style-override-8">Beraberinde bir hayvan vardı, çok büyük, belli belirsiz bir görünüme sahipti bu yaratık. Kasıklarının yanından karanlığın içine büyük bir açlıkla, kana susamışlıkla ilerliyordu; o da ona ayak uydurmuştu, av peşindeydi.</span></p>

    <p class="Normal para-style-override-7"><span class="italik char-style-override-8">Sopa indi, kalktı, bir kez daha indi, kalktı, indi, kalktı, indi, kalktı, indi; bileğinin hırsla savruluşuyla, bodhrán artık adeta damarlarının içindeydi, kemikleriyle konuşuyordu. Kolunu titreten gümbürtü sanki bir adamın kafatasını içeriden kırabilecekmiş gibiydi.</span></p>

    <p class="Normal para-style-override-7"><span class="italik char-style-override-8">O anlığına birbirine giren, karı-kocadan daha yakın hale gelen, adeta kalpleri birlikte atan korku ve kana susamışlık, o ıslak ve sert davul sesiyle gecenin boşluğuna karıştı. Vücut düştü; duyguların kendisinden uzaklaştığını hissetti. Bu müthiş bir kayıp hissini, yanağına vuran toprak ve çam iğnelerinin hafif acısı takip etti.</span></p>

    <p class="Normal para-style-override-7"><span class="italik char-style-override-8">Islak gözler bomboş bir ifadeyle baktı, ateşle aydınlanan dudaklar aralanmış, gevşemişti. Bu yüzü tanıyordu ama ismini bilmiyordu. Hayvan arkasında nefes nefeseydi, ensesinin dibinde duruyordu. Her şey yanıyordu: çimenler, ağaçlar, gökyüzü...</span></p>

    <p class="Normal para-style-override-7"><span class="italik char-style-override-8">Bodhránlar kemiklerinin içinde konuşuyorlardı ama ne dediklerini anlayamıyordu. Yeri dövdü, hareketsiz bedene, yanan ağaca vurdu ve kıvılcımlar uçuşturdu; kanındaki ritmin durmasını, doğru dürüst konuşmasını istiyordu artık. Sonra elindeki tokmak havaya uçtu; eli ağaca vurdu ve alevlere karıştı.</span></p>

    <p class="Normal para-style-override-7"><span class="char-style-override-9">Uyandığında eli yanıyordu; nefes nefese kaldı. Parmaklarını</span><span class="char-style-override-9" xml:lang="ar-SA"> içgüdüsel olarak ağzına götürdü, kan tadı aldı. Kalbi öyle </span><span class="char-style-override-9">hızlı atıyordu ki düzgün nefes alıp vermesi söz konusu olamazdı. Bununla mücadele etti, kalbini yavaşlatmaya çalıştı, nefes alıp vermeye devam etti. Paniği aşmaya </span><span class="char-style-override-9" xml:lang="ar-SA">çabaladı</span><span class="char-style-override-9">, onu boğan boğazının kapanmasına engel oldu.</span></p>

    <p class="Normal para-style-override-7"><span class="char-style-override-9">Elindeki acı, kafasını boğulma hissinden ona yoğunlaştırmasına yardımcı oldu. Uykusunda attığı yumruk kulübenin kütük duvarın</span><span class="char-style-override-9" xml:lang="ar-SA">ı</span><span class="char-style-override-9"> bulmuştu. Parmakları kırılmış gibiydi, Tanrı aşkına. Öteki elinin topuğunu parmaklarının dibine bastırdı, dişlerini sıktı.</span></p>

    <p class="Normal para-style-override-7"><span class="char-style-override-9">Yan döndüğünde şöminedeki ateşin son ışığıyla aydınlanmış ıslak gözlerin parıltısıyla karşılaştı; nefesi yetseydi çığlığı basardı.</span></p>

    <p class="Normal para-style-override-7"><span class="char-style-override-9">“Roger iyi misin?” diye fısıldadı Brianna, telaşlı bir sesle. Elini Roger’ın omzuna, sırtına, yüzüne götürdü, yaralanıp yaralanmadığını kontrol etti.</span></p>

    <p class="Normal para-style-override-7"><span class="char-style-override-9">“Evet,” dedi Roger sonunda, nefesini kontrol ederek. “Kötü bir... rüya.” Boğulmayı yalnızca rüyasında görmemişti; göğsü sıkışıyordu. Her nefes için çaba sarf etmesi gerekiyordu.</span></p>

    <p class="Normal para-style-override-7"><span class="char-style-override-9">Bree üstündeki örtüleri attı, Roger’ı doğrulttu.</span></p>

    <p class="Normal para-style-override-7"><span class="char-style-override-9">“Otur,” dedi usulca. “Uyuma. Yavaş yavaş nefes al; sana biraz çay yapacağım - yani, sıcak bir şey işte.”</span></p>

    <p class="Normal para-style-override-7"><span class="char-style-override-9" xml:lang="ar-SA">İtiraz edecek hali </span><span class="char-style-override-9">bile yoktu. Boğazındaki yara bir mengene gibi sıkıştırıyordu. Elindeki ilk acı biraz dinmişti; artık kalbiyle senkronize halde zonkluyordu - iyiydi bu, bunu istiyordu zaten. İliklerinde hissettiği davul sesleriyle mücadele etti, bu sırada kalbinin yavaşladığını hissetti. Brianna ona, içine kötü kokulu bir şey serpilmiş sıcak su getirdiğinde, nefes alış verişi neredeyse normalleşmişti.</span></p>

    <p class="Normal para-style-override-7"><span class="char-style-override-9">O fincandaki her neyse</span><span class="char-style-override-9" xml:lang="ar-SA"> içmeyi reddetti</span><span class="char-style-override-9">, bunun üzerine Brianna sıvıyı yaralı elini tedavi etmek için kullandı.</span></p>

    <p class="Normal para-style-override-7"><span class="char-style-override-9">“Rüyanı anlatmak ister misin?” diye sordu sonra. Kocaman gözlerinden h</span><span class="char-style-override-9" xml:lang="ar-SA">âlâ</span><span class="char-style-override-9"> uyku akıyordu ama dinlemeye de niyetliydi.</span></p>

    <p class="Normal para-style-override-7"><span class="char-style-override-9">Roger tereddüt etti fakat rüyanın hâlâ kafasının üstünde bir yerlerde, havada asılı kaldığını biliyordu; sessiz kalıp karanlığa geri dönerse rüya yine musallat olacaktı. Hem belki de Brianna rüyanın ne anlama geldiğini söyleyebilirdi.</span></p>

    <p class="Normal para-style-override-7"><span class="char-style-override-9">“Her şey karmakarışıktı ama o dövüşle ilgili olduğunun farkındaydım - Claire’i geri getirmek için gittiğimiz gece yani. Adam- öldürdüğüm adam- ” Kelime boğazında düğümlendi fakat sonunda çıkardı. “Kafasını parçalıyordum. Adam yere düştü. Yüzünü gördüm tekrar ve birden o yüzü daha önce gördüğümü fark ettim. O- onu tanıyordum.” Adamı biliyor olmanın verdiği endişe sesine yansımış, göz kapakları ardına kadar açılmıştı. Kıpkırmızı gözleri kocaman olmuştu.</span></p>

    <p class="Normal para-style-override-7"><span class="char-style-override-9">Brianna elini kocasının yaralı parmaklarının üstüne yavaşça kapadı.</span></p>

    <p class="Normal para-style-override-7"><span class="char-style-override-9">“Harley Boble adında kısa boylu, sefil tipli bir hırsız bozuntusu vardı, hatırlıyor musun onu? Helicon Dağı’ndaki toplantıda tanışmıştık hani.”</span></p>

    <p class="Normal para-style-override-7"><span class="char-style-override-9">“Hatırladım. O mu? Emin misin? Karanlıkta yani- kafan karışmıştır belki...”</span></p>

    <p class="Normal para-style-override-7"><span class="char-style-override-9">“Eminim. Ona vurduğumda bilmiyordum ama yere düştüğünde yüzünü gördüm -çimler alev içindeydi, netlikle gördüm- şimdi, rüyamda da tekrar gördüm; uyandığımda adamın adı beynimin içindeydi.” Parmaklarını yavaşça açtı, yüzünü buruşturdu. “İnsanın tanıdığı birini öldürmesi nedense çok daha kötü bir his bırakıyor.” Hiç tanımadığı birini öldürmenin verdiği rahatsızlığın büyüklüğüne rağmen böyleydi. Kendini cinayet işlemeye elverişli bir insan olarak görmeye başlamasına neden oluyordu.</span></p>

    <p class="Normal para-style-override-7"><span class="char-style-override-9">“Ancak </span><span class="italik char-style-override-8">o anda</span><span class="char-style-override-9"> tanımıyordun,” dedi Bree rahatlatmak için. “Tanıyamadın yani.”</span></p>

    <p class="Normal para-style-override-7"><span class="char-style-override-9">“Evet, doğru.” Doğruydu ama faydasızdı. Ateş sönmek üzereydi; oda soğumuştu. Bree’nin kollarındaki altın rengi tüylerin diken diken olduğunu</span><span class="char-style-override-9" xml:lang="ar-SA"> gördü. “Üşümüşsün, yatalım </span><span class="char-style-override-9">hadi.”</span></p>

    <p class="Normal para-style-override-7"><span class="char-style-override-9">Yatak hâlâ</span><span class="char-style-override-9" xml:lang="ar-SA"> sıcak sayılırdı. Karısının sırtına doğru kıvrılmasını</span><span class="char-style-override-9">n verdiği rahatlık inanılmazdı - onun vücudunun sıcaklığı, iliklerini ürperten anıları oradan kovmaya yardımcı olacaktı. Eli h</span><span class="char-style-override-9" xml:lang="ar-SA">âlâ</span><span class="char-style-override-9"> zonkluyordu ama acı artık katlanılabilir bir durumdaydı. Bree kolunu</span><span class="char-style-override-9" xml:lang="ar-SA"> gövdesinin üstünden </span><span class="char-style-override-9">uzatmış, sıkılmamış bir yumruğa benzeyen elini onun çenesinin altında tutuyordu. Roger kafasını eğip onun elini öptü. Karısının sıcak nefesini boynunda hissedince rüyasındaki hayvanı hatırladı.</span></p>

    <p class="Normal para-style-override-7"><span class="char-style-override-9">“Bree... Adamı öldürmeyi </span><span class="italik char-style-override-8">istedim </span><span class="char-style-override-9">ben.”</span></p>

    <p class="Normal para-style-override-7"><span class="char-style-override-9">“Biliyorum,” dedi Bree yumuşak bir sesle ve daha sıkı sarıldı.</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-8"> </span></p>
  </div>
</body>
</html>