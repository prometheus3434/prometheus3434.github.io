<html xmlns="http://www.w3.org/1999/xhtml">
<head>
  <title>karvekul2-4</title>
  <link href="../Styles/karvekul2.css" rel="stylesheet" type="text/css"/>
</head>

<body id="karvekul2" xml:lang="tr-TR">
  <div class="Basic-Text-Frame">
     <p class="baslik" id="toc_marker-2"><span class="bold">57. Papaz’ın Dönüşü</span></p>

    <p class="Normal para-style-override-9"><span class="bolditalik char-style-override-8"> </span></p>

    <p class="Normal para-style-override-9"><span class="bolditalik char-style-override-8">4 Eylül 1774</span></p>

    <p class="Normal para-style-override-7"><span class="bolditalik char-style-override-8"> </span></p>

    <p class="Normal para-style-override-7"><span class="char-style-override-9">Roger dönüş yolunca Coopersville’den uzak durdu. Ute McGillivray’in gazabından çekindiği için değildi, yalnızca eve dönüşünün tatsız olmasını istemiyordu. Yolunu uzattı, Tepe’ye çıkan uzun yokuşu kat etti; bu bölgede orman hırsla büyüyerek patikadan kaybettiği yolun bir kısmını almış, küçük su birikintilerinin oluşmasına neden olmuştu.</span></p>

    <p class="Normal para-style-override-7"><span class="char-style-override-9">Katırı bunlardan birinden geçirdi ve yüzündeki terleri silmek için durunca, akıntının kenarındaki büyük taşın arkasında bir hareketlilik gördü. Balık tutmakta olan Aidan ise onu görmemiş gibiydi.</span></p>

    <p class="Normal para-style-override-7"><span class="char-style-override-9">Roger, Clarence’ı biraz dizginleyip izlemeye koyuldu, bir şey demedi. Sonra sordu: “İyi ısırıyorlar mı?”</span></p>

    <p class="Normal para-style-override-7"><span class="char-style-override-9">“Fena değil,” dedi Aidan, ipine dikkatle bakarak. Sonra kafasını kaldırdı, ağzı kulaklarına vararak oltasını elinden bıraktı, kollarını kaldırıp Roger’ın onu da eyere çekmesini istedi.</span></p>

    <p class="Normal para-style-override-7"><span class="char-style-override-9">“Geri döndün!” diye bağırdı çocuk, kollarını Roger’a doladı ve kafasını adamın göğsüne gömdü. “Seni bekliyordum. Şimdi gerçek bir papaz mı oldun sen?”</span></p>

    <p class="Normal para-style-override-7"><span class="char-style-override-9">“Neredeyse. Bugün geleceğimi nereden bildin?”</span></p>

    <p class="Normal para-style-override-7"><span class="char-style-override-9">Aidan omuz silkti. “Haftanın her günü bekliyordum.” Kocaman gözler ve muzip bir ifadeyle Roger’ın yüzüne baktı. “Hiç değişmemişsin.”</span><span class="char-style-override-9"/></p>

    <p class="Normal para-style-override-7"><span class="char-style-override-9">“Değişmedim tabii,” dedi Roger, gülümseyerek. “Karnın nasıl?”</span></p>

    <p class="Normal para-style-override-7"><span class="char-style-override-9">“Mükemmel. Yaramı görmek ister misin?” Arkasına yaslandı, gömleğinin ucunu kaldırıp on santimlik kırmızı dikiş izini gösterdi.</span></p>

    <p class="Normal para-style-override-7"><span class="char-style-override-9">“Çok güzel,” dedi Roger onaylarcasına. “Madem iyisin, o zaman annenle küçük Orrie’ye de bakıyorsundur, ha?”</span></p>

    <p class="Normal para-style-override-7"><span class="char-style-override-9">“Tabii bakıyorum.” Aidan dar göğsünü gerdi. “Eve dün tam altı tane alabalık götürdüm ve en büyük olanı kolum kadardı!” Kollarını iki yana açarak tarif etti.</span></p>

    <p class="Normal para-style-override-7"><span class="char-style-override-9">“Haydi oradan, sen de...”</span></p>

    <p class="Normal para-style-override-7"><span class="char-style-override-9">“Yakaladım, gerçekten!” dedi Aidan sinirle ama sonra kendisiyle dalga geçildiğini anladı ve sırıttı.</span></p>

    <p class="Normal para-style-override-7"><span class="char-style-override-9">Clarence huzursuzlanmaya başladı, eve dönmek istiyordu. Hayvan küçük çemberler çizdi, toprağı tepti ve dizginleri çekiştirdi.</span></p>

    <p class="Normal para-style-override-7"><span class="char-style-override-9">“Gitsek iyi olacak. Benimle gelmek ister misin?”</span></p>

    <p class="Normal para-style-override-7"><span class="char-style-override-9">Aidan ister gibi görünüyordu ama kafasını iki yana salladı.</span></p>

    <p class="Normal para-style-override-7"><span class="char-style-override-9">“Yok, gelmeyeyim. Bayan Ogilvie’ye sen gelir gelmez haber vereceğime söz vermiştim, ona gideyim.”</span></p>

    <p class="Normal para-style-override-7"><span class="char-style-override-9">Roger bunu duyunca şaşırdı.</span></p>

    <p class="Normal para-style-override-7"><span class="char-style-override-9">“Öyle mi? Niyeymiş?”</span></p>

    <p class="Normal para-style-override-7"><span class="char-style-override-9">“Geçen hafta bebeği oldu, vaftiz etmeni istiyor.”</span></p>

    <p class="Normal para-style-override-7"><span class="char-style-override-9">“Yaa...” Bunu duyunca biraz morali yerine geldi, içinde taşıdığı küçük mutluluk daha da büyüdü. İlk vaftiz! - ya da daha doğrusu, ilk </span><span class="italik char-style-override-8">resmi</span><span class="char-style-override-9"> vaftizi olacaktı; aklına ismini bile bilmeden gömmek zorunda kaldığı O’Brien kızı geldi. Gerçi bunu atanana kadar yapamazdı ama bunu dört gözle bekliyordu.</span></p>

    <p class="Normal para-style-override-7"><span class="char-style-override-9">“Ufaklığı mutlulukla vaftiz edeceğimi söyle ona,” dedi Aidan’ı yere indirirken. “Bana zamanını bildirsin. Küçük balığını da unutma!” diye seslendi.</span></p>

    <p class="Normal para-style-override-7"><span class="char-style-override-9">Aidan oltasını ve balığını yerden aldı ve ormana daldı. Roger da Clarence’ın kafasını çevirip eve doğru yollandı. Yolda, eve henüz hayli mesafe varken, duman kokusu aldı; bacadan çıkandan daha yoğun bir kokuya sahipti bu ve yolda Cross Creek ile ilgili duyduklarından sonra, kendini ister istemez biraz rahatsız hissetti. Topuklarının ucuyla dürterek hızlandırmaya çalıştığı Clarence, dumana rağmen evin kokusunu almaya başladı ve yokuşta hızlandı.</span></p>

    <p class="Normal para-style-override-7"><span class="char-style-override-9">Duman kokusu daha da güçlendi, beraberinde başka bir ağır koku daha gelmeye başlamıştı - bu koku sanki tanıdıktı. Ağaçların arasında gözle görülür bir sis belirdi; ormanın çalılarından çıkıp açıklığa girdiklerinde gerginlikten neredeyse mahmuzlarının üstünde yükseldi.</span></p>

    <p class="Normal para-style-override-7"><span class="char-style-override-9">Yıpranmış ama sağlam haldeki kulübe yerli yerindeydi ve Roger, </span><span class="char-style-override-9">Clarence’ı homurdandıracak kadar sert bir şekilde kendini eyerin üstüne tekrar bıraktı. Ama duman evin etrafında kalın dalgalar halinde yükseliyor, kafasını ve boynunu -tıpkı bir Müslüman gibi- örtüyle kapamış olan Brianna’nın silueti de tam ortada duruyordu. Roger attan indi, bir nefes alıp Brianna’ya seslendi, ardından öksürük krizine tutuldu. Lanet dağsıçanı fırını açıktı ve adeta cehennemin çukuru gibi dumanlar çıkarıyordu - artık kokunun kaynağını anlamıştı: kavrulan toprak kokusu.</span></p>

    <p class="Normal para-style-override-7"><span class="char-style-override-9">“Roger! Roger!” Bree onu görmüştü, koşarak yaklaşıyordu. Etek ve örtülerinin uçlarını uçuşturarak bir turba kömürü yığınının üstünden atladı ve kendini kocasının kollarına bıraktı.</span></p>

    <p class="Normal para-style-override-7"><span class="char-style-override-9">Roger onu tuttu, sarıldı; karısının ona dokunuşundan, ağzının tadından daha güzel bir şey olmadığını düşündü - Bree’nin öğle yemeğinde soğan yediği apaçık olsa da.</span></p>

    <p class="Normal para-style-override-7"><span class="char-style-override-9">Bree kollarından gülümseyerek ve yaşlı gözlerle ayrıldı, “Seni seviyorum!” dedikten sonra tekrar kocasının yüzüne yapıştı ve öpmeye kaldığı yerden devam etti. “Özledim seni. En son ne zaman tıraş oldun? Seni seviyorum.”</span></p>

    <p class="Normal para-style-override-7"><span class="char-style-override-9">“Dört gün önce, Charlotte’tan ayrıldığımda. Ben de seni seviyorum. Her şey yolunda mı?”</span></p>

    <p class="Normal para-style-override-7"><span class="char-style-override-9">“Tabii ki. Ah, aslında değil. Jemmy ağaçtan düşüp dişini kırdı ama kırılan süt dişiymiş; annemin dediğine göre asıl dişin çıkışına zarar vermezmiş. Sonra... Ian frengi kapmış, yani olabilirmiş, hepimiz ondan iğreniyoruz... Şey, babam Cross Creek’te az kalsın katran ve tüye bulanıyormuş. Sonra, Flora MacDonald’la tanıştık. Başka... annem Jocasta Teyze’nin gözüne iğne batırdı ve- ”</span></p>

    <p class="Normal para-style-override-7"><span class="char-style-override-9">“Iyyy!” dedi Roger içgüdüsel bir tiksintiyle. “Niye?”</span></p>

    <p class="Normal para-style-override-7"><span class="char-style-override-9">“Patlamasın diye. Bir de resimlerimden altı sterlin kazandım!” diye muzaffer bir havayla. “Paravan yapmak için biraz kaliteli kablo ve ipek aldım, ayrıca sana da kışlık bir pelerin örmek için yünler aldım. Yeşil. Ah, ama en önemlisi, başka bir- onu sonra anlatırım sana, karışık bir şeydi. Presbiteryenler ile nasıl gitti? Sorun çıktı mı? Papaz mısın artık?”</span></p>

    <p class="Normal para-style-override-7"><span class="char-style-override-9">Roger kafasını iki yana salladı, bu haber selinin hangisine daha önce cevap vermesi gerektiğini düşündü ve son kısımda karar kıldı, çünkü en çok onu hatırlıyordu.</span></p>

    <p class="Normal para-style-override-7"><span class="char-style-override-9">“Papaz gibiyim. Peki, acaba Bayan Bug’dan anlaşılmazlık dersi almış olabilir misin?”</span><span class="char-style-override-9"/></p>

    <p class="Normal para-style-override-7"><span class="char-style-override-9">“‘Papaz gibi’ nasıl bir unvan oluyor acaba? Dur- biraz sonra anlatırsın; şunu biraz daha açmam lazım.”</span></p>

    <p class="Normal para-style-override-7"><span class="char-style-override-9">Bunu dedikten bir saniye sonra Bree hemen fırının yanına gitti. Uzun, kil tuğladan yapılmış baca yığını bir uçta mezar taşı gibi yükseliyordu. Turba kömürü her şeyin üstünü örtüyordu; üstünde dumanlar tüten bir mezarın içinden cayır cayır yanan, kocaman bir iblis çıkacak gibiydi. O an Roger, Katolik olsaydı istavroz çıkaracağını düşündü.</span></p>

    <p class="Normal para-style-override-7"><span class="char-style-override-9">Durumu değerlendirerek kenara yavaşça yaklaştı; Brianna orada diz çökmüş, küreğiyle karşı taraftaki söğüdün altındaki turba kömürü yığınına erişmeye çalışıyordu.</span></p>

    <p class="Normal para-style-override-7"><span class="char-style-override-9">Roger, görüşünü bulandıran bir duman bulutunun içinden bakarak, çukurun kenarlarını belirleyen kil plakaların üstünde çarpık şekilli objeler olduğunu görebiliyordu. Birkaç tanesi kâse ya da tabak olmaları amacıyla yoğrulmuş olmalılardı. Ama çoğu yarım metre-bir metre arası uzunlukta, borumsu şekillerdi, bir uçları konikleşecek kadar incelmiş, öteki ucu hafifçe yanmıştı. Koyu pembe renkteydiler, dumanla kirlenmiş ve islenmişlerdi; aslında mangalda kızartılmış penislere benziyorlardı ve görünüşleri Roger’ı, en az Jocasta’nın gözü hakkında duydukları kadar rahatsız etti.</span></p>

    <p class="Normal para-style-override-7"><span class="char-style-override-9">“Borular,” dedi Brianna gururla, küreğiyle o objelerden birini göstererek. “Su boruları. Bak, mükemmeller! Olacaklar en azından, eğer soğurken çatlamazlarsa tabii.”</span></p>

    <p class="Normal para-style-override-7"><span class="char-style-override-9">“Harika,” dedi Roger, kendini zorlayarak. “Bak, sana bir hediye getirdim.” Elini ceketinin cebine attı ve bir portakal çıkardı. Bree bir sevinç çığlığıyla meyveyi eline aldı ve başparmağını kabuğu delmek için hazırladı ama durdu.</span></p>

    <p class="Normal para-style-override-7"><span class="char-style-override-9">“Yoo, sen ye bunu, Jem’e de bir tane getirdim,” dedi Roger ve karısını rahatlattı.</span></p>

    <p class="Normal para-style-override-7"><span class="char-style-override-9">“Seni seviyorum,” dedi Brianna tekrar, hevesle ve birkaç saniye sonra portakalın suyu çenesinden akmaya başladı. “Ee, Presbiteryenler ne dediler?”</span></p>

    <p class="Normal para-style-override-7"><span class="char-style-override-9">“Eh, yani, bir sorun yok. Onları etkilemek için gerekli eğitime, yeterli Yunanca’ya ve Latince’ye sahiptim. İbranicem kötüydü ama bir ayda onu da ilerlettim - Papaz Efendi Caldwell bana bir kitap verdi.” Ceketinin yan tarafını eliyle gösterdi.</span></p>

    <p class="Normal para-style-override-7"><span class="char-style-override-9">“Evet, Crombieler’e ve Buchananlar’a İbranice vaaz verdiğini gözümde canlandırabiliyorum,” dedi Bree gülümseyerek. “Ee, başka?”</span></p>

    <p class="Normal para-style-override-7"><span class="char-style-override-9">Küçük bir portakal parçası dudağına yapışmıştı; Roger içgüdüsel olarak eğildi ve karısını öperek parçayı oradan aldı. Bu minik sulu parça ağzını şenlendirmeye yetti.</span></p>

    <p class="Normal para-style-override-7"><span class="char-style-override-9">“Yani, beni kendi prensipleri açısından, benim kavrama yeteneğim açısından incelediler. Uzun uzun konuştuk; aklımız için birlikte dua ettik.” Bu konuyu onunla konuşurken biraz utanıyordu. Kendisi için çok önemli bir deneyim olmuştu, orada kendini sanki hiç tanımamasına rağmen çok özlediği evindeymiş gibi hissetmişti. Yapmak istediği iş için kendini adamaktan çok zevk almıştı; üstelik yaptıklarını ve hissettiklerini anlayıp paylaşan insanlarla yan yana olunca...</span></p>

    <p class="Normal para-style-override-7"><span class="char-style-override-9">“Sonuç olarak, geçici bir unvan olsa da artık Tanrı’nın sözünü aktaran bir papazım,” dedi, botlarının ucuna bakarak. “Evlendirme ve vaftiz gibi işlemler için tam olarak atanmam gerekiyor. Bunun için de bir yerlerde Presbiteryen Oturumu yapılmalı. O zamana kadar vaaz verebileceğim, öğretmenlik yapabileceğim ve cenazelerde konuşabileceğim.”</span></p>

    <p class="Normal para-style-override-7"><span class="char-style-override-9">Bree ona gülümseyerek bakıyordu ama biraz hüzünlü bir yüz ifadesi vardı.</span></p>

    <p class="Normal para-style-override-7"><span class="char-style-override-9">“Mutlusun yani?” dedi.</span></p>

    <p class="Normal para-style-override-7"><span class="char-style-override-9"> Roger başıyla onayladı ama bir süre ağzını açamadı.</span></p>

    <p class="Normal para-style-override-7"><span class="char-style-override-9">“Çok mutluyum,” dedi sonunda, çok kısık bir sesle.</span></p>

    <p class="Normal para-style-override-7"><span class="char-style-override-9">“Güzel,” dedi Bree yumuşakça ve daha samimi bir şekilde güldü. “Anladım. Yani şimdi, Tanrı’yla sözleşmiş gibi oldunuz, değil mi?”</span></p>

    <p class="Normal para-style-override-7"><span class="char-style-override-9">Roger güldü ve boğazının biraz rahatladığını hissetti. “Evet, öyle gibi. Ama </span><span class="italik char-style-override-8">seninle</span><span class="char-style-override-9"> evliyim, unutacağımı düşünme.”</span></p>

    <p class="Normal para-style-override-7"><span class="char-style-override-9">“Düşünmem, sen de unutma.” Artık tamamen içten gülümsüyordu. “Eh, madem benimle evlisin...” Roger’ın gözlerinin içine baktı, bakışı kocasının içinden bir elektrik şoku gibi geçti. “Jem şu anda Marsali’nin yanında, Germain’le oynuyor. Ayrıca daha önce bir papazla sevişmemiştim doğrusu... biraz sapıkça ve kafirce olabilir gerçi, ne dersin?”</span></p>

    <p class="Normal para-style-override-7"><span class="char-style-override-9">Roger derin bir nefes aldı ama fayda etmedi; muhtemelen dumandan ötürü, çakırkeyif ve biraz halsiz hissediyordu.</span></p>

    <p class="Normal para-style-override-7"><span class="italik char-style-override-8">“Sen ki âlâsın, benimsin, aşkımsın; evet, çok güzelsin,”</span><span class="char-style-override-9"> dedi, </span><span class="italik char-style-override-8">“ve yatağımız da yeşildir. Kasıklarının eklemleri cevherlere benzer, sanki kurnaz bir işçilikten geçmiş gibiler. Göbek deliğin yuvarlak bir kadeh gibidir, içine mey istemez; karnın sanki üstünde zambaklarla süslenmiş bir buğday yığınıdır.”</span><span class="char-style-override-9"> Bree’ye uzandı, nazikçe dokundu.</span></p>

    <p class="Normal para-style-override-7"><span class="italik char-style-override-8">“İki göğsün, ikiz karacalara benzer.”</span></p>

    <p class="Normal para-style-override-7"><span class="char-style-override-9">“Öyle mi?”</span></p>

    <p class="Normal para-style-override-7"><span class="char-style-override-9">“İncil’de öyle diyor,” dedi Roger ciddiyetle. “Öyle olmalı, değil mi?”</span></p>

    <p class="Normal para-style-override-7"><span class="char-style-override-9">“Biraz daha göbeğimi anlat,” dedi Bree ama Roger ağzını açmaya fırsat bulamadı. Küçük bir siluetin ağaçların arasından çıkıp hızla onlara doğru geldiğini gördü. Artık elinde balık olmayan Aidan nefes nefese yanlarına geldi, durdu.</span></p>

    <p class="Normal para-style-override-7"><span class="char-style-override-9">“Bayan...Ogil...vy... şimdi... şimdi gel... gelsin diyor!” dedi sonunda. Çocuk biraz nefeslendikten sonra mesajın kalanını aktardı: “Bebek- kız kötü durumda, o yüzden hemen vaftiz edilsin istiyorlar, ölebilir diye.”</span></p>

    <p class="Normal para-style-override-7"><span class="char-style-override-9">Roger elini öteki tarafına attı; Charlotte’ta verdikleri </span><span class="italik char-style-override-8">Ortak İbadet Kitabı,</span><span class="char-style-override-9"> o cepte küçük, rahatlatıcı bir ağırlık yapıyordu.</span></p>

    <p class="Normal para-style-override-7"><span class="char-style-override-9">“Yapabilir misin bunu?” Brianna endişeli gözlerle bakıyordu. “Katolikler yapabiliyor- yani acil durumlarda, alelade kişiler de vaftiz yapabiliyorlar.”</span></p>

    <p class="Normal para-style-override-7"><span class="char-style-override-9">“Evet, öyle durumlar- evet,” dedi, bir dakika öncesine kıyasla nefes nefese bir haldeydi. Karısının is ve toprakla kirlenmiş yüzüne bir bakış attı.</span></p>

    <p class="Normal para-style-override-7"><span class="char-style-override-9">“Gelmek ister misin?” Hemen evet demesine çok ihtiyacı vardı.</span></p>

    <p class="Normal para-style-override-7"><span class="char-style-override-9">“Hayatta kaçırmam,” dedi Bree ve pis örtüsünü çıkarıp saçlarını saldı; bukleler rüzgârda bayrak gibi dalgalandı.</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Bebek, Ogilvyler’in ilk çocuğuydu; Brianna bir hafta önce -uzun annelik tecrübesiyle- küçük kızın kalın bağırsak sancısı çektiğini ama önemli bir şeyi olmadığını söylemişti. İkisi de korkutucu derecede genç görünen anne-baba -on beş yaşında gibiydiler- her şey için, acınası bir şekilde müteşekkir oluyorlardı: Brianna’nın sakinleştiren sözleri ve tavsiyeleri için, Claire’in onları ziyaret etmesini teklif ettiği için (çünkü Jamie’nin karısını bizzat çağırmaya çekiniyorlardı, bir de onun hakkında duydukları hikâyeler vardı elbette), onlara yemek ve ilaç getireceğini söylediği için ve en önemlisi, Roger bebeği vaftiz etmek için geldiği için.</span></p>

    <p class="Normal para-style-override-7"><span class="char-style-override-9">Gerçek bir papazın o rezil eve teşrif etmesi ve çocuklarına Tanrı’nın lütfunu bahşetmesi… Durmaksızın teşekkür ettiler.</span></p>

    <p class="Normal para-style-override-7"><span class="char-style-override-9">Roger ve Brianna bir süre kaldılar, güneş batmaya başlarken de iyi bir iş yapmış olmanın küçük mutluluğuyla oradan ayrıldılar.</span></p>

    <p class="Normal para-style-override-7"><span class="char-style-override-9">“Zavallıcıklar,” dedi Brianna, acımayla zevk arası bir havayla titreyen bir sesle.</span><span class="char-style-override-9"/></p>

    <p class="Normal para-style-override-7"><span class="char-style-override-9">Roger da başını salladı, Bree’nin hislerini paylaşıyordu. Vaftiz sorunsuz gerçekleşmişti; bağırmakta olan mor yüzlü bebek bile Roger’ın suyu kel kafasından dökmesine ve ruhunu cennetin koruması için dua etmesine izin verecek kadar susmuştu. Roger bundan çok büyük bir zevk almıştı, ancak bu töreni gerçekleştirmesine izin verildiği için biraz da mahcup olmuştu. Ama başka bir mesele kafasını kurcalıyordu - o yüzden evden çıktığındaki hisleri utangaç bir mutlulukla derin bir can sıkıntısı arasında gidip geliyordu.</span></p>

    <p class="Normal para-style-override-7"><span class="char-style-override-9">“Kızın adı- ” Brianna lafını bitiremedi, kafasını iki yana salladı.</span></p>

    <p class="Normal para-style-override-7"><span class="char-style-override-9">“Onları durdurmaya çalıştım,” dedi Roger, sesini kontrol etmeye çalışarak. “Şahidimsin, denedim! Elizabeth dedim, Mairi, Elspeth de olabilirdi hatta. Duydun beni!”</span></p>

    <p class="Normal para-style-override-7"><span class="char-style-override-9">“Ah, yapma,” dedi Brianna ve sesi titredi. “Bence çok şirin bir isim: </span><span class="italik char-style-override-8">Rogerina.</span><span class="char-style-override-9">” İsim ağzından çıkar çıkmaz kendini kaybetti, çimlerin üstüne düştü ve bir sırtlan gibi sesler çıkararak gülmeye başladı.</span></p>

    <p class="Normal para-style-override-7"><span class="char-style-override-9">“Off, Tanrı aşkına, yazık olacak kızcağıza,” dedi Roger gülmemeye çalışarak - ve başarısız oldu. “Thomasina’yı duymuştum, Jamesina bile kulağıma çalınmıştı ama... off!”</span></p>

    <p class="Normal para-style-override-7"><span class="char-style-override-9">“Belki kısaltıp Ina derler,” dedi Brianna, burnunu çekip yüzünü önlüğüne silerek. “Belki tersten okurlar -Aniregor- sonra da Annie derler, ne dersin?”</span></p>

    <p class="Normal para-style-override-7"><span class="char-style-override-9">“Gerçekten çok güzel teselli veriyorsun,” dedi Roger, karısını ayağa kaldırmak için elini uzatırken.</span></p>

    <p class="Normal para-style-override-7"><span class="char-style-override-9">Bree ona dayandı, kollarını kocasının etrafına sardı ama hâlâ kahkahayla sarsılıyordu. Üstü portakal ve duman kokuyordu; batan güneş saçlarının alev alev görünmesine neden oluyordu.</span></p>

    <p class="Normal para-style-override-7"><span class="char-style-override-9">Sonunda gülmeyi kesti, kafasını kaldırdı.</span></p>

    <p class="Normal para-style-override-7"><span class="italik char-style-override-8">“Ben sevdiğiminim, sevdiğim de benim,”</span><span class="char-style-override-9"> dedi ve Roger’ı öptü. “İyi iş çıkardın Papaz Efendi. Haydi eve dönelim.”</span></p>

    <p class="Normal para-style-override-1"><span class="bold"> </span></p>
  </div>
</body>
</html>