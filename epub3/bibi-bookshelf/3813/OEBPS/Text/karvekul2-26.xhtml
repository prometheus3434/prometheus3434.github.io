<html xmlns="http://www.w3.org/1999/xhtml">
<head>
  <title>karvekul2-26</title>
  <link href="../Styles/karvekul2.css" rel="stylesheet" type="text/css"/>
</head>

<body id="karvekul2" xml:lang="tr-TR">
  <div class="Basic-Text-Frame">
     <p class="baslik" id="toc_marker-21"><span class="bold">76. Tehlikeli Yazışma</span></p>

    <p class="Normal para-style-override-9"><span class="bold char-style-override-8"> </span></p>

    <p class="Normal para-style-override-10"><span class="italik char-style-override-8"> </span></p>

    <p class="Normal para-style-override-10"><span class="italik char-style-override-8">Gönderen: Lord John Grey, Josiah Dağı Çiftliği, Virginia Kolonisi</span></p>

    <p class="Normal para-style-override-10"><span class="italik char-style-override-8">Alan: Bay James Fraser, Fraser Tepesi, Kuzey Carolina</span></p>

    <p class="Normal para-style-override-9"><span class="italik char-style-override-8">6 Mart 1775</span></p>

    <p class="Normal para-style-override-7"><span class="italik char-style-override-8"> </span></p>

    <p class="Normal para-style-override-7"><span class="italik char-style-override-8">Sevgili Bay Fraser,</span></p>

    <p class="Normal para-style-override-7"><span class="italik char-style-override-8">Tanrı aşkına, siz neyin peşindesiniz? Sizinle birçok hoş anımız olmuştur -bunlardan ikisi hiddet ve inatla bezeli olsa da- ve sizi hep zeki ve onurlu bir adam bilmişimdir.</span></p>

    <p class="Normal para-style-override-7"><span class="italik char-style-override-8">Ancak bu konularda bilhassa uyarılarda bulunmama rağmen, adınızı hainler ve isyankârların, kanunsuz hareketlerle ilişkilendirilenlerin, bu yüzden tutuklanması gerektiği düşünülenlerin isimlerinin bulunduğu birden çok listede bulmaktayım. Hâlâ özgürce dolaşabiliyor olmanız dostum, Kuzey Carolina’daki kolluk kuvvetlerinin sayıca azlığından başka bir şeyin nimeti değildir - bu durum da çok geçmeden değişebilir. Josiah Martin yardım için Londra’ya haber yolladı ve o yardımın, emin olun ki eli kulağındadır.</span></p>

    <p class="Normal para-style-override-7"><span class="italik char-style-override-8">Eğer Gage Boston’da fazlasıyla meşgul ve Lord Dunsmore’un Virginia’daki birlikleri h</span><span class="char-style-override-9" xml:lang="ar-SA">âlâ</span><span class="italik char-style-override-8"> toplanma aşamasında olmasaydı, ordu birkaç ay içinde tepenizde olurdu. Kendinizi kandırmayın; Kral belki yanlış yönlendiriliyor olabilir, ancak hükümet her şeyin farkında. Biraz geç de olsa, Koloniler’deki bütün huzursuzluklardan haberdarlar ve daha büyük bir zarar oluşmadan önce müdahale etmek için hızla hazırlanıyorlar.</span></p>

    <p class="Normal para-style-override-7"><span class="italik char-style-override-8">Ne olursanız olun dostum, bir ahmak değilsiniz ve bu yüzden hareketlerinizin sonucundan haberdar olduğunuzu varsayıyorum. Yine de durumu tüm yalınlığıyla karşınıza koymazsam kendimi suçlu hissederim: hareketlerinizle ailenizi müthiş bir tehlike içine atıyorsunuz ve yine bu hareketler, kendi başınızı bir ilmikten geçirmekle eşdeğer.</span></p>

    <p class="Normal para-style-override-7"><span class="italik char-style-override-8">Şahsınızın bana duyduğu -her ne cinstense- o yakınlığa ve ailenizle de aramızda yıllar içinde kurulan bağlara binaen, girdiğiniz bu işleri bir an önce bırakmanız için size yalvarırım.</span></p>

    <p class="Normal para-style-override-7"><span class="italik char-style-override-8">John</span></p>

    <p class="Normal para-style-override-7"><span class="char-style-override-9">Mektubu baştan sona okudum ve Jamie’ye döndüm. Masasında oturmuş, her yere saçılan kâğıtlar ve beraberlerindeki kırık, kahverengi balmumu parçalarına bakıyordu. Bobby Higgins beraberinde çok sayıda mektup, gazete ve paket getirmişti - Jamie, Lord John’un mektubunu sona bırakmıştı.</span></p>

    <p class="Normal para-style-override-7"><span class="char-style-override-9">“Çok korkmuş senin için,” dedim, elimdeki kâğıdı diğerlerinin üstüne koyarak.</span></p>

    <p class="Normal para-style-override-7"><span class="char-style-override-9">Kafasını salladı.</span></p>

    <p class="Normal para-style-override-7"><span class="char-style-override-9">“Kendi pozisyonundaki bir adamın Kral için ‘yanlış yönlendirilmiş’ demesi ihanete çok yakın bir şeydir Sassenach,” dedi, aslında orada şaka yaptığını düşünsem de.</span></p>

    <p class="Normal para-style-override-7"><span class="char-style-override-9">“Bahsettiği listeler hakkında bir şey biliyor musun?”</span></p>

    <p class="Normal para-style-override-7"><span class="char-style-override-9">Omuz silkti, birbirine girmiş belgelerin arasından çamur lekeli bir tanesini çıkardı.</span></p>

    <p class="Normal para-style-override-7"><span class="char-style-override-9">“Şöyle bir şey herhalde,” dedi bana uzatarak. Mühürsüz, okunaksız, yanlış yazılmış ve kin dolu bir ihbar listesiydi bu: </span><span class="italik char-style-override-8">Hıyanetler ve İsyancı Başları</span><span class="char-style-override-9">. Buradaki isimlerin barış ve huzura gönül veren herkes için büyük tehdit oluşturduğu söyleniyordu. Yazarın hislerine göre, </span><span class="italik char-style-override-8">bu kişilere hadleri bildirilmeli</span><span class="char-style-override-9">, </span><span class="italik char-style-override-8">hepsi kaynar katranla bezenip hapse tıkılmalı</span><span class="char-style-override-9"> ve hatta </span><span class="italik char-style-override-8">kendi evlerinin tavan kütüğüne asılmalı</span><span class="char-style-override-9"> idi.</span></p>

    <p class="Normal para-style-override-7"><span class="char-style-override-9">“Bunu nereden buldun?” diye sordum, kâğıdı masaya iki parmağımla bırakarak.</span></p>

    <p class="Normal para-style-override-7"><span class="char-style-override-9">“Campbelton’dan. Birisi sulh hâkimi olduğu için Farquard’a yollamış. O da üstünde ismim yazdığı için bana verdi.”</span></p>

    <p class="Normal para-style-override-7"><span class="char-style-override-9">“Yazıyor muymuş?” Eğri büğrü harflere tekrar göz attım. “Aa, evet: J. Frayzer. Senden bahsettiğine emin misin? Çok Fraser var, birçoğu da John, Jacob, Joseph, James adında olabilir.”</span></p>

    <p class="Normal para-style-override-7"><span class="char-style-override-9">“Ama herhalde </span><span class="italik char-style-override-8">kızıl saçlı, soyu bozuk, hastalıklı, ahlaksız, namussuz tefe satıcısı, kerhane düşkünü, sokaklarda isyan körükleyen şerefsiz</span><span class="char-style-override-9"> denince çoğu üzerine alınmaz.”</span></p>

    <p class="Normal para-style-override-7"><span class="char-style-override-9">“Ah, okumamıştım orayı.”</span></p>

    <p class="Normal para-style-override-7"><span class="char-style-override-9">“Sondaki açıklamada.” Kâğıda umursamaz bir bakış attı. “Bence kasap Buchan yazmış bunu.”</span></p>

    <p class="Normal para-style-override-7"><span class="char-style-override-9">“O adam ‘tefe’nin hep satılan bir şey olduğunu düşünüyor, nedense; hem senin tefecilik yapabileceğin bir paran da yok.”</span></p>

    <p class="Normal para-style-override-7"><span class="char-style-override-9">“Bu şartlar altında dür</span><span class="char-style-override-9" xml:lang="ar-SA">üstlük aranacağından şüpheliyim</span><span class="char-style-override-9"> Sassenach,” dedi soğukça. “MacDonald ve Bobby de sağ olsunlar, sayelerinde bende para olduğunu sanan birçok insan var artık - bu servetten onlara borç vermiyorsam, o halde bu para kesinlikle Yahudiler’e ya da </span><span class="char-style-override-9" xml:lang="ar-SA">Özgürlükçü</span><span class="char-style-override-9"> yatırımcılarıyla döndürülüyordur, çünkü bütün ticareti kendi kârım için almaya hazırımdır.”</span></p>

    <p class="Normal para-style-override-7"><span class="char-style-override-9">“Ne?”</span></p>

    <p class="Normal para-style-override-7"><span class="char-style-override-9">“Bu biraz daha özenle yazılmış bir parçaydı,” dedi, kâğıtların arasında daha zarif görünümlü, üstü ince el yazısıyla yazılmış bir parşömen çıkardı. Bu parça Hillsboro’daki bir gazeteye, </span><span class="italik char-style-override-8">Adaletin Bir Dostu</span><span class="char-style-override-9"> imzasıyla gönderilmişti; Jamie’den ismen bahsetmese de suçlamaların kimi işaret ettiği konusunda şüphe yoktu.</span></p>

    <p class="Normal para-style-override-7"><span class="char-style-override-9">“Saçın yüzünden,” dedim, Jamie’ye eleştiren gözlerle bakarak. “Peruk taksan işlerini zorlaştırırdın.”</span></p>

    <p class="Normal para-style-override-7"><span class="char-style-override-9">Alaycı bir şekilde tek omzunu kaldırıp bıraktı. Kızıl saçın karaktersizlik ve ahlaki çöküntüye delalet olduğu yönünde genel bir kanı vardı, hatta bazı fanatikler şeytani güçler tarafından esir alınmışlığa işaret ettiğini de söylüyorlardı. Böyle bir bilgiye sahip olduğu için nazik bir centilmenin takması gereken durumlarda bile peruk takmazdı.</span></p>

    <p class="Normal para-style-override-7"><span class="char-style-override-9">Ona sormadan kâğıt yığınlarını incelemeye başladım. Beni durdurmak için bir hamle yapmadı, yağmurun gürültüsünü dinleyerek sessizce oturdu.</span></p>

    <p class="Normal para-style-override-7"><span class="char-style-override-9">Güçlü bir bahar fırtınası araziyi yıkıyordu. Hava serindi; yeşilliklerin yoğun kokuları pencere ve kapı aralıklarından içeri giriyordu. Bazen, aniden, ağaçların arasından gelen rüzgârın kokusuyla, dışarıdaki bütün vahşiliğin içeri girmek istediğini, evi yerle bir edip bizim yaşadığımıza dair bütün izleri yok etmek istediğini düşünüyordum.</span></p>

    <p class="Normal para-style-override-7"><span class="char-style-override-9">Mektuplar karmakarışıktı; bazıları Kuzey Carolina Yazışma Komitesi üyelerinden, kuzeyden gelen haberleri taşıyordu. Kıta Birliği Komiteleri sonunda New Jersey ve New Hampshire’da aktif duruma geçmiş, yerel yönetimlerin görevlerini üstlenmişlerdi. Oradaki valiler, mahkemelerin ve vergi alımının kontrolünü kaybettiklerinden dolayı işleri daha kolay olmuştu.</span></p>

    <p class="Normal para-style-override-7"><span class="char-style-override-9">Boston halen Gage’in birlikleri tarafından işgal halindeydi ve mektupların bazıları şehirdekiler için yemek ve ihtiyaç yardımı istiyordu - kışın ellişer kiloluk iki parti arpayı Woolamlar’dan biriyle, Tepe’dekilerin yardımlarıyla at arabasının içine koyarak yollamıştık.</span></p>

    <p class="Normal para-style-override-7"><span class="char-style-override-9">Jamie tüyünü eline alıp yavaşça bir şeyler yazmaya başlamıştı.</span></p>

    <p class="Normal para-style-override-7"><span class="char-style-override-9">Sıradaki Daniel Putnam’dan gelen bir nottu. Not Massachusets’ten yollanmıştı; adam taşradaki milislerin ayaklanmasına dikkat çekiyor, silah ve barut istiyordu. Altında bir düzine başka imza vardı ve hepsi kendi bölgesindeki durumun vahametini anlatıyordu.</span></p>

    <p class="Normal para-style-override-7"><span class="char-style-override-9" xml:lang="ar-SA">İkinci bir Kıta Kongresi düşünülüyordu, henüz belirlenmemiş bir tarihte, Philadelphia’da toplanılması öngörülüyordu.</span></p>

    <p class="Normal para-style-override-7"><span class="char-style-override-9">Georgia bir Bölge Kongresi toplamıştı ama mektubu yazan Kral yanlısı -belli ki Jamie’yi de kendisiyle aynı fikirde sanıyordu- muzaffer bir üslupla şöyle yazmıştı: </span><span class="italik char-style-override-8">Burada Büyük Britanya’ya karşı, diğer yerlerdeki gibi kindar bir tutum sergilenmiyor; Kral yanlısı tavır</span><span class="char-style-override-9" xml:lang="ar-SA"> bölgemizde o kadar güçlüdür ki</span><span class="italik char-style-override-8"> bu kanunsuz kongreye on iki bölgeden yalnızca beşi temsilci gönderebilmiştir.</span></p>

    <p class="Normal para-style-override-7"><span class="italik char-style-override-8">Massachusetts-Gazette</span><span class="char-style-override-9"> adındaki gazetenin 6 Şubat tarihli sayısının</span><span class="char-style-override-9" xml:lang="ar-SA"> mürekkeple işaretlenmiş bir </span><span class="char-style-override-9">kısmını da içeren bir mektup daha gelmişti. Mektubun başlığı </span><span class="italik char-style-override-8">Hukukun Üstünlüğü ve İnsanın Üstünlüğü</span><span class="char-style-override-9">’ydü. Mektubun altında </span><span class="italik char-style-override-8">Novanglus</span><span class="char-style-override-9"> şeklinde bir imza vardı - bu kelime büyük ihtimalle “New Englishman” kalıbını aklınca Latince’leştirmeye çalışan biri tarafından uydurulmuştu. Ama bu mektubun, kendini </span><span class="italik char-style-override-8">Massachusettensis</span><span class="char-style-override-9"> olarak tanıtmış bir Kralcı’nın gazetedeki önceki mektup serisine cevap olarak yazıldığı düşünülünce o kadar saçma gelmiyordu.</span></p>

    <p class="Normal para-style-override-7"><span class="char-style-override-9">Massachusettensis’in kim olduğu hakkında bir fikrim yoktu ama Novanglus’un mektubundan birkaç söz kalıbı gözüme çarptı, sonra anımsadım - Bree’nin okul kitabından aklımda kalanlardandı bu cümleler ve John Adams’a aitti.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-8">Hukukun devleti, insanların değil,</span><span class="char-style-override-9">” diye mırıldandım. “Böyle bir şey yazacak olsan, sen nasıl bir mahlas kullanırdın?” Bakışlarımı kaldırınca biraz utangaç gözlerle karşılaştım.</span></p>

    <p class="Normal para-style-override-7"><span class="char-style-override-9">“Zaten yazıyor musun yoksa?”</span></p>

    <p class="Normal para-style-override-7"><span class="char-style-override-9">“Yani, bir-iki yere mektup yollamıştım,” dedi mahcupça. “Broşür falan değil.”</span></p>

    <p class="Normal para-style-override-7"><span class="char-style-override-9">“Hangisisin?”</span></p>

    <p class="Normal para-style-override-7"><span class="char-style-override-9">Birazdan söyleyeceğini küçük gören bir tavırla omuz silkti. “</span><span class="italik char-style-override-8">Scotus Americanus.</span><span class="char-style-override-9"> Ama daha iyi bir şey bulup değiştireceğim. Birkaç kişi daha aynı mahlasla yazıyor.”</span></p>

    <p class="Normal para-style-override-7"><span class="char-style-override-9">“Vay be. Seni bulmalarının zorlaşması güzel bir şey.” Kendi kendime “Massachusettensis,” diye mırıldanıp bir sonraki k</span><span class="char-style-override-9" xml:lang="ar-SA">âğıdı elime aldım.</span></p>

    <p class="Normal para-style-override-7"><span class="char-style-override-9">Jamie’nin ani ve şaşırtıcı istifasına çok bozulan John Stuart’tan gelen bu not, Massachusetts’teki </span><span class="italik char-style-override-8">son derece kanunsuz ve saçma bir Kongre</span><span class="char-style-override-9">’nin Stockbridge Kızılderilileri’ni Koloni’yle aynı safta durmaları için resmen davet ettiklerini belirtiyor ve Jamie’yi, eğer Cherokeeler de buna uyarlarsa, vatana ihanetten dolayı bizzat asmaktan büyük mutluluk duyacağı konusunda uyarıyordu.</span></p>

    <p class="Normal para-style-override-7"><span class="char-style-override-9">“John Stuart’ın senin kızıl saçlarından bile haberi yoktur,” dedim, notu kenara koyarak. Üstüne bir şaka yapmama rağmen okuduğum son satırlar beni biraz germişti. Kâğıt üstünde görünce, etrafımızda bir süredir dönüp durmakta olan bulutlar iyice somut bir hal almıştı. </span></p>

    <p class="Normal para-style-override-7"><span class="char-style-override-9" xml:lang="ar-SA">Çalışma odasında şömine yoktu, yalnızca küçük bir maltız vardı ve o maltız köşede yanıyordu. Jamie ayağa kalktı, mektuplardan bir kısmını eline aldı ve birer birer ateşe atmaya başladı.</span></p>

    <p class="Normal para-style-override-7"><span class="char-style-override-9">Birden bir deja vu yaşadım: kuzeni Jared’in Paris’teki evinde, resim odasındaki şöminenin başında, mektupları ateşe atıyordu. O gizli mektupların çıkardığı beyaz dumanlar, uzun süre önce dinmiş bir fırtınanın hortlayan bulutları gibiydiler.</span></p>

    <p class="Normal para-style-override-7"><span class="char-style-override-9">Jamie’nin talimatlarına Fergus’un ne dediğini hatırladım: “</span><span class="italik char-style-override-8">Bu oyunun nasıl oynandığını hatırlıyorum.” </span><span class="char-style-override-9">Ben de hatırlıyordum, o yüzden kanımda buz parçacıklarının dolaşmaya başladığını hissetmeye başlamıştım.</span></p>

    <p class="Normal para-style-override-7"><span class="char-style-override-9">Jamie ucu tutuşmuş son kâğıt parçasını da maltızın içine bıraktı, sonra da yazdığı kâğıdı kumladı ve bana uzattı. Bree’nin ürettiği özel kâğıtlardan birini kullanmıştı. Normalden daha kalındı ve yumuşak, parlak bir yüzeyi vardı; Bree kâğıdı yaparken kullandığı hamurun içine birkaç meyve, biraz da minik yaprak katmıştı, o yüzden bazı yerlerde minik kan lekelerine benzer izler vardı.</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-7"><span class="italik char-style-override-8">Gönderen: James Fraser, Fraser Tepesi, Kuzey Carolina Kolonisi</span></p>

    <p class="Normal para-style-override-7"><span class="italik char-style-override-8">Alan: Lord John Grey, Josiah Dağı Çiftliği, Virginia Kolonisi</span></p>

    <p class="Normal para-style-override-9"><span class="italik char-style-override-8">16 Mart 1775</span></p>

    <p class="Normal para-style-override-7"><span class="italik char-style-override-8"> </span></p>

    <p class="Normal para-style-override-7"><span class="italik char-style-override-8">Sevgili John,</span></p>

    <p class="Normal para-style-override-7"><span class="italik char-style-override-8">Artık çok geç.</span></p>

    <p class="Normal para-style-override-7"><span class="italik char-style-override-8">Süregelen yazışmamız bundan böyle senin için tehlike arz edeceğinden dolayı, büyük bir üzüntüyle belirtmekteyim ki artık son bulmak zorundadır.</span></p>

    <p class="Normal para-style-override-7"><span class="italik char-style-override-8">Bana hep inan.</span></p>

    <p class="Normal para-style-override-7"><span class="italik char-style-override-8">Seni çok seven arkadaşın,</span></p>

    <p class="Normal para-style-override-7"><span class="italik char-style-override-8">Jamie</span></p>

    <p class="Normal para-style-override-7"><span class="italik char-style-override-8"> </span></p>

    <p class="Normal para-style-override-7"><span class="char-style-override-9">Sessizce okuyup geri verdim. Jamie mühür mumunu ararken masasının köşesinde küçük bir paket olduğunu gördüm. Daha önce üstündeki kâğıtlardan dolayı dikkatimi çekmemişti.</span></p>

    <p class="Normal para-style-override-7"><span class="char-style-override-9">“Bu nedir?” diye sorup elime aldım; görünümüne göre fazlasıyla ağırdı.</span></p>

    <p class="Normal para-style-override-7"><span class="char-style-override-9">“Lord hazretlerinden bir armağan, küçük Jemmy için.” Mumu maltızda alevlendirdi ve katlanmış mektubun üstüne tuttu. “Bir kurşun asker setiymiş. Bobby öyle söyledi.”</span></p>

    <p class="Normal para-style-override-11"><span class="char-style-override-9"> </span></p>
  </div>
</body>
</html>