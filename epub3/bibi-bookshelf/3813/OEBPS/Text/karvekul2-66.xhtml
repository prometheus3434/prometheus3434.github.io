<html xmlns="http://www.w3.org/1999/xhtml">
<head>
  <title>karvekul2-66</title>
  <link href="../Styles/karvekul2.css" rel="stylesheet" type="text/css"/>
</head>

<body id="karvekul2" xml:lang="tr-TR">
  <div class="Basic-Text-Frame">
     <p class="baslik" id="toc_marker-59"><span class="bold">115. Burun Karıştıran</span></p>

    <p class="Normal para-style-override-9"><span class="bolditalik char-style-override-8"> </span></p>

    <p class="Normal para-style-override-9"><span class="bolditalik char-style-override-8"> </span></p>

    <p class="Normal para-style-override-9"><span class="bolditalik char-style-override-8">4 Temmuz 1776</span></p>

    <p class="Normal para-style-override-7"><span class="bolditalik char-style-override-8"> </span></p>

    <p class="Normal para-style-override-7"><span class="char-style-override-9">Han odası sıcak ve boğucuydu ama dışarı çıkamıyordum; küçük Amanda sonunda kendini harap edip uyuyakalmıştı - poposu tahriş olmuştu zavallıcığın. Sepetinde kıvrılmış, yüzünü asmış, parmağını emiyordu.</span></p>

    <p class="Normal para-style-override-7"><span class="char-style-override-9" xml:lang="ar-SA">İnce sineklik bezinin katlarını açtım ve yavaşça sepetin üstüne örttüm, sonra pencereyi </span><span class="char-style-override-9">araladım. Hava dışarıda da sıcaktı ama en azından temizdi, durağan değildi. Başlığımı çekip çıkardım - o olmayınca, Mandy saçlarıma iki eliyle yapışıp çekmeye bayılıyordu; kalp rahatsızlığı olan bir bebek için inanılması zor bir gücü vardı. Milyonuncu kez, hatalı olma ihtimalimi tarttım.</span></p>

    <p class="Normal para-style-override-7"><span class="char-style-override-9">Değildim. Yavrucak, yanaklarında bebeklere özgü pembelikle uyuyordu; uyandığında, tekmeler savurduğunda, o kızartı kayboluyor, bu kez dudaklarında ve el tırnaklarında aynı güzellikte ama sağlıksız bir mavilik oluşuyordu. Çocuk h</span><span class="char-style-override-9" xml:lang="ar-SA">âlâ yaşam doluydu</span><span class="char-style-override-9"> ama çok minikti. Bree’yle Roger iri kıyımlardı; Jemmy ilk yaşlarında bir suaygırı gibi kilo almıştı. Mandy doğumdan beri çok az ağırlaşabilmişti.</span></p>

    <p class="Normal para-style-override-7"><span class="char-style-override-9">Hayır, hatalı değildim. Bebeğin sepetini masaya taşıdım, ılık esintiyle bir nebze serinlemesini istedim. Sonra da yanına oturup parmaklarımı yavaşça kızın göğsüne yerleştirdim.</span></p>

    <p class="Normal para-style-override-7"><span class="char-style-override-9">Hissedebiliyordum - tıpkı baştaki gibi ama bu sefer, artık ne olduğunu da bildiğim için, daha da güçlü bir histi bu. Adam gibi bir ameliyat odam, kan aktarımı araçlarım olsa, düzgünce ayarlanıp yönetilen bir anestezi imkânım, bir oksijen maskem, eğitimli ve eli </span><span class="char-style-override-9" xml:lang="ar-SA">çabuk hemşirelerim olsa... Hiçbir kalp ameliyatı kolay iş değildir, özellikle de</span><span class="char-style-override-9"> bir bebeğinki - ama başarabilirdim. Yapılması gerekenleri adeta parmaklarımın ucunda hissedebiliyordum. Kafamın içinde, gözlerimin hemen arkasında, yumruğumdan daha küçük olan o kaygan, kasılıp gevşeyen minik kalbi ve üç milimden daha geniş olmayan duktus arteriozusun içini yıkayıp geçen kanları görebiliyordum. Koltukaltı damarına minik bir çentik, duktusu da sekiz numaralı ipek iplikle bağladın mı... Bu kadar işte.</span></p>

    <p class="Normal para-style-override-7"><span class="char-style-override-9">Biliyordum, o kadar kolay olduğunu çok iyi biliyordum. Fakat, ne yazık ki bilgi her zaman güç getirmiyor. K</span><span class="char-style-override-9" xml:lang="ar-SA">ıymetli torunumu kurtaran ben olamayacaktım.</span></p>

    <p class="Normal para-style-override-7"><span class="char-style-override-9">Kurtaran olabilecek miydi ki? Etrafımda herhangi biri olduğunda zihnimin derinlerine gömdüğüm karanlık ihtimaller artık başıboşlardı. Jemmy yanılmış olabilirdi. Yakut taşlı bir yüzük gibi rengârenk şeyler, her bebeğin ilgisini o derece çekebilirdi - ama sonra içinde safir olan o eski püskü, deri muskama da cıvıltılı tepkiler verdiği aklıma geldi.</span></p>

    <p class="Normal para-style-override-7"><span class="char-style-override-9">Belki. Geçişin tehlikeleri hakkında düşünmek istemiyordum - başarılı olsun ya da olmasın, doğuracağı kalıcı ayrılık gerçeğini.</span></p>

    <p class="Normal para-style-override-7"><span class="char-style-override-9">Dışarıda gürültüler vardı; limana doğru bakınca, henüz uzaklardaki bir geminin direklerini gördüm. Daha da uzakta bir tane daha vardı. Kalbim tekledi.</span></p>

    <p class="Normal para-style-override-7"><span class="char-style-override-9">Bunlar sahil kenarında dolanan posta gemileri, balıkçı tekneleri değil, okyanusları geçen gemilerdi. Acaba bunlar Vali Martin’in koloniyi sindirmek ve yeniden ele geçirmek için istediği filodan olabilirler miydi? O filonun ilk gemisi Nisan sonunda Fear Burnu’na gelmişti ama getirdiği birlikleri diğer gemiler için bekletiyordu.</span></p>

    <p class="Normal para-style-override-7"><span class="char-style-override-9">Bir süre izledim; gemiler yaklaşmadı. Demir atmış, filonun geri kalanını bekliyor olabilirler miydi? Belki İngiliz gemisi bile değillerdi; New England’daki blokajdan kaçıp güneye inmiş olan Amerikan gemileri de olabilirlerdi.</span></p>

    <p class="Normal para-style-override-7"><span class="char-style-override-9">Düşüncelerim merdivenden gelen ayak sesleriyle bölündü, bunlara homurtular ve İskoçlar’a has, o kıkırtı eşlik etti.</span></p>

    <p class="Normal para-style-override-7"><span class="char-style-override-9">Gelenler Jamie’yle Ian’dı ama... bu kadar gülünç buldukları şey ne olabilirdi acaba? Son gördüğümde bir parti tütün yaprağı karşılığı biber, tuz, şeker, tarçın -bulabilirlerse- ve Bayan Bug’ın istediği, tarçından da nadide bir şey, iğne bulmak için rıhtıma gidiyorlardı. Yenilebilir bir balık bulurlarsa onunla da akşam yemeğimizi geçirecektik.</span></p>

    <p class="Normal para-style-override-7"><span class="char-style-override-9">En azından balığı bulmuşlardı: büyükçe bir kral uskumrusu. Jamie hayvanı kuyruğundan tutuyordu, etrafına sarılı olan her neyse yolda başına bir şey gelmiş ve düşmüştü. Jamie’nin saçlarının bağı açılmıştı; kızıl teller ceketin omzundan arkaya doğru salınıyordu. Ceketin kollarından birinin dikişi yırtılmıştı, yırtığın içinden beyaz gömleği görünüyordu. Jamie’nin de,- balığın da üstü başı toz içindeydi; balığın gözleri onu suçlarcasına pörtlemişken, Jamie’nin tek gözü neredeyse kapanacak kadar şişti.</span></p>

    <p class="Normal para-style-override-7"><span class="char-style-override-9">“Tanrı aşkına,” dedim yüzümü elime gömerek. Parmaklarımı ayırıp Jamie’ye baktım. “Söyleme. Neil Forbes mu?”</span></p>

    <p class="Normal para-style-override-7"><span class="char-style-override-9">“Ah, hayır,” dedi balığı masaya sertçe bırakırken. “Wilmington Locası’yla biraz fikir ayrılığına düştük.”</span></p>

    <p class="Normal para-style-override-7"><span class="char-style-override-9">“Fikir ayrılığı...”</span></p>

    <p class="Normal para-style-override-7"><span class="char-style-override-9">“Evet, bizi rıhtımdan aşağı atacaklarını sandılar. Biz öyle sanmadık.” Çizmesiyle bir sandalye çekti ve ters şekilde oturdu, kollarını üstünde kavuşturdu. Güneşten ve gülmekten kızarmış yüzünde saçma bir neşe vardı.</span></p>

    <p class="Normal para-style-override-7"><span class="char-style-override-9">“Bilmek istemiyorum,” dedim, tabii ki aksi geçerli olsa da. Kendi kendine kıs kıs gülmekte olan Ian’a baktım. Jamie’den biraz daha az hırpalanmış olan delikanlının işaret parmağı boğumuna kadar burun deliğinin içindeydi.</span></p>

    <p class="Normal para-style-override-7"><span class="char-style-override-9">“Burnun mu kanıyor Ian?”</span></p>

    <p class="Normal para-style-override-7"><span class="char-style-override-9">Kafasını iki yana salladı, h</span><span class="char-style-override-9" xml:lang="ar-SA">âlâ </span><span class="char-style-override-9">kıkırdıyordu. “Hayır yenge. Ama locadan bazıları için aynı şeyi söyleyemeyeceğim.”</span></p>

    <p class="Normal para-style-override-7"><span class="char-style-override-9">“Parmağın ne arıyor o zaman orada? Kendine yeni bir tik mi edindin?”</span></p>

    <p class="Normal para-style-override-7"><span class="char-style-override-9">“Hayır, beyninin düşüp yere saçılmasını engelliyor,” diye Jamie kahkahalara boğuldu. Sepete baktım; gürültüye hayli alışık olan Mandy, h</span><span class="char-style-override-9" xml:lang="ar-SA">âlâ mışıl mışıl uyuyordu.</span></p>

    <p class="Normal para-style-override-7"><span class="char-style-override-9">“O zaman sen iki deliği de tıkasan iyi edersin,” dedim Jamie’ye. “Beladan biraz uzak durursun belki.” Gözüne daha iyi bakabilmek</span><span class="char-style-override-9" xml:lang="ar-SA"> için çenesini hafifçe kaldırdım. “O balıkla birine vurdun, değil mi?”</span></p>

    <p class="Normal para-style-override-7"><span class="char-style-override-9">Biraz önce düzenli bir mırıltı haline inmiş olan gülüşmeler, sorumla birlikte tekrar coşacak gibi oldu.</span></p>

    <p class="Normal para-style-override-7"><span class="char-style-override-9">“Gilbert Butler,” dedi Jamie kendini büyük ustalıkla kontrol ederek. “Suratının ortasına indirdim. İskeleden aşağıya, cumburlop denize.”</span></p>

    <p class="Normal para-style-override-7"><span class="char-style-override-9">Ian o manzaradan duyduğu hazzı hatırlayınca omuzlarını istemsizce titretti.</span></p>

    <p class="Normal para-style-override-7"><span class="char-style-override-9">“Amma su sıçradı ama! Çok hoş bir dövüştü doğrusu, yenge! Bir tanesinin çenesinde elimi kırdığımı sandım ama hissizlik şimdi geçti, iyiyim. Biraz karıncalanıyor, o kadar.” Boştaki elinin parmaklarını bana göstererek, pek de rahatsız olmadan oynattı.</span></p>

    <p class="Normal para-style-override-7"><span class="char-style-override-9">“Ama çıkar o parmağını burnundan Ian,” dedim, endişem yavaş yavaş sinire doğru kayarken. “Yarım akıllı gibi görünüyorsun.”</span></p>

    <p class="Normal para-style-override-7"><span class="char-style-override-9">Artık her nedense, bu dediğimle kafayı yemişçesine, kendilerini kaybederek gülmeye başladılar. Ian yine de sonunda o parmağı büyük bir dikkatle, sanki gerçekten beyninin yere düşeceğinden korkarmış gibi oradan çekti. Öyle olmadı tabii; hatta normalde böyle bir hareketten sonra çıkması beklenecek sümük çeşitleri bile görünmedi.</span></p>

    <p class="Normal para-style-override-7"><span class="char-style-override-9">Ian önce şaşırdı, sonra biraz endişeli bir hal aldı. Burnunu çekti, burnunu yokladı, sonra parmağını tekrar daldırıp deliği iyice araştırdı.</span></p>

    <p class="Normal para-style-override-7"><span class="char-style-override-9">Jamie sırıtmaya devam etti ama Ian’ın telaşı arttıkça yüzündeki ifade ciddileşmeye başladı.</span></p>

    <p class="Normal para-style-override-7"><span class="char-style-override-9">“Ne- kaybetmedin, değil mi evlat?”</span></p>

    <p class="Normal para-style-override-7"><span class="char-style-override-9">Ian kafasını iki yana salladı, kaşlarını çattı.</span></p>

    <p class="Normal para-style-override-7"><span class="char-style-override-9">“Hayır, hissedebiliyorum. Şurada...” Durdu, Jamie’ye sabitlenmiş parmağın üstünden panik dolu bir bakış attı. “Sıkıştı Jamie Dayı! Çıkaramıyorum!”</span></p>

    <p class="Normal para-style-override-7"><span class="char-style-override-9">Jamie hemen ayağa kalktı. Parmağı sulu bir sesle oradan çıkardı, sonra Ian’ın kafasını arkaya doğru yatırdı, sağlam gözüyle delikten içeri baktı.</span></p>

    <p class="Normal para-style-override-7"><span class="char-style-override-9">“Işık getirir misin Sassenach?”</span></p>

    <p class="Normal para-style-override-7"><span class="char-style-override-9">Masada bir mum vardı ama deneyimlerim bana birinin burun deliğine mumla bakmanın sonucunun burun kıllarının yanması olduğunu öğretmişti. O yüzden eğilip sıranın altından tıbbi malzeme çantamı aldım.</span></p>

    <p class="Normal para-style-override-7"><span class="char-style-override-9">“Ben alırım,” dedim, küçük çocukların burun deliklerinden kiraz çekirdeklerinden canlı böceklere kadar birçok şey çıkartmış olmanın verdiği güvenle. En ince pens çiftimi çıkarttım ve güven vermek isteyerek birbirlerine hafifçe çarptım. “Oradaki Her neyse, sen sabit dur yeter Ian.”</span></p>

    <p class="Normal para-style-override-7"><span class="char-style-override-9">Ian elimdeki pense korkuyla baktı, sonra yalvarır halde Jamie’ye döndü.</span></p>

    <p class="Normal para-style-override-7"><span class="char-style-override-9">“Dur. Daha iyi bir fikrim var.” Jamie buyurgan bir tavırla elini koluma koyup sonra da dışarı ç</span><span class="char-style-override-9" xml:lang="ar-SA">ıktı. Bir gürültüyle aşağı indi -</span><span class="char-style-override-9"> orada, bar kapısı açıldı ve içerideki kahkahalar kulağımıza kadar geldi. Kapı kapanınca ses hemen kesildi.</span></p>

    <p class="Normal para-style-override-7"><span class="char-style-override-9">“İyi misin sen Ian?” Üst dudağında bir kızartı vardı, parmak hareketlerine dayanamayan burnu yavaş yavaş kanamaya başlıyordu.</span></p>

    <p class="Normal para-style-override-7"><span class="char-style-override-9">“Umarım iyiyimdir yenge.” Neşe yerini tamamen endişeye bırakmıştı. “Beynime sokmuş olamam herhalde, değil mi?”</span></p>

    <p class="Normal para-style-override-7"><span class="char-style-override-9">“Hiç sanmam, çok zor. Ne halt etmeye- ”</span></p>

    <p class="Normal para-style-override-7"><span class="char-style-override-9">O an aşağıdaki kapı tekrar açılıp kapandı ve kahkahalar merdivene döküldü. Jamie basamakları ikişer ikişer çıktı ve sıcak ekmekle bira kokarak, elinde bir enfiye kutusuyla tekrar odaya daldı.</span></p>

    <p class="Normal para-style-override-7"><span class="char-style-override-9">Ian kutuyu büyük bir minnetle eline aldı, parmaklarının arasına bir tutam siyah, tozlu tanecik alıp burnuna çekti.</span></p>

    <p class="Normal para-style-override-7"><span class="char-style-override-9">Bir an, üçümüz de nefesimizi tuttuk - sonra, taburede oturmakta olan Ian’ın bütün vücudunu sarsan o hapşırık geldi ve içinden küçük, sert bir obje çıkıp </span><span class="italik char-style-override-8">tink</span><span class="char-style-override-9"> diye bir sesle masaya çarptı ve sekip şömineye girdi.</span></p>

    <p class="Normal para-style-override-7"><span class="char-style-override-9">Ian dur durak bilmeden hapşırmaya devam etti; Jamie’yle bense dizlerimizin üstünde, pisliğe aldırmadan külleri karıştırmaya başladık.</span></p>

    <p class="Normal para-style-override-7"><span class="char-style-override-9">“Buldum! Galiba,” dedim, topuklarımın üstünde durup elimdeki kül yığınına bakarak. Tam ortada küçük, yuvarlak, tozlu bir şey vardı.</span></p>

    <p class="Normal para-style-override-7"><span class="char-style-override-9">“Evet, o.” Jamie masada başıboş durmakta olan pensleri aldı, nesneyi dikkatle avcumdan çekti ve su bardağımın içine bıraktı. İs ve toz bulutu suyun içinde yukarıya doğru süzüldü, yüzeyde pis gri bir renk bıraktı; aşağıda tek başına kalmış olan nesne parıldadı, sonunda güzelliğini gösterdi. Yontulmuş, berrak bir taştı bu. Turuncu renkte, başparmağımın yarısı büyüklükteydi.</span></p>

    <p class="Normal para-style-override-7"><span class="char-style-override-9">“Krizoberil,” dedi Jamie yumuşakça, elini sırtıma koyarak. Mandy’nin sepetine baktı, ince siyah tellerin esintiyle uçuşmasını izledi. “İşi görür mü dersin?”</span></p>

    <p class="Normal para-style-override-7"><span class="char-style-override-9">H</span><span class="char-style-override-9" xml:lang="ar-SA">âlâ</span><span class="char-style-override-9"> hapşırmakta olan ve</span><span class="char-style-override-9" xml:lang="ar-SA"> gözleri sulanmış Ian, burnunda kırmızı lekeli bir mendille öteki omzumun üstünden bakmaya geldi.</span></p>

    <p class="Normal para-style-override-7"><span class="char-style-override-9">“Yarım akıllı demiştin, değil mi?” dedi derin tatminle bezeli sesiyle. “Hah!”</span></p>

    <p class="Normal para-style-override-7"><span class="char-style-override-9">“Nereden buldunuz bunu? Ya da şöyle diyeyim, kimden çaldınız?”</span></p>

    <p class="Normal para-style-override-7"><span class="char-style-override-9">“Neil Forbes.” Jamie taşı sudan çıkardı, parmaklarının arasında yavaşça çevirmeye başladı. “Şu locadakilerin sayısı bizden hayli fazlaydı, o yüzden sokakta koşarak ilerledik, köşeyi döndük, depoların arasındaki sokağa girdik.”</span></p>

    <p class="Normal para-style-override-7"><span class="char-style-override-9">“Forbes’un yerini hemen tanıdım, çünkü daha önce gitmiştim oraya,” diye araya girdi Ian. Mandy’nin ayaklarından biri sepetten dışarı çıkmıştı; Ian tabanına parmağının ucuyla dokundu, bebek refleksle ayak parmaklarını esnetince gülümsedi. “Arkada, birinin duvarı kırdığı yerde büyük bir boşluk vardı. Üstü çadır beziyle örtülmüş, sonra da çiviyle sabitlenmiş. Onu hemen oradan söküp içeri daldık.”</span></p>

    <p class="Normal para-style-override-7"><span class="char-style-override-9">Orada, Forbes’un ofis olarak kullandığı küçük, kapalı yerin hemen yanında bulmuşlar kendilerini - neyse ki adam o sırada içeride değilmiş.</span></p>

    <p class="Normal para-style-override-7"><span class="char-style-override-9">“Oracıkta, masanın üstündeki küçük kutudaydı,” dedi Ian, krizoberile biraz gururla göz atarak. “Öylece duruyordu! Bir bakmak için elime almıştım ki bekçinin geldiğini duyduk. O zaman da- ” Omuz silkti ve bana gülümsedi, mutluluğuyla o nahoş yüz hatları bir an değişti.</span></p>

    <p class="Normal para-style-override-7"><span class="char-style-override-9">“Bekçi orada olduğunuzu söylemeyecek mi yani?” diye sordum şüphecilikle. İsteseler o kadar göze çarpabilirlerdi.</span></p>

    <p class="Normal para-style-override-7"><span class="char-style-override-9">“Eh, söyler herhalde.” Jamie torununun sepetine eğildi, krizoberili iki parmağının arasında Mandy’ye doğru tuttu. “Bak sana dedenle Ian Dayı’n ne getirdi </span><span class="italik char-style-override-8">a muirninn</span><span class="char-style-override-9">,” dedi yumuşakça.</span></p>

    <p class="Normal para-style-override-7"><span class="char-style-override-9">“Düşündük ki Brianna’ya yaptıklarının küçük bir diyeti olarak el koyabiliriz,” dedi Ian, biraz kendine gelmişti. “Bay Forbes da mantığını anlayabilir diye düşünüyorum. Anlamazsa da- ” Tekrar gülümsedi, elini bıçağına götürdü. “Bir kulağı daha var elbet.”</span></p>

    <p class="Normal para-style-override-7"><span class="char-style-override-9" xml:lang="ar-SA">Çok yavaşça, ince delikli bezin içinden bir yumruk yükseldi, taşa doğru yönelirken parmaklarını açtı.</span></p>

    <p class="Normal para-style-override-7"><span class="char-style-override-9">“H</span><span class="char-style-override-9" xml:lang="ar-SA">âlâ</span><span class="char-style-override-9"> uyuyor mu?” diye fısıldadım. Jamie kafasını salladı ve taşı yavaşça geri çekti.</span></p>

    <p class="Normal para-style-override-7"><span class="char-style-override-9">Masanın öteki ucunda, balık boş gözlerle tavana baktı, hiçbir şeyi umursamadı.</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-8"> </span></p>
  </div>
</body>
</html>