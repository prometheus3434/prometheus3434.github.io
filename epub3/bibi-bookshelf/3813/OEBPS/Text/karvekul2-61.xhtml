<html xmlns="http://www.w3.org/1999/xhtml">
<head>
  <title>karvekul2-61</title>
  <link href="../Styles/karvekul2.css" rel="stylesheet" type="text/css"/>
</head>

<body id="karvekul2" xml:lang="tr-TR">
  <div class="Basic-Text-Frame">
     <p class="baslik" id="toc_marker-55"><span class="bold">110. Işığın Kokusu</span></p>

    <p class="Normal para-style-override-9"><span class="bolditalik char-style-override-8"> </span></p>

    <p class="Normal para-style-override-9"><span class="bolditalik char-style-override-8">2 Ekim 1775</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-7"><span class="char-style-override-9">Phaedre’yi River Run’a geri götürmek düşünülemezdi bile, kız her ne kadar kâğıt üzerinde Duncan Cameron’ın malı olmaya devam etse de. Konuyu bir süre tartışmış, sonunda Jocasta’ya kölesinin bulunduğunu söylememeye karar vermiştik. Ama Ian’ı Jemmy’yi alması için gönderdiğimizde Brianna’nın sağ salim geri döndüğünü ve Joshua’nın kaybından duyduğumuz üzüntüyü ilettik - kadını konu hakkındaki birçok detaydan mahrum bıraktık.</span></p>

    <p class="Normal para-style-override-7"><span class="char-style-override-9">“Neil Forbes’tan bahsetsek mi?” diye sorduğumda Jamie kafasını iki yana sallamıştı.</span></p>

    <p class="Normal para-style-override-7"><span class="char-style-override-9">“Forbes ailemden herhangi birinin bir daha canını yakamayacak,” dedi keskin bir dille. “Teyzeme ya da Duncan’a ondan bahsetmek de… yani, Duncan’ın elinde yeterince sıkıntı olduğunu düşünüyorum; duyarsa hemen Forbes’la yüzleşmek ister ama şu anda başında isteyeceği bir şey değil bu. Teyzem de...” Cümlesini bitirmedi ama yüzündeki sevimsiz ifadeden yeterince şey anlaşılıyordu. Leochlu MacKenzieler kindar kişilerdi; Jocasta’nın Forbes’u akşam yemeğine çağırıp zehirlemesi ne Jamie’yi, ne de beni şaşırtmazdı.</span></p>

    <p class="Normal para-style-override-7"><span class="char-style-override-9">“Bay Forbes da yemeğe her çağırana önlüğüyle koşacak ya tabii,” dedim alaycı ama rahatsız bir tonda. “Ian’ın o kulağı... ee...”</span></p>

    <p class="Normal para-style-override-7"><span class="char-style-override-9">“Köpeğine yedirecekmiş,” diye yanıt verdi Jamie düşüncelere dalgın halde. “Ciddi miydi bilemiyorum.”</span></p>

    <p class="Normal para-style-override-7"><span class="char-style-override-9">Phaedre hem kendi başından geçenler, hem de Josh’un sonu yüzünden çok sarsılmıştı. Brianna kızı kendisine gelmesi için bizimle birlikte Tepe’ye getirmemiz için çok ısrar etti. Ona daha uygun bir yer buluncaya kadar yanımıza aldık.</span></p>

    <p class="Normal para-style-override-7"><span class="char-style-override-9">“Jocasta Teyze’nin onu azat etmesini sağlamamız lazım,” demişti Bree.</span></p>

    <p class="Normal para-style-override-7"><span class="char-style-override-9">“Zor olmaz herhalde,” demişti Jamie de acımasız bir sesle. “Bizim bildiklerimizi bilmiyor sonuçta. Ama bekle biraz, düzgün bir yer bulalım, sonra icabına bakarım.”</span></p>

    <p class="Normal para-style-override-7"><span class="char-style-override-9">O mesele, kendi kendinin icabına müthiş bir hızla baktı.</span></p>

    <p class="Normal para-style-override-7"><span class="char-style-override-9">Bir Ekim günü çalınan kapımı açtığımda karşımda, avluda üç yorgun at ve sundurmamda, gözlerimin önünde de Jocasta, Duncan ve siyah uşak Ulysses’i buldum. </span></p>

    <p class="Normal para-style-override-7"><span class="char-style-override-9">Onları orada, karşımda gördüğüme o kadar şaşırmıştım ki öylece, ağzım açık halde kalakaldım. Sonunda Jocasta dayanamadı. “Ee, kızım, biz burada çay şekeri gibi erirken dikilecek misin karşımızda?”</span></p>

    <p class="Normal para-style-override-7"><span class="char-style-override-9">Fena halde yağan yağmuru kastediyordu; hak verip telaşla geri çekilirken Adso’nun patisine basmışım. Hayvancağızın acı dolu ciyaklamasıyla Jamie çalışma odasından çıktı, Bayan Bug’la Amy de mutfaktan geldiler - ameliyathanemde otları ayıklamakla meşgul olan Phaedre de gecikmedi.</span></p>

    <p class="Normal para-style-override-7"><span class="char-style-override-9">“Phaedre!” Duncan’ın çenesi ardına kadar açıldı, adam kıza doğru iki uzun adım attı. Ona sar</span><span class="char-style-override-9" xml:lang="ar-SA">ılmadan hemen önce aniden durdu</span><span class="char-style-override-9"> ama yüzü müthiş bir neşeyle dolmuştu.</span></p>

    <p class="Normal para-style-override-7"><span class="char-style-override-9">“Phaedre?” Jocasta çok şaşırmıştı, hayretten yüzü ifadesizleşti.</span></p>

    <p class="Normal para-style-override-7"><span class="char-style-override-9">Ulysses bir şey söylemedi fakat</span><span class="char-style-override-9" xml:lang="ar-SA"> yüzünde katıksız bir korku ifadesi vardı. Bir-iki saniye sonra bu ifade kaybolup yerini her zamanki sade, asil duygusuzluğa bıraktı ama ben o dehşeti</span><span class="char-style-override-9"> kaçırmamıştım. Bütün bu hayret ve utanç dolu selamlaşmalar boyunca onu dikkatli bir gözle izledim.</span></p>

    <p class="Normal para-style-override-7"><span class="char-style-override-9">Sonunda hepsini girişten çıkarmayı başardım. Jocasta’nın bir anda baş ağrısı tuttu -gerçi yüzünün bitkinliğini görünce, o kadar da rol yapmamış olabileceğini düşünmüştüm- ve Amy tarafından üst kata götürülüp soğuk kompresle rahatlatıldı. Bayan Bug heyecanla mutfağa dönüp akşam yemeği menüsünü neşeyle genişletti. Ürken Phaedre gözden kayboldu, büyük ihtimalle bu beklenmedik misafirleri haber vermek ve oraya sığınmak için Brianna’nın kulübesine gitmişti ki bu da akşam yemeği mevcudumuzu üç kişi artıracaktı.</span></p>

    <p class="Normal para-style-override-7"><span class="char-style-override-9">Ulysses atlarla ilgilenmek için evden çıkınca Duncan sonunda meselelerle ilgili Jamie’yle çalışma odasında konuşacak fırsatı yakaladı.</span></p>

    <p class="Normal para-style-override-7"><span class="char-style-override-9">“Kanada’ya göç ediyoruz,” dedi gözlerini kapayıp elindeki viskinin aromasını büyük bir keyifle içine çekerek. Çok incelmişti, yüzü de saçları kadar griydi.</span></p>

    <p class="Normal para-style-override-7"><span class="char-style-override-9">“Kanada mı?” dedi Jamie, en az benim kadar şaşırmıştı. “Tanrı aşkına, Duncan neler oldu?”</span></p>

    <p class="Normal para-style-override-7"><span class="char-style-override-9">Duncan yorgunca gülümsedi, gözlerini açtı.</span></p>

    <p class="Normal para-style-override-7"><span class="char-style-override-9">“Neler olmadığı daha önemli, benim neler yapmadığım da diyebilirim </span><span class="italik char-style-override-8">Mac Dubh,</span><span class="char-style-override-9">” dedi adam. Brianna bize altın zulasının kayboluşundan ve Duncan’ın Virginialı Lord Dunsmore’la kurduğu ticari bağlantıdan bahsetmişti ama ayrıntılı anlatmamıştı - eh, bunlardan haberdar olduktan birkaç saat sonra kaçırıldığı düşünülünce, detaylara hâkim olmaması da normal karşılanmalıydı.</span></p>

    <p class="Normal para-style-override-7"><span class="char-style-override-9">“Olayların bu kadar ileri gidebileceğini hiç düşünmemiştim, en azından, bu kadar çabuk,” dedi kafasını iki yana sallayarak. Kral yanlıları dağ eteğindeki çoğunluk olmaktan bir anda çıkmış ve korkutulan, tehdit edilen bir azınlık haline gelmişlerdi. Evlerinden kovalanan, bataklıklara ve ormanlara sığınanlar da olmuştu gerçekten; diğerlerinin arasında dayak yiyenler, sakatlananlar vardı.</span></p>

    <p class="Normal para-style-override-7"><span class="char-style-override-9">“Farquard Campbell bile,” dedi Duncan ve yorgun yüzünü ovuşturdu. “Güvenlik Komitesi onu Kral’a sadık kalma suçlamasıyla huzuruna çağırdığında çiftliğini yerle bir etmekle tehdit etti. Uslu duracağına dair teminat olsun diye onlara büyük bir meblağ bağışladı o da; sonra salıverdiler. Ucuz kurtuldu ama.”</span></p>

    <p class="Normal para-style-override-7"><span class="char-style-override-9">Duncan’ı böyle korkutacak kadar büyük bir olaydı demek ki. Sözünü aldığı silah ve barut eline geçmeyince bölgedeki Kral yanlıları üzerindeki itibarı da azalmış ve kendini bir anda fazla yalnız bulmuş, Campbell’dan sonra kendisine yüklenilirse -ki bunun olacağını herkes görebiliyormuş- buna dayanamayacağını düşünmüş.</span></p>

    <p class="Normal para-style-override-7"><span class="char-style-override-9">Bu yüzden River Run’ı hemen, el konulmasına izin vermeden, iyi bir fiyata satmış. Nehir boyundaki bir-iki depoyla birkaç mülkünü daha elinde tutmuş ama çiftliği, köleleri ve hayvanları elinden çıkarmış, sonra da karısına, çoğu Kral yanlısının yaptığı üzere, Kanada’ya göç etmelerini önermiş.</span></p>

    <p class="Normal para-style-override-7"><span class="char-style-override-9">“Hamish MacKenzie orada, biliyorsunuz,” diye açıkladı. “Hem o, hem de Leoch’tan birkaç kişi daha, Culloden’dan sonra Nova Scotia’ya yerleşmişlerdi. O çocuk Jocasta’nın yeğeni, bizde de yeterince para var.” Koridora, Ulysses’in eyer çantalarını bıraktığı yere baktı. “Hamish bizim kendimize bir yer bulmamıza yardımcı olur.”</span></p>

    <p class="Normal para-style-override-7"><span class="char-style-override-9">Adam yarım ağızla gülümsedi.</span></p>

    <p class="Normal para-style-override-7"><span class="char-style-override-9">“Eh, işler iyi gitmezse de... orada balık tutmak çok zevkliymiş diyorlar.”</span></p>

    <p class="Normal para-style-override-7"><span class="char-style-override-9">Jamie bu zayıf şakaya gülümsedi ve adama biraz daha viski doldurdu ama daha sonra, ameliyathaneme, yanıma gelince kafasını iki yana salladı.</span></p>

    <p class="Normal para-style-override-7"><span class="char-style-override-9">“Karadan Virginia’ya gidip orada Nova Scotia’ya gidecek bir gemi bulmayı ümit ediyorlarmış. Newport News’ten çıkabilirler belki; orada küçük bir liman var ve İngiliz blokajı pek sıkı değil - ya da Duncan öyle umuyor.”</span></p>

    <p class="Normal para-style-override-7"><span class="char-style-override-9">“Off.” Istırap dolu bir yolculuk olacaktı onlar için - Jocasta da genç bir kadın değildi. Ayrıca gözünün hali... Jocasta hakkında yeni öğrendiğimiz bilgi ışığında, kadından artık hoşlanmıyordum ama evinden zorla çıkarılıp onca hastalık acısın</span><span class="char-style-override-9" xml:lang="ar-SA">ın içinde zorla göç ettirilmesi -</span><span class="char-style-override-9"> evet, aklıma bunun ilahi bir ceza olduğu gelmedi değil.</span></p>

    <p class="Normal para-style-override-7"><span class="char-style-override-9">Sesimi alçaltıp Duncan’ın üst kata çıktığından emin olmak için omzumun üstünden baktım. “Ulysses nerede? Phaedre?”</span></p>

    <p class="Normal para-style-override-7"><span class="char-style-override-9">Jamie’nin dudakları kasıldı.</span></p>

    <p class="Normal para-style-override-7"><span class="char-style-override-9">“Ah, evet, kıza gelince, Duncan’dan onu bana satmasını istedim. En kısa sürede de azat edeceğimi ve sonra belki New Bern’e, Fergus’a yollayacağımı söyledim. Duncan teklifimi hemen kabul etti ve satış belgesini oracıkta yazdı.” Başıyla çalışma odasını gösterdi. “Ulysses...” Yüzü sertleşti. “O konu kendiliğinden hallolacak sanırım Sassenach.”</span></p>

    <p class="Normal para-style-override-7"><span class="char-style-override-9">Bayan Bug o sırada koridorda ilerleyip yemeğin hazır olduğunu ilan etti; Jamie’ye ne kastetmiş olduğunu sormaya fırsat bulamadım.</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Hamamelis ve Carolina yenibaharını karıştırarak yaptığım lapayı yavaşça Jocasta’nın gözlerine yaydım. Daha önce ağrısı için söğüt kabuğu çayı içirmiştim, bu lapanın alttaki glokoma bir faydası olmayacağını da biliyordum ama en azından gevşemesine yardımcı olacaktı. B</span><span class="char-style-override-9" xml:lang="ar-SA">öyle geçici konforlar sunabilmek hem hastanın, hem de doktorun kendini iyi hissetmesini sağlardı.</span></p>

    <p class="Normal para-style-override-7"><span class="char-style-override-9">“Eyer çantalarıma bir göz atar mısın kızım?” dedi yatakta gerinerek. “Orada ilgini çekebilecek bir ot parçası olacak.”</span></p>

    <p class="Normal para-style-override-7"><span class="char-style-override-9">Hemen buldum - kokusuyla.</span></p>

    <p class="Normal para-style-override-7"><span class="char-style-override-9">“Nereden buldun bunu?” diye sordum biraz eğlenerek.</span></p>

    <p class="Normal para-style-override-7"><span class="char-style-override-9">“Farquard Campbell’dan,” dedi hemen. “Bana gözlerimin sorununu anlattığın zaman, Fentiman’a bana derman olabilecek bir şey bilip bilmediğini sormuştum. Bir yerlerden kenevirin yardımcı olabileceğini duymuş. Farquard Campbell’da onlardan bir tarla dolusu var; ben de bir deneyeyim dedim. Yardımcı oluyor gibi. Elime koyar mısın lütfen</span><span class="char-style-override-9" xml:lang="ar-SA"> kızım?”</span></p>

    <p class="Normal para-style-override-7"><span class="char-style-override-9">Hayret içinde o kenevir parçasını ve küçük kâğıt tomarını masaya, Jocasta’nın yanına koydum, sonra da elini onlara götürdüm. Lapanın düşmemesi için dikkatle yan döndü ve bu aromalı ottan güzelce bir tutam alıp kağıdın ortasına doğru ufaladı ve en az Boston’da gördüklerim kadar sıkı bir esrar sigarası haline getirdi.</span></p>

    <p class="Normal para-style-override-7"><span class="char-style-override-9">Bir yorum yapmadan, yakması için mumu yaklaştırdım; Jocasta kendini yastığının üstüne saldı, ciğerlerini dumanla doldururken burun delikleri açıldı.</span></p>

    <p class="Normal para-style-override-7"><span class="char-style-override-9">Bir süre sessizce tüttürmeye devam etti. Ben de o arada etrafı toparlamakla kendimi meşgul ettim; sigara bitmeden onu yalnız bırakmak istemiyordum, çünkü uyuyakalıp yatağı yanlışlıkla yakmasından korkuyordum - rahatlamıştı ve her an biraz daha kendinden geçiyordu.</span></p>

    <p class="Normal para-style-override-7"><span class="char-style-override-9">Dumanın haşin, insanı çarpan kokusu, gözlerimin önüne anılarımdan parçalar getirmeye başladı. Genç tıp öğrencilerinden çoğu hafta sonlarında bunu kullanıyorlardı ve hastaneye giysilerinde bu kokuyla geliyorlardı. Acile gelen hastalardan bazılarının üstüne leş gibi sinmiş oluyordu. Ara sıra, Brianna’nın üstünde de hafif bir koku dikkatimi çekiyordu ama ona hiç sormamıştım.</span></p>

    <p class="Normal para-style-override-7"><span class="char-style-override-9">Ben hiç denememiştim, fakat o an aldığım rahatlatıcı koku beni cezbetmişti. Aslında biraz fazla rahatlatıcı bir aromaydı bu; o yüzden pencereyi açtım, temiz hava aldım.</span></p>

    <p class="Normal para-style-override-7"><span class="char-style-override-9">Yağmur bütün gün aralıklarla yağmıştı. Hava reçine kokularıyla kaplıydı, serinliğiyle yüzümü ısıttı.</span></p>

    <p class="Normal para-style-override-7"><span class="char-style-override-9">“Biliyorsun, değil mi?” diye sordu Jocasta’nın arkadan gelen yumuşak sesi. Ona döndüm; hareket etmemişti, yatağında ölü gibi uzanıyordu. Gözlerindeki lapalı bandajla Roma mitolojisindeki adalet tanrısı olan Justitia’yı andırıyordu - ne kadar ironik, diye düşündüm.</span></p>

    <p class="Normal para-style-override-7"><span class="char-style-override-9">“Biliyorum,” dedim onun sakin tonuyla yarışarak. “Duncan’a ayıp olmuş, değil mi?”</span></p>

    <p class="Normal para-style-override-7"><span class="char-style-override-9">“Hayır.” Kelime dumanla birlikte çıktı, neredeyse tamamen sessizdi. Jocasta sigarasını tembelce kaldırdı ve içine çekti, ucunun kıpkırmızı parlamasına neden oldu. Onu dikkatle izlemeye devam ettim ama külünün durumunu iyi sezinliyordu, uzadığı anda mumun altlığı olarak kullandığımız fincan tabağına silkiyordu.</span></p>

    <p class="Normal para-style-override-7"><span class="char-style-override-9">“O da biliyor,” dedi, rahat bir sesle. “Phaedre hakkındakini. Onu aramayı bıraksın diye söyledim. Ulysses’i de biliyordur, eminim ama üstünde konuşmuyor.”</span></p>

    <p class="Normal para-style-override-7"><span class="char-style-override-9">Kusursuz bir hareketle uzanıp sigaralığın külünü tekrar döktü.</span></p>

    <p class="Normal para-style-override-7"><span class="char-style-override-9">“Beni terk ederse onu suçlamayacağımı söyledim ona.” Sesi çok yumuşaktı fakat neredeyse duygusuzdu. “Önce ağladı, sonra durup bana ‘iyi günde kötü günde’ yanımda olmak için söz verdiğini hatırlattı - ben de söz verdim, değil mi? Bunu söyledim ona. O da ‘Pekâlâ,’ dedi. Böyle işte.” Omuz silkti, yatakta daha rahat bir pozisyon aldı ve sustu, esrarını</span><span class="char-style-override-9" xml:lang="ar-SA"> tüttürmeye devam etti.</span></p>

    <p class="Normal para-style-override-7"><span class="char-style-override-9">Yüzümü tekrar pencereye döndürdüm, alnımı pervaza dayadım. Aşağıda, kapının açılmasıyla dökülen ışığı gördüm. Kara bir siluet dışarı çıktı, kapı kapandı. Karanlığın içinde adamı bir an kaybettim; sonra gözlerim alışınca, ahıra giden patikaya girmeden hemen önce yine görmeyi başardım.</span></p>

    <p class="Normal para-style-override-7"><span class="char-style-override-9">“Gitti, değil mi?” Bir anda ürkerek ona döndüm, kapının kapanış sesini duyduğunu geç anladım.</span></p>

    <p class="Normal para-style-override-7"><span class="char-style-override-9">“Ulysses mi? Evet, galiba.”</span></p>

    <p class="Normal para-style-override-7"><span class="char-style-override-9">Bir süre daha sessiz kaldı, sigarasının elinde umursamadan yanmasına izin verdi. Kalkıp ondan almam gerektiğini düşünmeme biraz kala tekrar dudaklarına götürdü.</span></p>

    <p class="Normal para-style-override-7"><span class="char-style-override-9">“Gerçek adı Joseph’ti,” dedi yumuşakça, dumanını salarken. Gri demetler kafasının etrafında bulut oluşturdu. “Çok da uygun olduğunu düşünmüştüm, sonuçta kendi halkı tarafından köle olarak satılmıştı.”</span></p>

    <p class="Normal para-style-override-7"><span class="char-style-override-9">“Yüzünü hiç gördün mü?” diye sordum birden. Kafasını iki yana salladı ve sigarasını söndürdü.</span></p>

    <p class="Normal para-style-override-7"><span class="char-style-override-9">“Hayır ama tanımakta hiç zorlanmadım,” dedi çok yumuşakça. “Işık kokuyordu.”</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Jamie Fraser ahırının karanlığında sabırla oturdu, bekledi. Altı hayvanlık mevcuduyla ufak bir yerdi burası ama sağlamdı. Yağmur çatıyı ağır ağır dövüyor, köşelerden giren rüzgâr </span><span class="italik char-style-override-8">ban-sidhe</span><span class="char-style-override-9"> gibi inliyordu ama padavralı çatıdan bir damla bile sızmıyordu ve ahırın havası uyuklamakta olan hayvan sayesinde sıcaktı. Gideon bile yemliğinin üstünde başını eğmiş halde kalakalmıştı, yarısını çiğnediği saman ağzının kenarından sarkıyordu.</span></p>

    <p class="Normal para-style-override-7"><span class="char-style-override-9">Saat gece yarısını geçmişti. İki saattir, dizinin dibinde hazır ve dolu haldeki tüfeğiyle birlikte bekliyordu.</span></p>

    <p class="Normal para-style-override-7"><span class="char-style-override-9" xml:lang="ar-SA">İşte gelmişti; yağmur sesinin arasından birinin kapıyı ittirdiğini duydu. Kapının yavaşça, gıcırdayarak açılışıyla birlikte, ahırın samanlı, gübreli sıcaklığının içine soğuk bir esinti karıştı.</span></p>

    <p class="Normal para-style-override-7"><span class="char-style-override-9">Jamie hareketsizce oturdu.</span></p>

    <p class="Normal para-style-override-7"><span class="char-style-override-9">Uzun bir siluetin yağmurlu gecenin açık lacivert tonunun önünde durduğunu, gözlerinin karanlığa alışmasını beklediğini görebiliyordu. Adam sonra kapıyı tamamen açıp içeri girebilmek için vücudunu iyice dayadı.</span></p>

    <p class="Normal para-style-override-7"><span class="char-style-override-9">Adam yanında siyah bir fener getirmişti, belli ki gerekli koşumları bulup karanlıkta yerlerine yerleştirebileceğine güvenmemişti. Sürgüsünü kaldırdı ve feneri yavaşça döndürüp ışık hüzmelerinin bölmeleri teker teker gezmesine izin verdi. Jocasta’nın getirdiği üç at buradaydı ama hepsi bitkinlikle yığılmışlardı. Jamie adamın düşünceler içinde dilini şaklattığını duydu. Işık Gideon’la Jerusha arasında gidip geldi.</span></p>

    <p class="Normal para-style-override-7"><span class="char-style-override-9">Kararını veren Ulysses feneri yere bıraktı ve Gideon’un bölmesinin kapı çengelini açmak için yeltendi.</span></p>

    <p class="Normal para-style-override-7"><span class="char-style-override-9">“İşini görür doğrusu. Al istersen,” dedi Jamie rahat bir sesle.</span></p>

    <p class="Normal para-style-override-7"><span class="char-style-override-9">Adam keskin bir ciyaklamayla arkasına döndü, yumruklarını sıktı, gardını aldı. Karanlıkta Jamie’yi göremiyordu ama kulaklarının algıladığı sesin kimliğini kavrayınca derin bir nefes aldı, yumruklarını indirdi.</span></p>

    <p class="Normal para-style-override-7"><span class="char-style-override-9">“Bay Fraser,” dedi. Fener ışığı altındaki gözleri parlak ve tetikteydi. “Şaşırttınız beni.”</span></p>

    <p class="Normal para-style-override-7"><span class="char-style-override-9">“Eh, onu amaçlamıştım,” diye karşılık verdi Jamie. “Gidiyorsun galiba, ha?”</span></p>

    <p class="Normal para-style-override-7"><span class="char-style-override-9">Uşağın gözlerinin arkasında düşüncelerin birbirleriyle yarıştığını görebiliyordu. Ulysses ahmak bir adam değildi, hemen sonuca ulaştı.</span></p>

    <p class="Normal para-style-override-7"><span class="char-style-override-9">“Kız konuştu demek,” dedi çok sakin bir sesle. “Beni teyzenizin onuru için öldürecek misiniz?” O son cümleyi birazcık alaycı bir tonla söylemiş olsaydı, Jamie onu gerçekten öldürebilirdi - beklerken karara varmakta zorlanmıştı. Ama sesindeki normallik, parmağın tetiği çekmemesini sağladı.</span></p>

    <p class="Normal para-style-override-7"><span class="char-style-override-9">“Daha genç olsaydım vururdum,” dedi, Ulysses’in tonuyla konuşarak, </span><span class="italik char-style-override-8">ve karımla kızım siyah adamları bir zamanlar dostları olarak görüyor olmasalardı</span><span class="char-style-override-9">, diye ekledi kafasının içinde.</span></p>

    <p class="Normal para-style-override-7"><span class="char-style-override-9">“Durum böyle,” diye devam etti tüfeği indirerek, “ve bu günlerde, zorunda kalmadıkça kimseyi öldürmemeye çalışıyorum.” Zorunda kalana kadar da denebilir tabii. “Suçlamayı reddedecek misin? Çünkü aksi takdirde kendini savunacak bir şeyin yok.”</span></p>

    <p class="Normal para-style-override-7"><span class="char-style-override-9">Uşak kafasını yavaşça iki yana salladı. Koyu teninde parıldayan ışık, hafif bir kızıl ton oluşturdu, adama zencefilden oyulma bir heykel havası vardı.</span></p>

    <p class="Normal para-style-override-7"><span class="char-style-override-9">“Sevdim onu,” dedi yumuşakça ve ellerini iki yana açtı. “Öldürün beni.” Üstündeki pelerini ve şapkasıyla yolculuk için hazırlanmıştı. Kemerinde bir kese ve matara vardı ama bıçak yoktu. Köleler, güvenilir olsalar bile, silahlanmaya cesaret edemezlerdi.</span></p>

    <p class="Normal para-style-override-7"><span class="char-style-override-9" xml:lang="ar-SA">İçindeki tiksi</span><span class="char-style-override-9">ntiyle merakının savaşı sonucu -çoğu zaman olduğu gibi- merak kazandı.</span></p>

    <p class="Normal para-style-override-7"><span class="char-style-override-9">“Phaedre, teyzemle... kocası ölmeden önce bile yattığını söyledi. Doğru mu?”</span></p>

    <p class="Normal para-style-override-7"><span class="char-style-override-9">“Doğru,” dedi Ulysses yumuşakça, ifadesiz bir yüzle. “Onaylanacak bir şey değildi. Biliyorum. Ama onu sevdim ve bu yüzden ölmem gerekiyorsa...”</span></p>

    <p class="Normal para-style-override-7"><span class="char-style-override-9">Jamie adama inandı; onun</span><span class="char-style-override-9" xml:lang="ar-SA"> içtenliği sesinden de hal ve tavrından da belli oluyordu. Teyzesini de tanıdığından dolayı, Ulysses’i de o kadar suçlayamıyordu. Aynı zamanda, gardını da düşürmüyordu; Ulysses iri kıyım bir adamdı, </span><span class="char-style-override-9">atikti de. Kaybedecek bir şeyi olmayan adamlar da gerçekten çok tehlikeli olurlardı.</span></p>

    <p class="Normal para-style-override-7"><span class="char-style-override-9">“Nereye gidecektin?” diye sordu, kafasıyla atları göstererek.</span></p>

    <p class="Normal para-style-override-7"><span class="char-style-override-9">“Virginia,” diye cevap verdi siyah adam, zor fark edilebilecek bir teredd</span><span class="char-style-override-9" xml:lang="ar-SA">ütle. “Lord Dunsmore ordusuna katılacak kölelere özgürlük vaat ediyor.”</span></p>

    <p class="Normal para-style-override-7"><span class="char-style-override-9">Bunu sormaya aslında niyeti yoktu ama Phaedre’nin hikâyesini duyduğu an soru bir anda zihnine kazınmıştı. O an dayanamadı.</span></p>

    <p class="Normal para-style-override-7"><span class="char-style-override-9">“Seni neden azat etmedi?” diye sordu. “Hector Cameron öldükten sonra yani.”</span></p>

    <p class="Normal para-style-override-7"><span class="char-style-override-9">“Etti,” dedi Ulysses ve Jamie’yi şaşırttı. Ceketinin göğüs kısmına dokundu. “Azat belgelerini neredeyse yirmi yıl önce hazırladı, yatağına yalnızca onun kölesi olduğum için geldiğimi düşünmeye dayanamıyordu. Ama bu belgenin geçerli olabilmesi için meclis tarafından onaylanması lazım, biliyorsunuz. Hem, bu durum ortaya çıkmış olsa, ona hizmet etmeye devam edemezdim.” Bu doğruydu işte; azat edilmiş bir köle, koloniyi on gün içinde terk etmezse, tekrar köleleştirilme tehlikesiyle karşı karşıya kalırdı. Meclis ve konseyin en çok korktuğu şeylerden biri, özgür zenci ordularının kırsal alanlarda hüküm sürmeye başlamasıydı.</span></p>

    <p class="Normal para-style-override-7"><span class="char-style-override-9">Uşak bir an gözlerini indirdi, kıstı.</span></p>

    <p class="Normal para-style-override-7"><span class="char-style-override-9">“Ya Jo’yu seçecektim ya da özgürlüğü. Jo’yu seçtim.”</span></p>

    <p class="Normal para-style-override-7"><span class="char-style-override-9">“Evet, çok romantiksin,” dedi Jamie, kusursuz bir duygusuzlukla - aslında bu cümleyle hiç etkilenmemiş sayılmazdı. Jocasta MacKenzie görev için evlenmişti ve sonra bunu tekrarlamıştı - Jamie teyzesinin, Duncan’a kadar, evliliklerinde oldukça az mutluluk bulduğunu düşünüyordu. Ulysses tercihiyle şoke olmuştu, zina yapmış olmasını kabullenemiyor, Duncan’ı aldatmış olmasından dolayı ona çok kızıyordu ama içinde bir yerlerde -MacKenzie kanının</span><span class="char-style-override-9" xml:lang="ar-SA"> ağır bastığı kısım, şüphesiz-</span><span class="char-style-override-9"> kadının mutluluğu bulduğu yerde bırakmayışına da hayrandı.</span></p>

    <p class="Normal para-style-override-7"><span class="char-style-override-9">Derin bir nefes aldı, yavaşça bıraktı. Yağmur hafifliyordu; çatıdaki ses yumuşamıştı.</span></p>

    <p class="Normal para-style-override-7"><span class="char-style-override-9">“Pekâlâ. Bir sorum daha var.”</span></p>

    <p class="Normal para-style-override-7"><span class="char-style-override-9">Ulysses kafasını büyük bir tevazuuyla indirmişti; bu duruşu Jamie daha önce bin kez görmüştü. </span><span class="italik char-style-override-8">Hizmetinizdeyim efendim,</span><span class="char-style-override-9"> demekti bu ve bu hareketteki alaycılık, dediklerinin hiçbirinde olmadığı kadar yüksekti.</span></p>

    <p class="Normal para-style-override-7"><span class="char-style-override-9">“Altın nerede?”</span></p>

    <p class="Normal para-style-override-7"><span class="char-style-override-9">Ulysses’in kafası bir anda kalktı, gözleri korkuyla ardına kadar açıldı. İlk kez, Jamie bir şüphe hissetti.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-8">Benim </span><span class="char-style-override-9">aldığımı mı sanıyorsunuz?” dedi adam, duyduğuna inanamayarak. Ama sonra ağzının bir kenarı kıvrıldı. “Gerçi düşünürsünüz elbet.” Burnunun altını ovdu, yüzü endişeli ve mutsuz bir hal aldı.</span></p>

    <p class="Normal para-style-override-7"><span class="char-style-override-9">Bir süre birbirlerini süzdüler, çıkmazdaydılar. Jamie karşısındaki tarafından kandırıldığı hissini duymuyordu - </span><span class="italik char-style-override-8">ki karşındaki bu konuda bir uzman, </span><span class="char-style-override-9">dedi içindeki alaycı ses.</span></p>

    <p class="Normal para-style-override-7"><span class="char-style-override-9">Sonunda, Ulysses geniş omuzlarını derin bir nefesle kaldırıp çaresizce indirdi.</span></p>

    <p class="Normal para-style-override-7"><span class="char-style-override-9">“Çalmadığımı ispat edemem,” dedi. “Şerefim üzerine edeceğim yemin dışında bir şey öneremem ki üzerine yemin edebileceğim bir şerefe sahip olmaya hakkım yok.” İlk kez sesinde acı bir ton vardı.</span></p>

    <p class="Normal para-style-override-7"><span class="char-style-override-9">Jamie kendini birden çok yorgun hissetti. Atlar ve katırlar çoktan uykularına dalmışlardı ve o da bu rahatlıklarını kendi yatağında, karısının yanında paylaşmak istiyordu. Vahim durumu Duncan öğrenmeden önce Ulysses’in de gitmesini istiyordu. Ayrıca altını almış olması en muhtemel kişi olan Ulysses, geçmiş yirmi yıl içinde de hem de çok daha tehlikesiz ortamlara sahipken, çalma fırsatı olmasına rağmen bunu yapmamıştı. Neden şimdi yapsındı ki?</span></p>

    <p class="Normal para-style-override-7"><span class="char-style-override-9">“Teyzemin başı üzerine yemin eder misin?” diye sordu birden. Ulysses’in fener ışığında parıldayan gözleri keskin ve sabitti.</span></p>

    <p class="Normal para-style-override-7"><span class="char-style-override-9">“Evet,” dedi sonunda sessizce. “Yemin ederim.”</span></p>

    <p class="Normal para-style-override-7"><span class="char-style-override-9">Jamie gitmesine izin vermek üzereyken aklına son bir şey geldi.</span></p>

    <p class="Normal para-style-override-7"><span class="char-style-override-9">“Çocuğun var mı?” diye sordu.</span></p>

    <p class="Normal para-style-override-7"><span class="char-style-override-9">Keskin yüz hatları kararsızlıkla gevşedi; şaşkınlık, temkin ve bir şey daha...</span></p>

    <p class="Normal para-style-override-7"><span class="char-style-override-9">“Bildiğim kadarıyla yok,” dedi Ulysses sonunda - Jamie adını koyamadığı şeyi buldu: aşağılanmak ve utanç. Adamın çenesi kasıldı, sonra biraz yükseldi. “Neden sordunuz?”</span></p>

    <p class="Normal para-style-override-7"><span class="char-style-override-9">Jamie onunla bir an göz göze geldi, aklında Brianna’nın hamileliği vardı.</span></p>

    <p class="Normal para-style-override-7"><span class="char-style-override-9">“Çünkü çocuklarımın ve onların çocuklarının iyiliğini düşünmem ve ummam, yapılması gerekenleri yapmam için bana gerekli cesareti veren tek şey.” Ulysses’in ışığı yansıtan kara yüzü ifadesiz bir hal aldı.</span></p>

    <p class="Normal para-style-override-7"><span class="char-style-override-9">“Eğer gelecekten bir ümidin yoksa, gelecek için acı çekmene de gerek yoktur. Sahip olabileceğin çocuklar ol- ”</span></p>

    <p class="Normal para-style-override-7"><span class="char-style-override-9">“Köle kadınlardan doğma, köle çocuklar onlar. Benim neyim olabilirler ki?” Birden konuşan Ulysses’in elleri kasıklarında kaskatı halde duruyordu.</span></p>

    <p class="Normal para-style-override-7"><span class="char-style-override-9">“Git o zaman,” dedi Jamie yumuşakça ve tüfeğinin namlusuyla kapıyı gösterdi. “En azından özgür bir adam olarak öl.”</span></p>

    <p class="Normal para-style-override-11"><span class="char-style-override-9"> </span></p>
  </div>
</body>
</html>