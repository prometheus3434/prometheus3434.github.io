<html xmlns="http://www.w3.org/1999/xhtml">
<head>
  <title>karvekul2-57</title>
  <link href="../Styles/karvekul2.css" rel="stylesheet" type="text/css"/>
</head>

<body id="karvekul2" xml:lang="tr-TR">
  <div class="Basic-Text-Frame">
     <p class="baslik" id="toc_marker-51"><span class="bold">106. Buluşma</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-7"><span class="char-style-override-9">Roger gözlerindeki teri silmek için durdu. Başına katlı bir mendil bağlamıştı ama gelgitle yakından muhatap olan sık ormanın nemi o kadar fazlaydı ki</span><span class="char-style-override-9" xml:lang="ar-SA"> göz kapakları </span><span class="char-style-override-9">bile terliyor ve görüşünü engelliyordu.</span></p>

    <p class="Normal para-style-override-7"><span class="char-style-override-9">Edenton’daki barda, Bonnet’nin Ocracoke’ta olduğu -ya da olacağı- bilgisi hayli ikna edici gelmişti, korsanın olabileceği onca yer arasında tek bir noktaya odaklanmak güzeldi; hem ne kadar zor olabilirdi ki? O sahile geldiklerinde ise işlerinin ne kadar zor olduğunu anladı. Lanet olasıca ada çok dardı ama kilometreler uzunluğundaydı. İç kısımlar geniş maki ormanlarıyla, kıyılar ise gizli engeller ve tehlikeli girdaplarla doluydu.</span></p>

    <p class="Normal para-style-override-7"><span class="char-style-override-9">Balıkçı teknesini kullanması için tuttukları kaptan onları çok geçmeden adaya ulaştırmıştı; sonra, iki gün boyunca ada kenarında dolanıp karaya çıkılabilecek muhtemel noktaları, korsanların saklanabilecekleri yerleri, vahşi at sürülerini görmeye çalışmışlardı. Henüz hiçbiri ortada yoktu.</span></p>

    <p class="Normal para-style-override-7"><span class="char-style-override-9">Teknenin yanından sarkıp kusarak yeterince vakit geçirdikten sonra -Claire ihtiyaç olabileceğini düşünmediğinden akupunktur iğnelerini yanına almamıştı- Jamie sonunda karaya çıkmak için ısrar etmişti. Ada boyunca yürüyüp etrafı iyice kolaçan edeceğini, güneş indiğinde onu alabileceklerini söylemişti.</span></p>

    <p class="Normal para-style-override-7"><span class="char-style-override-9">“Peki Stephen Bonnet’yle tek başına karşılaşırsan ne olacak?” demişti Claire, Jamie yanında gelmesini istemeyince.</span></p>

    <p class="Normal para-style-override-7"><span class="char-style-override-9">“Kusmaktan gebermektense süngüyle öldürülmeyi tercih ederim,” demişti Jamie zarifçe. “Ayrıca Sassenach, sen burada kalıp bu şerefsiz, or- orangutan tipli kaptanın bizi almadan dönmemesini sağlayacaksın, tamam mı?”</span></p>

    <p class="Normal para-style-override-7"><span class="char-style-override-9">Böylece onu karada bırakıp, sahilde biraz yalpalayarak yürümesini ve kısa çamların, mini palmiyelerin arasına girişini izleyerek uzaklaşmışlardı.</span></p>

    <p class="Normal para-style-override-7"><span class="char-style-override-9">Sahil boyunca aşağı, yukarı, sürekli hareket halinde ama boşa geçen, harabeye dönmüş balıkçı kulübelerinden başka bir şey görmedikleri bir başka günün siniriyle, Roger’la Ian da Jamie’nin yaklaşımındaki mantığı anlamaya başlamışlardı.</span></p>

    <p class="Normal para-style-override-7"><span class="char-style-override-9">“Şu evleri görüyor musun?” Ian sahildeki kulübe yığının</span><span class="char-style-override-9" xml:lang="ar-SA">ı gösterdi.</span></p>

    <p class="Normal para-style-override-7"><span class="char-style-override-9">“Şu köhne şeyleri diyorsan, evet.” Roger elini gözlerine siper edip baktı; kulübeler terk edilmiş görünüyorlardı.</span></p>

    <p class="Normal para-style-override-7"><span class="char-style-override-9">“Oraya tekne sokabildilerse eğer, biz de girebiliriz. Haydi, gidip bir şey bilip bilmediklerini soralım.”</span></p>

    <p class="Normal para-style-override-7"><span class="char-style-override-9">Claire’i ve nefret dolu bakışlarını arkalarında bırakarak kıyıya, kulübe sakinlerini soruşturmaya gitmiş ama sonuç alamamışlardı. Orada kalan birkaç kadın ve onların çocukları, “Bonnet” adını hayatlarında duymamışlardı ve telaşla evlerine hemen geri kaçtılar.</span></p>

    <p class="Normal para-style-override-7"><span class="char-style-override-9"> Yine de ayakları karaya bastıktan sonra pes edip balıkçı teknesine geri dönmek istemediler. “Bir göz atalım madem,” dedi Ian, güneşle parıldayan ormana düşünceli gözlerle bakarak. “Çaprazlama gideriz, olur mu?” Kumun üstüne hemen birkaç X çizip ne demek istediğini gösterdi. “Daha çok araziyi kontrol etmiş oluruz, hem de sık sık buluşuruz. Sahile önce varan ötekini bekler.”</span></p>

    <p class="Normal para-style-override-7"><span class="char-style-override-9">Roger kafasını sallamış ve balıkçı teknesinin ön tarafında onlara öldürücü bakışlar atan kadına neşeyle el sallayarak adanın iç kısmına dalmıştı.</span></p>

    <p class="Normal para-style-override-7"><span class="char-style-override-9">Hava çok sıcaktı; Roger h</span><span class="char-style-override-9" xml:lang="ar-SA">âlâ kısa çamların altındaydı ve alçak çalılara, sarmaşıklara ve kum kozalaklarına takılmadan ilerlemeye çalışıyordu. Orman sahile yaklaştıkça seyreliyor, ayak altındaki bitkilerin ve minik yengeçlerin ortadan kaybolmalarıyla </span><span class="char-style-override-9">-ya da ayak altında ezilmeleriyle-</span><span class="char-style-override-9" xml:lang="ar-SA"> yürümeye biraz daha müsaade ediyordu.</span></p>

    <p class="Normal para-style-override-7"><span class="char-style-override-9">Bütün bunlara rağmen, sırf yürüyor ve herhangi bir eylem yapıyor oluşu, Bree’yi bulma yolunda olduklarından</span><span class="char-style-override-9" xml:lang="ar-SA"> içini biraz rahatlatıyordu</span><span class="char-style-override-9"> - gerçi neyi aradıklarından pek emin olmadıklarını kendi kendine itiraf edebilmişti. Brianna burada mıydı? Bonnet adaya gelmiş miydi? Yoksa bir-iki gün içinde, Hepzibah’ın dediği gibi yeni ayda mı gelecekti?</span></p>

    <p class="Normal para-style-override-7"><span class="char-style-override-9">Bütün bu endişelere, bunaltıcı sıcağa, sineğe, böceğe rağmen -</span><span class="char-style-override-9" xml:lang="ar-SA">ısırmamışlardı ama kulak burun boğaz kontrolünü </span><span class="char-style-override-9">yapmışlardı- aklına Manfred gelince gülümsedi. Tepe’den kaybolduğundan beri oğlan ve ailesine tekrar kavuşması için dua ediyordu. Tabii, Manfred’in eski bir fahişeyle ciddi bir ilişki içinde olduğu düşünüldüğünde, Ute McGillivray’in dualarının tam olarak karşılık bulduğu söylenemezdi ama Roger, Tanrı’nın kendi bildiği şeyler olduğunu çok daha önceden öğrenmişti.</span></p>

    <p class="Normal para-style-override-7"><span class="italik char-style-override-8">Tanrım onu koru.</span><span class="char-style-override-9"> Bu duanın nasıl cevap bulacağı umrunda değildi, yalnızca kabul olmasını istiyordu. </span><span class="italik char-style-override-8">Lütfen ona kavuşayım</span><span class="char-style-override-9">.</span></p>

    <p class="Normal para-style-override-7"><span class="char-style-override-9">Akşamüstü olmuştu artık. Gömleği ve pantolonu terden üstüne yapışmıştı. Adanın içine akıntıyla girip kara parçasını gravyer peynirin delikleri gibi delen düzinelerce minik koydan birinin önüne geldi. Üstünden atlayamayacağı kadar geniş olan bu koyun kenarından yavaşça aşağı inip suya girdi. Su sandığından daha derindi; kanalın yarısına geldiğinde su boyun hizasına geliyordu. Karşı kıyıya gelmeden önce birkaç kulaç atması gerekti.</span></p>

    <p class="Normal para-style-override-7"><span class="char-style-override-9">Su onu denize doğru çekmeye çalıştı; gelgit yön değiştiriyordu. Sular çekilince bu küçük koy muhtemelen çok daha sığ olacaktı ama sular geldiğinde bir teknenin buraya girebileceğini düşündü.</span></p>

    <p class="Normal para-style-override-7"><span class="char-style-override-9">Bu güzeldi işte. Bir hevesle karşı kıyıya çıkıp kanalı içeri doğru takip etti. Dakikalar sonra, uzakta duyduğu seslerle olduğu yerde kaldı, kulak kesildi.</span></p>

    <p class="Normal para-style-override-7"><span class="char-style-override-9">Atlar. Bu kadar uzaktan gelmesine rağmen, duyduğunun kişneme sesi olduğuna yemin edebilirdi. Arazide yuvarlak bir hatta yürüyüp sesin geldiği yeri tam olarak anlamaya </span><span class="char-style-override-9" xml:lang="ar-SA">çalıştı ancak </span><span class="char-style-override-9">sesi tekrar duyamadı. Yine de bu işaretten aldığı güç sayesinde hırsla ilerledi, yolda yemeklerini yiyen bir rakun ailesini fena halde rahatsız etti.</span></p>

    <p class="Normal para-style-override-7"><span class="char-style-override-9">Ama koy gitgide daraldı, suları diz seviyesine kadar indi, sonra da kumları yıkayan birkaç santimlik dalgalara dönüştü. Ama Roger pes etmedi, kısa bir çamlıktan geçti, yabani meşe sırasını gerisinde bıraktı... ve kalakaldı. Tepeden tırnağa, tüyleri diken diken oldu.</span></p>

    <p class="Normal para-style-override-7"><span class="char-style-override-9">Dört tane- o kaba, taş sütunlardan dört tanesi, ağaçların gölgelerinin altında, gözlerinin önündeydi. Bir tanesi kanalın içinde kalıyordu, suyun hareketiyle sallanıyordu. Kıyıdaki başka bir tanesinin üstünde Roger’ın anlayamadığı oymalar vardı. Sanki hareket ederse fark edebilecek canlı organizmaların huzurundaymış gibi, buz kesilmişti.</span></p>

    <p class="Normal para-style-override-7"><span class="char-style-override-9">Ortamda anormal bir sessizlik vardı; sanki böcekler bile orada onu yalnız bırakmışlardı. Donner denen adamın Brianna’ya tarif ettiği yer olduğundan hiçbir şüphesi yoktu. Tam burada, beş adam büyülü sözcükleri söylemişler, gereken biçimde</span><span class="char-style-override-9" xml:lang="ar-SA"> yürümüşler ve sonra da dönmüş, yazılı taşın sol tarafından geçmişlerdi. Burada, içlerinden en azından biri ölmüştü. Bütün sıcağa rağmen kuvvetle titredi.</span></p>

    <p class="Normal para-style-override-7"><span class="char-style-override-9">Sonunda hareket edebildiğinde, çok dikkatli adımlarla geri geri gitti. Sanki taşların uyanmasından çekinir gibiydi. Onlardan iyice uzaklaşana kadar sırtını oraya dönmedi - taşlar artık ağaçların arasındaydı, gözden kaybolmuşlardı. Sonra döndü, hızla denize doğru yürümeye başladı, sonra hızlandı, nefesi boğazını yakana kadar hızlandı. Sırtında, sanki görünmez bakışlar tarafından yakılıyormuş gibi bir his duydu.</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9" xml:lang="ar-SA">Üst güvertenin gölgesinde oturdum, soğuk biramı yudumlayıp sahili izledim. Kahrolasıca erkekler, diye düşündüm, </span><span class="char-style-override-9">kumların uzanışına bakıp somurtarak. Kafalarının dikine gitsinler, gerisini kadınlarına bıraksınlar. Ama yine de... o acımasız ada boyunca tabanlarımı yormak istediğimden pek de emin değildim. Sonuçta bu adayı Karasakal ve işbirlikçileri kullanmışlardı, neden burayı seçtikleri de aşikârdı. Misafire bu kadar kapalı çok az kıyı görmüştüm.</span></p>

    <p class="Normal para-style-override-7"><span class="char-style-override-9">Bu gizemlerle dolu ağaçlık yerde, rastgele ilerleyerek herhangi bir şey bulma ihtimali çok düşüktü. Buna rağmen, Brianna o sırada Stephen Bonnet’yle uğraşırken ben o teknede, kıçımın üstünde oturuyor olmaktan dolayı geriliyor, </span><span class="italik char-style-override-8">bir şeyler</span><span class="char-style-override-9"> yapabilmek için yanıp tutuşuyordum.</span></p>

    <p class="Normal para-style-override-7"><span class="char-style-override-9">Ama yapılabilecek bir şey yoktu ve öğleden sonranın saatleri çok yavaş ilerliyordu. Sürekli sahili gözlüyordum; ara sıra Ian ya da Roger’ın çalıların arasından çıktıklarını görüyordum - birkaç kelime edip tekrar makilerin arasına dalıyorlardı. Ara ara kuzeye bakıyordum fakat Jamie’den bir iz göremiyordum.</span></p>

    <p class="Normal para-style-override-7"><span class="char-style-override-9">Tıpkı söylediği gibi, frengili bir fahişenin şerefsiz evladı olan Kaptan Roarke, bir süre benimle oturdu ve bira ikramımı kabul etti. Bir düzine şişe bira getirmeyi akıl ettiğim için kendimi tebrik ettim. Bunlardan birkaçını yan tarafta bir filenin içinde denize koymuş, orada serin kalmalarını sağlıyordum; bira, sabırsızlığımı dindirme amacıma hizmet ediyordu, evet ama midemdeki endişe düğümüne o da çaresiz kalıyordu.</span></p>

    <p class="Normal para-style-override-7"><span class="char-style-override-9">“Sizin adamlardan hiçbiri, nasıl demeli, deniz işlerinden anlamıyor galiba, değil mi?” dedi Kaptan Roarke, düşünceli bir sessizlikten sonra.</span></p>

    <p class="Normal para-style-override-7"><span class="char-style-override-9">“Bay MacKenzie eskiden, İskoçya’dayken, balıkçı tekneleriyle bir süre uğraşmış,” dedim, elimdeki boş şişeyi ağa bırakırken. “Ama denizci midir diye sorarsanız, hayır.”</span></p>

    <p class="Normal para-style-override-7"><span class="char-style-override-9">“Yaa.” Biraz daha içti.</span></p>

    <p class="Normal para-style-override-7"><span class="char-style-override-9">“Evet,” dedim sonunda. “Neden?”</span></p>

    <p class="Normal para-style-override-7"><span class="char-style-override-9">Adam şişeyi ağzından indirdi ve şiddetle geğirdi.</span></p>

    <p class="Normal para-style-override-7"><span class="char-style-override-9">“Şey, şöyle ki hanımefendi, sanırım onlardan birinin yeni ayda bir buluşma olacağını söylediğini duydum, yanlış mıyım?”</span></p>

    <p class="Normal para-style-override-7"><span class="char-style-override-9">“Doğru,” dedim onları savunurcasına. Kaptana mümkün olduğunca az şey söylemiştik, çünkü Bonnet’yle ne kadar bağlantılı olduğunu bilemiyorduk. “Yeni ay yarın olmayacak mı?”</span></p>

    <p class="Normal para-style-override-7"><span class="char-style-override-9">“Olacak,” dedi. “Ama demek istediğim şu, biri ‘yeni ay’ dediği zaman, herhalde gece vaktinden bahsediyordur, değil mi?” Şişesinin içindeki boşluğu inceledi, sonra içine üfleyip derin bir uğultu sesi çıkardı.</span></p>

    <p class="Normal para-style-override-7"><span class="char-style-override-9">Kastını anlayıp başka bir şişe uzattım.</span></p>

    <p class="Normal para-style-override-7"><span class="char-style-override-9">“Çok naziksiniz, teşekkürler hanımefendi,” dedi mutlulukla. “</span><span class="char-style-override-9" xml:lang="ar-SA">Şöyle ki</span><span class="char-style-override-9"> gelgit, ayın bu zamanında, saat on bir buçuk civarında yön değiştirir ve o sular </span><span class="italik char-style-override-8">bayağı</span><span class="char-style-override-9"> çekilir,” diye ekledi, vurguyla.</span></p>

    <p class="Normal para-style-override-7"><span class="char-style-override-9">Boş gözlerle baktım.</span></p>

    <p class="Normal para-style-override-7"><span class="char-style-override-9">“Dikkatlice bakarsanız hanımefendi, suların yarı yarıya çekildiğini fark edersiniz” –güney</span><span class="char-style-override-9" xml:lang="ar-SA"> yönünü işaret etti- </span><span class="char-style-override-9">“ve şu an, burada, sahil yakınlarında, h</span><span class="char-style-override-9" xml:lang="ar-SA">âlâ</span><span class="char-style-override-9"> derinlik ortalama düzeyde. Ama gece bastırdığında öyle olmayacak.”</span></p>

    <p class="Normal para-style-override-7"><span class="char-style-override-9">“Evet?” Anlatmaya çalıştığı şeyi anlayamamakta ısrar ediyordum fakat adam sabırlıydı.</span></p>

    <p class="Normal para-style-override-7"><span class="char-style-override-9">“Eh, sular çekilince, engelleri, koyları daha rahat görmek mümkün tabii -</span><span class="char-style-override-9" xml:lang="ar-SA"> eğer su kesimi kısa bir şeyle seyahat ediyorsanız da o zamanı seçersiniz. Ama şu </span><span class="char-style-override-9">buluşma</span><span class="char-style-override-9" xml:lang="ar-SA"> büyük bir şeyleyse, mesela bir metre yirmi santimden daha fazla </span><span class="char-style-override-9">suya dalan bir şeyle... o zaman- ” Birasından bir yudum aldı, sonra da şişesinin altıyla sahilin hayli aşağılarında bir yeri gösterdi. “Oradaki su hayli derin hanımefendi, rengini görüyor musunuz? Benim öyle bir gemim olsa, deniz çekildiğinde demir atılacak en güvenli yer orası olurdu.”</span></p>

    <p class="Normal para-style-override-7"><span class="char-style-override-9">Gösterdiği yeri inceledim. Oradaki su gerçekten de çok daha koyu renkteydi, etrafını çevreleyen dalgalardan daha derin bir mavi-gri arasıydı.</span></p>

    <p class="Normal para-style-override-7"><span class="char-style-override-9">“Daha önce de söyleyebilirdiniz bunu,” dedim gücenmiş bir tonla.</span></p>

    <p class="Normal para-style-override-7"><span class="char-style-override-9">“Söyleyebilirdim efendim,” dedi adam hemen, “ama duymak istediğinizi bilmiyordum.” Sonra ayağa kalktı ve teknenin kıç tarafına doğru yürüdü, elindeki boş şişenin içine dalgınca üflemeye başladı.</span></p>

    <p class="Normal para-style-override-7"><span class="char-style-override-9">Güneş denizin içine doğru battığında Roger’la Ian kıyıda belirdiler. Kaptan Roarke’un yardımcısı Moses kıyıya doğru kürek çekip onları aldı. Sonra yelkenleri kaldırdık ve yavaş yavaş Ocracoke sahili kenarında ilerlemeye başladık, sonunda bize ufak bir kumul çıkıntı</span><span class="char-style-override-9">sından el sallamakta olan Jamie’yi görüp onu da aldık.</span></p>

    <p class="Normal para-style-override-7"><span class="char-style-override-9">Gece için demirledikten sonra bulduklarımızı paylaştık - ya da bulamadıklarımızı. Erkeklerin hepsinin canı çıkmıştı. Sıcakta saatlerce aramaktan bitkin düşmüşlerdi ama o yorgunluğa rağmen iştahları da kapalıydı. Özellikle de Roger, bembeyaz bir yüzle oturuyor, neredeyse hiç konuşmuyordu.</span></p>

    <p class="Normal para-style-override-7"><span class="char-style-override-9">Küçülmekte olan ay</span><span class="char-style-override-9" xml:lang="ar-SA">ın son ışıkları tepemizde parıldadı. Mümkün olduğunca az konuştuktan sonra, erkekler battaniyelerini alıp güverteye uzandılar ve dakikalar içinde uykuya daldılar.</span></p>

    <p class="Normal para-style-override-7"><span class="char-style-override-9">Onca biraya rağmen, benim hiç uykum yoktu. Jamie’nin yanına oturdum, gece esintisine karşı battaniyemi sırtıma aldım ve adanın karanlığını, gizemini inceledim. Kaptan Roarke’</span><span class="char-style-override-9" xml:lang="ar-SA">ı</span><span class="char-style-override-9">n gösterdiği demirleme yeri karanlıkta görünmüyordu. Acaba yarın gece bir gemi gelirse haberimiz olur mu, diye merak ettim.</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Gerçekten de geldi. O sabah erkenden kalktım; rüyamda cesetler görmüştüm. Kalbimin gümbürtüsüyle kalktığımda Roarke’la Moses’ın küpeştede olduklarını gördüm. Havada çok kötü bir koku vardı; bir kez duyanın bir daha unutmayacağı türden bir kokuydu bu. Ayağa kalkıp onların yanına, küpeşteye gidip baktığımda, Roarke’</span><span class="char-style-override-9" xml:lang="ar-SA">ı</span><span class="char-style-override-9">n güneyi kafasıyla göstererek mırıldandığı kelimeleri duyunca şaşırmadım: “Köle taciri.”</span></p>

    <p class="Normal para-style-override-7"><span class="char-style-override-9">Gemi bir mil uzağımızda demirlemişti, rengi açılmakta olan gökyüzüne meydan okuyan direkleri kapkaraydı. Devasa bir gemi değildi ama adanın küçük kanallarına girebilecek gibi de görünmüyordu. Uzun bir süre onu izledim; Jamie, Roger ve Ian da uyandıklarında yanıma geldiler - ama gemiden indirilen bir sandal yoktu.</span></p>

    <p class="Normal para-style-override-7"><span class="char-style-override-9">“Orada ne yapıyor dersiniz?” dedi Ian. Kısık sesle konuştu; köle gemisi herkesin sinirini bozmuştu.</span></p>

    <p class="Normal para-style-override-7"><span class="char-style-override-9">Roarke kafasını iki yana salladı; durum onun da hoşuna gitmemişti. “Ne bileyim,” dedi. “Böyle bir şeyi böyle bir yerde hiç beklemezdim. Hiç.”</span></p>

    <p class="Normal para-style-override-7"><span class="char-style-override-9">Jamie tıraşsız çenesini ovaladı. Günlerdir tıraş olmamıştı ve o rengi kaçmış yüzündeki çökmüş gözleriyle -dalgalar aslında oldukça nazik olmalarına rağmen, uyandıktan dakikalar sonra kustu- Roarke’tan bile daha rezil haldeydi.</span></p>

    <p class="Normal para-style-override-7"><span class="char-style-override-9">“Ona yanaşabilir miyiz Bay Roarke?” dedi, gözlerini köle gemisinden ayırmadan. Roger sert bir bakış attı.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Brianna’nın o gemide olduğunu sanmıyorsun herhalde?”</span></p>

    <p class="Normal para-style-override-7"><span class="char-style-override-9">“Oradaysa öğrenmiş oluruz. Değilse, o zaman bu geminin kimi görmeye geldiğini öğreniriz belki.”</span></p>

    <p class="Normal para-style-override-7"><span class="char-style-override-9">Geminin yanına geldiğimizde güneş tamamen doğmuştu. Gemi güvertesindeki çalışanlar, bize küpeştenin üstünden merakla bakıyorlardı.</span></p>

    <p class="Normal para-style-override-7"><span class="char-style-override-9">Roarke yukarı seslendi, gemiye çıkmak için izin istedi. Cevap hemen gelmedi; birkaç dakika sonra, otoriter ve sinirli bir havaya sahip, topluca bir adam göründü.</span></p>

    <p class="Normal para-style-override-7"><span class="char-style-override-9">“Ne istiyorsunuz?” diye seslendi aşağıya.</span></p>

    <p class="Normal para-style-override-7"><span class="char-style-override-9">“Gemiye çıkmak istiyoruz,” diye cevap verdi Roarke.</span></p>

    <p class="Normal para-style-override-7"><span class="char-style-override-9">“Hayır. Toz olun.”</span></p>

    <p class="Normal para-style-override-7"><span class="char-style-override-9">“Genç bir kadını arıyoruz!” diye seslendi Roger. “Size birkaç soru sormak istiyoruz!”</span></p>

    <p class="Normal para-style-override-7"><span class="char-style-override-9">“Bu gemideki her genç kadın benimdir,” dedi kaptan -</span><span class="char-style-override-9" xml:lang="ar-SA"> eğer kaptansa. “Defolun dedim size.” Sonra döndü ve yardımcılarına bir işaret çaktı; çalışanlar hemen kayboldular ve çok geçmeden tüfeklerle geri geldiler.</span></p>

    <p class="Normal para-style-override-7"><span class="char-style-override-9">Roger ellerini ağzının kenarlarına götürdü.</span></p>

    <p class="Normal para-style-override-7"><span class="char-style-override-9">“BRIANNA!” diye bağırdı. “BRIANNAAA!”</span></p>

    <p class="Normal para-style-override-7"><span class="char-style-override-9">Adamlardan biri tüfeğini kaldırdı ve ateş açtı. Mermi kafalarımızın üstünden geçti ve ana yelkeni yırttı.</span></p>

    <p class="Normal para-style-override-7"><span class="char-style-override-9">“Hey!” diye bağırdı Roarke, kızmıştı. “Derdin ne senin?”</span></p>

    <p class="Normal para-style-override-7"><span class="char-style-override-9">Buna cevaben birkaç silah daha ateşlendi, arkasından da en yakınımızdaki lombar kapakları açıldı ve karşımıza aniden çok sayıda top çıktı, beraberinde de iğrenç bir koku getirdi.</span></p>

    <p class="Normal para-style-override-7"><span class="char-style-override-9">“İsa Mesih aşkına,” dedi Roarke, afallamıştı. “Eh, böyle yapacaksanız, Tanrı kahretsin sizi be!” diye bağırdı, yumruğunu kaldırarak. “Kahrolun!”</span></p>

    <p class="Normal para-style-override-7"><span class="char-style-override-9">Hitabet konusunda o kadar ilgili olmayan Moses, ilk atışla birlikte yelken açmıştı ve yekenin yanına gelmişti. Birkaç dakika sonra köle gemisinin yanından sıyrılıp temiz sulara kavuşmuştuk.</span></p>

    <p class="Normal para-style-override-7"><span class="char-style-override-9">“Orada bir şeyler döndüğü kesin,” dedim gemiye dönerek. “Bonnet’yle ilgisi olsun ya da olmasın.”</span></p>

    <p class="Normal para-style-override-7"><span class="char-style-override-9">Roger küpeşteye dayanıyordu, elleri kaskatıydı ve kemikleri belli oluyordu.</span></p>

    <p class="Normal para-style-override-7"><span class="char-style-override-9">“Öyle,” dedi Jamie. Eliyle ağzını sildi, yüzünü buruşturdu. “Şunun menzilinden çıktıktan sonra, yine de onu görebileceğimiz bir yerde durabilir misiniz Bay Roarke?” Lağım, çürük ve pislik kokan bir esinti burnumuza gelince Jamie bir renk daha attı. “Rüzgârı da arkamıza alsak?”</span></p>

    <p class="Normal para-style-override-7"><span class="char-style-override-9">Bu şartların hepsini yerine getirebilmek için okyanusa kadar açılıp konumumuzu ayarlamaya çalıştık. Sonunda, güvenli bir mesafeye demir attığımızda köle gemisini güçlükle görebiliyorduk. Günün kalanını orada geçirdik, kaptanın tek gözlü dürbününden gemiyi sırayla gözledik.</span></p>

    <p class="Normal para-style-override-7"><span class="char-style-override-9">Ama hiçbir bir şey olmadı; gemi için gelen bir tekne olmadı, kıyıdan biri de tepki vermedi. Hepimiz güvertede, sessizce oturup yıldızların ay yoksunu bir gökyüzünde belirmelerini izlerken, gemi karanlık tarafından yutuldu.</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-8"> </span></p>
  </div>
</body>
</html>