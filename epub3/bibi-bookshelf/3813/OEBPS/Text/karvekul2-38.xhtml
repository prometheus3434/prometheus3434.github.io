<html xmlns="http://www.w3.org/1999/xhtml">
<head>
  <title>karvekul2-38</title>
  <link href="../Styles/karvekul2.css" rel="stylesheet" type="text/css"/>
</head>

<body id="karvekul2" xml:lang="tr-TR">
  <div class="Basic-Text-Frame">
     <p class="baslik" id="toc_marker-33"><span class="bold">88. Skandalın Ardından</span></p>

    <p class="Normal para-style-override-7"><span class="bold char-style-override-8"> </span></p>

    <p class="Normal para-style-override-7"><span class="bold char-style-override-8"> </span></p>

    <p class="Normal para-style-override-7"><span class="char-style-override-9">Bir süredir tehdit etmekte olan yağmur sonunda, o gece yağdı; şafak gri, kasvetli ve nemli bir hava getirdi. Burnuna tuttuğu önlüğünün içinde nefes almaya çalışan Bayan Bug da benzer haldeydi, sürekli aynı şeyleri tekrar ediyordu: “Ah, Arch burada olacaktı ki... Ama Kenny Lindsay dışında kimseyi bulamadım, e o da MacNeill’la Abernathy’ye haber verene kadar- ”</span></p>

    <p class="Normal para-style-override-7"><span class="char-style-override-9">“Sıkma canını </span><span class="italik char-style-override-8">a leannan</span><span class="char-style-override-9">,” dedi Jamie, alnını öperek. “Böylesi daha iyidir belki. Kimse zarar görmedi, ev hâlâ yerinde” -kalaslara, elleri altında şekil almış kirişlere göz gezdirdi- “hem meseleyi yakında çözmüş olacağız, Tanrı izin verirse.”</span></p>

    <p class="Normal para-style-override-7"><span class="char-style-override-9">“Tanrı izin verirse,” diye tekrar etti kadın şevkle, haç çıkararak. Burnunu çekti, gözlerini sildi. “Yolda aç kalmayasınız diye birazcık yemek hazırladım.”</span></p>

    <p class="Normal para-style-override-7"><span class="char-style-override-9">Richard Brown’la adamları, ağaçların altında mümkün olan en iyi şekilde barınmaya çalışmışlardı; onlara misafirperverlik öneren çıkmamıştı ki bu da adamların hoş karşılanmaktan ne kadar uzak olduğunu gösteriyordu; İskoçyalılar’a</span><span class="char-style-override-9" xml:lang="ar-SA"> göre böyle durumlarda olması gereken de buydu. Ama onların bizi gözaltına almalarına izin vermeleri, bize de ne kadar kötü gözle baktıklarını açıkça işaret ediyordu.</span></p>

    <p class="Normal para-style-override-7"><span class="char-style-override-9">Böyle olunca Brown’un adamları sırılsıklam olmuşlar, aç ve uykusuz kalmışlar, sinirli bir ruh haline bürünmüşlerdi. Ben de uyuyamamıştım ama en azından karnım toktu, üşümüyordum ve en azından şimdilik, üstüm başım kuruydu. Ancak patikanın başına gelip açıklıktan eve doğru baktığımda ve sundurmada el sallamakta olan Bayan Bug’ı gördüğümde kalbim delikmiş, kemiklerimin içi kurşun doluymuş gibi hissettim. Ben de el salladım, sonra da atımı sular damlatan ağaçların arasına sürdüm.</span></p>

    <p class="Normal para-style-override-7"><span class="char-style-override-9">Tatsız, çoğunlukla sessiz bir yolculuk oldu. Jamie’yle birbirimize yakın kaldık ama adamların duymasından çekindiğimiz için pek önemli bir şey konuşmadık. Richard Brown ise hayli moralsizdi.</span></p>

    <p class="Normal para-style-override-7"><span class="char-style-override-9">Adamın beni bir duruşmaya çıkarmaya asla niyeti olmadığı belliydi ancak bu fırsatı da Jamie’den Lionel’ın ölümü için intikam olarak görmeye çalışacaktı - kardeşine gerçekten neler olduğunu bilse, Bayan Bug bir kol mesafesi kadar uzağındayken neler yapabileceğini Tanrı </span><span class="char-style-override-9">bilirdi. Tom Christie de yanımızda olduğu için bize ilişemiyordu; bizi Hillboro’ya kadar götürecekti fakat bunu güler yüzle yapacağı yoktu.</span></p>

    <p class="Normal para-style-override-7"><span class="char-style-override-9">Tom Christie atını sanki bir rüyada, hatta kâbustaymış gibi sürüyordu, yüzünü indirmişti, kimseyle konuşmuyordu.</span></p>

    <p class="Normal para-style-override-7"><span class="char-style-override-9">Jamie’nin yüzünü doğradığı adam yanımızda değildi; Brownsville’deki evine gittiğini sanıyordum. Yine de benim vurduğum adam bizimleydi.</span></p>

    <p class="Normal para-style-override-7"><span class="char-style-override-9">Yarasının ne kadar kötü olduğunu ya da merminin saplanmış mı yoksa sıyırmış mı olduğunu anlayamıyordum. Adam güçten düşmüş, aciz bir halde değildi ancak bir yana doğru kambur durmasından ve ara sıra yüzünü buruşturmasından anlaşılıyordu ki acı içindeydi.</span></p>

    <p class="Normal para-style-override-7"><span class="char-style-override-9">Bir süre düşündüm; yanımda eyer keseleri ve dürme yatakla birlikte küçük bir medikal çanta getirmiştim. Bu şartlar altında, adamın durumu hakkında pek de endişelendiğim söylenemezdi. Öte yandan, dürtülerim aktifti - akşam kamp yapmak için durduğumuzda Jamie’ye adamın enfeksiyondan ölmesinin bir faydası olmayacağını sessizce söyledim.</span></p>

    <p class="Normal para-style-override-7"><span class="char-style-override-9">Yarayı kontrol edip temizlemeyi önermek için kendimi zorla ikna ettim. Adamla resmen tanıştırılmamız mümkün olamazdı elbette ama adının Ezra olduğunu ve yemek dağıtımından sorumlu olduğunu fark ettim. Jamie’yle birlikte altına sığındığımız çam ağacının altında bekledim, adam bize yemeğimizi getirdiğinde konuyu açacaktım.</span></p>

    <p class="Normal para-style-override-7"><span class="char-style-override-9" xml:lang="ar-SA">İki elinde birer kâseyle yaklaştı, deri montunun içindeki omuzlarını çökertmişti. Ben konuşamadan pis bir sırıtıştan sonra kâselerden birinin içine </span><span class="char-style-override-9">iri bir balgam attı ve bana uzattı. Ötekini Jamie’nin ayaklarına bıraktı, kurumuş geyik yahnisini bacaklarına bulaştırdı.</span></p>

    <p class="Normal para-style-override-7"><span class="char-style-override-9">“Tüh,” dedi, topukları üstünde döndü.</span></p>

    <p class="Normal para-style-override-7"><span class="char-style-override-9">Jamie hemen sinirlendi ama bir şey yapamadan kolunu tuttum.</span></p>

    <p class="Normal para-style-override-7"><span class="char-style-override-9">“Boş ver,” dedim sesimi hafifçe yükselterek. “Bırak </span><span class="char-style-override-9" xml:lang="ar-SA">çürüsün</span><span class="char-style-override-9">.”</span></p>

    <p class="Normal para-style-override-7"><span class="char-style-override-9">Adamın kafası hemen bize döndü, gözleri ardına kadar açıktı.</span></p>

    <p class="Normal para-style-override-7"><span class="char-style-override-9">“Bırak çürüsün,” diye tekrar ettim onun gözlerinin içine bakarak. Bize yaklaştığında yüzünün öfkeyle kızardığını görmüştüm, iltihap kokusu da yayılmaya başlamıştı.</span></p>

    <p class="Normal para-style-override-7"><span class="char-style-override-9">Ezra neye uğradığını şaşırmıştı. Hemen kıvılcımlar çıkaran ateşin yanına döndü, bana doğru bir daha bakmadı.</span></p>

    <p class="Normal para-style-override-7"><span class="char-style-override-9">Bana verdiği kâse h</span><span class="char-style-override-9" xml:lang="ar-SA">âlâ</span><span class="char-style-override-9"> elimdeydi, biri elimden almaya geldiğinde ürktüm. Tom Christie kâsenin içindekileri çalılara doğru fırlattı, sonra kendi kâsesini bana uzatıp konuşmadan yanımızdan uzaklaştı.</span></p>

    <p class="Normal para-style-override-7"><span class="char-style-override-9">“Ama-” Adamın arkasından ona seslenmeye çalıştım, k</span><span class="char-style-override-9" xml:lang="ar-SA">âseyi ona </span><span class="char-style-override-9" xml:lang="ar-SA">geri vermek istedim. </span><span class="char-style-override-9">Bayan Bug’ın yanımıza verdiği, aslında bir eyer çantası dolusu olan “birazcık yemek” sayesinde biz zaten aç kalmayacaktık. Ama Jamie elini koluma koyup beni durdurdu.</span></p>

    <p class="Normal para-style-override-7"><span class="char-style-override-9">“Yemene bak Sassenach,” dedi. “Kibarlık etti.”</span></p>

    <p class="Normal para-style-override-7"><span class="char-style-override-9">Kibarlıktan da öte, diye düşündüm. Ateşin etrafındaki adamların bana diktikleri düşmanca gözlerinin farkındaydım. Boğazım rahatsızdı, iştahsızdım da denebilirdi ama cebimdeki kaşığı çıkarıp yemeye başladım.</span></p>

    <p class="Normal para-style-override-7"><span class="char-style-override-9">Yakınlardaki bir baldıran ağacının dibinde Tom Christie örtüsünün altına girip uzanmış, şapkasını da yüzünün üstüne çekmişti.</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Salisbury’ye kadar yol boyunca yağmur yağdı. Oradaki bir hana sığındık; Jamie ne kadar nakit paramız varsa yanına almıştı ve bu yüzden kendi odamızı tutabilecektik. Brown merdivenlerin başına bir gözcü koydu ama bu göstermelik bir şeydi; sonuçta nereye gidebilirdik ki?</span></p>

    <p class="Normal para-style-override-7"><span class="char-style-override-9">Islak pelerinimle elbisemi bir sıranın üstüne kurumaları için bıraktıktan sonra ateşin karşısına kombinezonumla oturdum.</span></p>

    <p class="Normal para-style-override-7"><span class="char-style-override-9">“Richard Brown bunu hiç düşünmemiş, biliyorsun değil mi?” dedim. İkimizi de mahkemeye çıkarmak asıl amacı olmayınca bu da doğal bir sonuçtu. “Bizi kime teslim edecek ki?”</span></p>

    <p class="Normal para-style-override-7"><span class="char-style-override-9">“Bölge şerifine,” dedi Jamie, saçlarını açıp şöminenin önünde sallarken. Damlalar ateşe düşüp cızırdadı. “O olmazsa bir sulh hâkimine herhalde.”</span></p>

    <p class="Normal para-style-override-7"><span class="char-style-override-9">“Evet ama sonra? Elinde kanıt da yok, tanık da - yani, bir duruşma için elinde ne var ki?”</span></p>

    <p class="Normal para-style-override-7"><span class="char-style-override-9">Jamie meraklı gözlerle baktı.</span></p>

    <p class="Normal para-style-override-7"><span class="char-style-override-9">“Sen hiç mahkemeye çıkmadın galiba Sassenach?”</span></p>

    <p class="Normal para-style-override-7"><span class="char-style-override-9">“Biliyorsun çıkmadığımı.”</span></p>

    <p class="Normal para-style-override-7"><span class="char-style-override-9">Kafasını salladı.</span></p>

    <p class="Normal para-style-override-7"><span class="char-style-override-9">“Ben çıktım. Vatana ihanetten.”</span></p>

    <p class="Normal para-style-override-7"><span class="char-style-override-9">“Ee, ne oldu?”</span></p>

    <p class="Normal para-style-override-7"><span class="char-style-override-9">Elini ıslak saçlarının arasından geçirdi, düşündü.</span></p>

    <p class="Normal para-style-override-7"><span class="char-style-override-9">“Beni ayağa kaldırdılar, adımı sordular. Ben söyleyince hâkim bir süre arkadaşına bir şeyler mırıldandı, sonra konuştu: ‘Suçlu. Müebbet hapis. Hapse atın.’ Sonra beni avluya götürdüler, oradaki bir demirciye bileklerimi prangalattırdılar. Ertesi gün Ardsmuir’e yürümeye başladık.”</span><span class="char-style-override-9"/></p>

    <p class="Normal para-style-override-7"><span class="char-style-override-9">“Oraya yürüttüler mi sizi? Inverness’tan mı?”</span></p>

    <p class="Normal para-style-override-7"><span class="char-style-override-9">“Acelem yoktu Sassenach.”</span></p>

    <p class="Normal para-style-override-7"><span class="char-style-override-9">Derin bir nefes aldım, karnımın ortasında yükselmekte olan rahatsızlık hissini bastırmaya çalıştım.</span></p>

    <p class="Normal para-style-override-7"><span class="char-style-override-9">“Anladım. Ee... ama herhalde, yani ci-cinayet” -kekelemeden söyleyebilmeme az kalmıştı, ama henüz başaramıyordum- “davaları için jüri gerekmiyor mu?”</span></p>

    <p class="Normal para-style-override-7"><span class="char-style-override-9">“Gerekebilir ve o konuda ısrarcı olacağım zaten. İşler o aşamaya gelirse tabii; Bay Brown öyle olabileceğini düşünüyor belli ki çünkü bardaki herkese bizim nasıl ahlaksız mahlûklar olduğumuzu anlatmaya başladı bile. Şartlar düşünüldüğünde aslında o kadar da haksız değil,” diye ekledi kederle.</span></p>

    <p class="Normal para-style-override-7"><span class="char-style-override-9">Acele bir cevap vermemek için dudağımı ısırdım. Benim başka bir seçeneğim olmadığını bildiğini biliyordum -o da benim onun Malva’yla hiçbir işinin olmadığını bildiğimi biliyordu- ama bir şekilde içinde bulduğumuz bu durumdan dolayı biraz suçluluk hissediyordum. Hem sonrasında olanlardan, hem Malva’nın ölümünden - kızı diri görebilmek için neler verebileceğimi Tanrı biliyordu ya...</span></p>

    <p class="Normal para-style-override-7"><span class="char-style-override-9">Brown hakkında doğru söylediğini fark ettim. Üşümüş ve ıslak halimle bardan gelen sesleri pek umursamamıştım ama artık adamın bacadan yukarı yankılanan sesini seçebiliyordum ve anlayabildiğim kelimelerden çıkardığım üzere, adamın gerçekten Jamie’nin dediği şeyi yaptığını anladım - bizi lekeliyor, insanları kendisinin ve başında bulunduğu Güvenlik Komitesi’nin gereken şeyleri yaptığına, bizi alıkoyup adalete teslim edeceğine ikna etmeye çalışıyordu. Ara sıra, potansiyel jüri adaylarını tespit edince, hikâyenin bütün skandal detaylarını tekrar hatırlatıp bunun dışarıya da yayılmasını istiyordu.</span></p>

    <p class="Normal para-style-override-7"><span class="char-style-override-9">“Yapılacak bir şey var mı?” diye sordum, bu saçmalığın midemin kaldırdığı kadarını dinledikten sonra.</span></p>

    <p class="Normal para-style-override-7"><span class="char-style-override-9">Jamie kafasını salladı, eyer çantasından temiz bir gömlek çıkardı.</span></p>

    <p class="Normal para-style-override-7"><span class="char-style-override-9">“Aşağı yemeğe inip mümkün olduğunca masum kişiler olarak görünmeye çabalayabiliriz, </span><span class="italik char-style-override-8">a nighean</span><span class="char-style-override-9">.”</span></p>

    <p class="Normal para-style-override-7"><span class="char-style-override-9">“Tabii ya,” dedim ve iç geçirerek kurdeleli şapkamı aramaya başladım.</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9" xml:lang="ar-SA">Şaşırmamalıydım. İnsan doğası hakkında peşinen şüpheci bir yapıya sahip olacak kadar çok şey görmüştüm; ayrıca, topluluk fikirlerinin ne kadar doğrudan ifade edildiğini bilecek kadar uzun süredir de bu zaman diliminde yaşıyordum. Ama ilk taş kasıklarıma isabet ettiğinde yine de şoka uğradım.</span></p>

    <p class="Normal para-style-override-7"><span class="char-style-override-9">Hillsboro’nun biraz dışında, güneydeydik. Hava h</span><span class="char-style-override-9" xml:lang="ar-SA">âlâ</span><span class="char-style-override-9"> nemliydi, yollar çamurluydu ve yolculuk da hayli zorluydu. Sanıyorum ki Richard Brown bizi Rowan ilçesinin şerifine teslim etmekten dolayı büyük bir rahatlık hissedebilirdi - tabii öyle bir kişi var olsaydı. Ona ofisin artık boş olduğu, unvanın son sahibinin bir gece aniden kayıplara karıştığı, ancak henüz halefinin bulunamadığı söylendi.</span></p>

    <p class="Normal para-style-override-7"><span class="char-style-override-9">Anladığım kadarıyla, çoğu h</span><span class="char-style-override-9" xml:lang="ar-SA">âlâ sıkı </span><span class="char-style-override-9">Kralcılar’dan oluşan beldenin bu son şerifi </span><span class="char-style-override-9" xml:lang="ar-SA">özgürlük</span><span class="char-style-override-9"> yanlısıymış. Adamın yerini telaşla terk etmesine neden olan olayı ayrıntısıyla öğrenemedim ama Hillsboro yakınlarındaki tavernalarla hanlar bu olay üzerine fokur fokur kaynıyordu.</span></p>

    <p class="Normal para-style-override-7"><span class="char-style-override-9">Brown’a söylendiğine göre Gezici Mahkeme birkaç ay önce toplanmayı kesmişti, çünkü hâkimler bu düzensiz ortamda adalet sağlama işini fazla tehlikeli bulmaya başlamışlardı. Geride kalan tek sulh hâkimi de benzer hislere sahipti ve bizi gözaltına almayı hemen reddetti; şüpheli bir hareketle kendi hayatından fazlasını riske atacağını düşündüğünü söyledi Brown’a.</span></p>

    <p class="Normal para-style-override-7"><span class="char-style-override-9">“Politikayla ne alakası var?” diye öfkeyle bağırdı Brown adama. “Cinayet bu, Tanrı aşkına! Adam öldürme!”</span></p>

    <p class="Normal para-style-override-7"><span class="char-style-override-9">“Bu günlerde her şey siyasi oldu beyefendi,” dedi Harvey Mickelgrass adındaki sulh hâkimi, üzgün bir ifadeyle kafasını iki yana sallayarak. “Sarhoşların çıkardığı huzursuzluklarla bile ilgilenemiyorum; herhangi bir hareketim evimin başıma yıkılmasına yol açabilir, karım dul kalır. Şerif ofisini satmaya kalktı ama alıcı bulamadı. Maalesef, başka bir yere gitmelisiniz beyefendi.”</span></p>

    <p class="Normal para-style-override-7"><span class="char-style-override-9">Brown’un bizi Jocasta Cameron’ın etkisinin büyük olduğu ve yerel hâkimin de yakın arkadaşı Farquard Campbell olduğu Campbelton ya da Cross Creek’e götürmeye hiç niyeti yoktu. O yüzden güneye, Wilmington’a yöneldik.</span></p>

    <p class="Normal para-style-override-7"><span class="char-style-override-9">Brown’un adamları çok moralsizlerdi; işlerinin basit bir linç, üstüne de ev yakma, belki biraz da yağmacılık olacağını sanmışlardı, akıllarından bu sonu gelmeyen, hedefi olmayan uzun yolculuk geçmemişti. Ateşler içinde atına sarılmış olan Ezra yola düşüp öldüğünde daha da beter hale geldiler.</span></p>

    <p class="Normal para-style-override-7"><span class="char-style-override-9">Cesedi incelemeyi talep etmedim -herhalde izin de verilmezdi- ama halinden anladığım kadarıyla kendinden geçmiş, düştüğünde boynunu kırmıştı.</span></p>

    <p class="Normal para-style-override-7"><span class="char-style-override-9">Ama bu olaydan sonra birkaç tanesi bana korku dolu bakışlar attılar. İçinde bulunduğumuz maceraya duydukları iştahı büyük ölçüde yitirmişlerdi.</span></p>

    <p class="Normal para-style-override-7"><span class="char-style-override-9">Richard Brown ise yılmamıştı; eğer sabah sisi kadar sessiz ve gri bir havayla yanımızda süzülmekte olan Tom Christie olmasa bizi çok uzun zaman önce vurmuş olacağından emindim. Christie ihtiyaç duyulmadıkça konuşmuyordu. Kederin verdiği uyuşuklukla hareketlerinin mekanikleştiğini, insanlarla bağ kurmaya hiç isteği kalmadığını düşünmeye başlamıştım, ta ki bir gece yolun kenarında kamp kurduğumuzda gözlerini bana diktiğini fark edene kadar. Bakışlarında o kadar açık bir ızdırap vardı ki gözlerimi hemen çekmek zorunda kaldım. Yanımda oturan Jamie o an adamı düşünceli gözlerle izliyordu.</span></p>

    <p class="Normal para-style-override-7"><span class="char-style-override-9">Yine de Tom’un yüzü çoğu zaman ifadesizdi - en azından aşağı çektiği şapkasından görünen kadarı. Bu adam yüzünden bize zarar veremeyen Richard Brown, bulduğu her fırsatta kendi kafasına, kendi hayal gücüne ve duruma göre Malva’nın cinayetini yaymaya çabalıyordu. Bunu yapmasının bir nedeni muhakkak bizim namımızı lekelemekti, evet ama belki bir yandan da Tom Christie’nin yarasını deşerek adamın sabrını taşırmaya çalışıyor olabilirdi.</span></p>

    <p class="Normal para-style-override-7"><span class="char-style-override-9">Ne olursa olsun, Hillsboro’nun küçük ve isimsiz bir bölgesinde bizi taşlamaya başladıklarında şaşırmamalıydım. Yine de şaşırdım. Küçük bir oğlan bizi yolda görmüş, pis bakışlarla bizi takip etmişti, sonra da gelişimizi haber vermek için bir anda kaybolmuştu. On dakika sonra, yoldaki bir virajı döner dönmez taş yağmuruna tutulduk.</span></p>

    <p class="Normal para-style-override-7"><span class="char-style-override-9">Taşlardan biri atımın sırtına çarptı ve hayvanı fena ürküttü. Yerimde kalmayı güçlükle başardım ancak dengem kayboldu; başka bir taş kasıklarıma geldi, bir başkası göğsüme gelerek nefesimi kesti. Başıma da bir tane geldikten sonra dizginler elimden kurtuldu; panikleyen at şaha kalktı, döndü ve tüm kemiklerimin titremesine neden olacak şekilde yere düşmeme neden oldu.</span></p>

    <p class="Normal para-style-override-7"><span class="char-style-override-9" xml:lang="ar-SA">Ödüm patlamış olması gerekiyordu</span><span class="char-style-override-9"> fakat öfkeden başka bir şey hissetmiyordum. Saçlarıma ve giydiğim şapkaya şükürler olsun ki kafama gelen taş sıyırıp geçmişti. Refleksle ayağa kalktım, sendeledim, yolun kenarında, yukarıdaki bir çocuğun aleyhimde bağırdığını, neşeyle dans ettiğini gördüm. Uzandım, onu ayağından tutup sertçe çektim.</span></p>

    <p class="Normal para-style-override-7"><span class="char-style-override-9">Ciyakladı, kaydı ve üstüme düştü. Birlikte, birbirine girmiş etek ve pelerin kumaşlarının katları arasında yere kapaklandık. Çocuktan daha büyük, daha ağırdım ve sinirden kuduruyordum. Son hafta</span><span class="char-style-override-9">ların bütün korkusu, sefaleti ve belirsizliği sonunda bir kaynama noktasına ulaşmıştı; oğlanın o pis yüzüne, tüm gücümle iki yumruk attım. Elimde bir şeyin çatladığını hissetmemle kolum acıyla doldu.</span></p>

    <p class="Normal para-style-override-7"><span class="char-style-override-9">Oğlan feryat etti, kurtulmak için çırpındı. Benden küçüktü ama paniğin verdiği güdüsel güce sahipti. İzin vermemek için saçlarından yakaladım - kollarını savurarak beni uzaklaştırmaya çalıştı, şapkamı çıkarmayı başarınca o da tek eliyle benim saçlarımı yakalayıp var gücüyle çekti.</span></p>

    <p class="Normal para-style-override-7"><span class="char-style-override-9">Duyduğum acı öfkemi tekrar yükseltti ve oğlanın neresine olduğunu gözardı ederek diz attım, sonra bir kez daha, bacaklarının arasını hedefleyerek hareketi tekrarladım. Oğlanın ağzı ses çıkarmadan “O” halini aldı ve gözleri pörtledi, saçlarımı tutan parmakları gevşedi. Üstüne çıkıp var gücümle tokat attım.</span></p>

    <p class="Normal para-style-override-7"><span class="char-style-override-9">Omzumu inen büyükçe, daha çok kaya denebilecek bir şey beni anında hissizleştirdi, etkisiyle yan yattım. Karş</span><span class="char-style-override-9" xml:lang="ar-SA">ımdakine tekrar vurmayı denedim</span><span class="char-style-override-9"> ama kolumu kaldıramadım. Nefes nefese kalmış, burnu kanayan, ağlayan çocuk pelerinimin altından çıkıp elleri ve ayaklar üzerinde kaçtı. Ardından bakmak için dizlerimin üstünde döndüğümde, karşımda yüzü kasılmış, heves içinde genç bir adam ve onun elinde de atılmak üzere hazır olan o taşı gördüm.</span></p>

    <p class="Normal para-style-override-7"><span class="char-style-override-9">Elmacık kemiğime isabet etti; yalpaladım, görüşüm bulandı. Sonra, çok büyük bir şey arkamdan çarptı ve yüz üstü yere düştüm, birkaç saniye sonra üstümde bir vücudun ağırlığını hissettim. Jamie’ydi bu; nefes nefese, “Ulu Meryem,” deyişinden anlamıştım. Taşlar onun vücuduna çarparken irkiliyordu; taşların çıkardığı tok sesleri rahatlıkla duyabiliyordum.</span></p>

    <p class="Normal para-style-override-7"><span class="char-style-override-9">Etraf bağırış çığırışla yankılanıyordu. Önce Tom Christie’nin boğuk sesini, sonra da tek silah atışını duydum. Biraz daha bağırış çıktı ama bu kez sesler farklıydı. Taşların yakındaki zemine çarparken çıkardığı bir-iki yumuşak patırtıyı Jamie’den çıkan son bir homurtu izledi; taşlardan biri yine isabet etmişti.</span></p>

    <p class="Normal para-style-override-7"><span class="char-style-override-9">Biraz daha öylece, yüzüstü yattık; yanağımı aşındırmakta olan dikenli bitkinin yapraklarının ve kendine has acı kokusunun farkına vardım.</span></p>

    <p class="Normal para-style-override-7"><span class="char-style-override-9">Sonra Jamie yavaşça doğruldu, nefesini düzenlemeye çalıştı; ben de titreyen kolumun üstünde doğrulmaya çalıştım, neredeyse düşecektim. Yanağım şişmişti, elim ve omzum zonkluyordu ama bunlara önem verecek halim de yoktu. </span><span class="char-style-override-9"/></p>

    <p class="Normal para-style-override-7"><span class="char-style-override-9">“İyi misin?” Jamie ayağa kalkmak üzereyken tekrar, aniden oturdu. Benzi atmıştı, kafatasındaki bir yarıktan yüzünün bir yanına kanlar akıyordu ama elini oraya bastırarak kafa sallamayı başardı.</span></p>

    <p class="Normal para-style-override-7"><span class="char-style-override-9">“Evet, iyiyim,” dedi fakat nefessizliğinden çıkarabildiğim kadarıyla kaburgaları çatlamıştı. “Sen iyi misin Sassenach?”</span></p>

    <p class="Normal para-style-override-7"><span class="char-style-override-9">“İyiyim.” Titrek ayaklarımın üstünde durmaya çalıştım. Brown’un adamları dağılmışlardı, bazıları arbede sırasında kaçan atların peşine düşmüş, ötekiler ise küfrederek yol kenarına dağılmış eşyalarını topluyorlardı. Tom Christie yol kenarındaki çalıların içine kusuyordu. Richard Brown bir ağacın altında durmuş, bembeyaz bir yüzle izliyordu. Bana keskin bir bakış attı, sonra gözlerini çevirdi.</span></p>

    <p class="Normal para-style-override-7"><span class="char-style-override-9">Yol üzerinde başka tavernaya uğramadık.</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-8"> </span></p>
  </div>
</body>
</html>