<html xmlns="http://www.w3.org/1999/xhtml">
<head>
  <title>karvekul2-17</title>
  <link href="../Styles/karvekul2.css" rel="stylesheet" type="text/css"/>
</head>

<body id="karvekul2" xml:lang="tr-TR">
  <div class="Basic-Text-Frame">
     <p class="baslik" id="toc_marker-13"><span class="bold">68. Vahşiler</span></p>

    <p class="Normal para-style-override-7"><span class="bold char-style-override-8"> </span></p>

    <p class="Normal para-style-override-7"><span class="bold char-style-override-8"> </span></p>

    <p class="Normal para-style-override-7"><span class="char-style-override-9" xml:lang="ar-SA">İki tane kalmıştı. Sıvı balmumu havuzu, üstündeki alevli fitille parıldıyordu; kendileri de içten içe yanan, biri siyah, biri yeşil iki mücevher yavaşça belirdi. Jamie tüy kaleminin tüylü tarafını erimiş balmumunun içine yavaşça daldırdı ve zümrüdü yavaşça çıkardı, ışığa tuttu.</span></p>

    <p class="Normal para-style-override-7"><span class="char-style-override-9">Sıcak taşı elimde tuttuğum mendilin içine bırakır bırakmaz, taş sertleşmeden önce balmumlarını temizlemeye başladım.</span></p>

    <p class="Normal para-style-override-7"><span class="char-style-override-9">“Stoklarımız azalıyor,” dedim rahatsız bir havayla. “Dua edelim de başka pahalı iş çıkmasın.”</span></p>

    <p class="Normal para-style-override-7"><span class="char-style-override-9">“Siyah taşa dokunmayacağım, ne olursa olsun,” dedi ve fitili üfledi. “O senin için.”</span></p>

    <p class="Normal para-style-override-7"><span class="char-style-override-9">Dik dik baktım.</span></p>

    <p class="Normal para-style-override-7"><span class="char-style-override-9">“Ne demek bu şimdi?”</span></p>

    <p class="Normal para-style-override-7"><span class="char-style-override-9">Hafifçe omuz silkti, mendilin içindeki yeşil zümrüdü almak için uzandı.</span></p>

    <p class="Normal para-style-override-7"><span class="char-style-override-9">“Öldürülürsem yani,” dedi çok net ve rahat bir tonla, “onu alıp gidersin. Taşların arasına.”</span></p>

    <p class="Normal para-style-override-7"><span class="char-style-override-9">“Hıı... Pek emin değilim ama bundan.” Jamie’nin ölümünü içeren herhangi bir olasılık üstünde konuşmaktan hoşlanmıyordum fakat bunları gözardı etmenin de âlemi yoktu. Sonuçta savaşlar, hastalıklar, hapishane, kazalar, düşmanlar, kiral</span><span class="char-style-override-9" xml:lang="ar-SA">ı</span><span class="char-style-override-9">k katiller...</span></p>

    <p class="Normal para-style-override-7"><span class="char-style-override-9">“Bree’yle ikiniz bana ölmeyi yasaklamaya kalkmıştınız,” dedim. “Ben de aynısını yapardım aslında, tabii birazcık umurunda olsaydı.”</span></p>

    <p class="Normal para-style-override-7"><span class="char-style-override-9">Gülümsedi.</span></p>

    <p class="Normal para-style-override-7"><span class="char-style-override-9">“Ağzından </span><span class="char-style-override-9" xml:lang="ar-SA">çıkanları her zaman umursuyorum</span><span class="char-style-override-9"> Sassenach,” dedi usulca. “Ama insanın istediği başka, Tanrı’nın buyurduğu başka. E</span><span class="char-style-override-9" xml:lang="ar-SA">ğer ölmemi isterse... geri döneceğini söyle bana.”</span></p>

    <p class="Normal para-style-override-7"><span class="char-style-override-9">“Neden döneyim?” dedim sinirle. Çok huzursuz olmuştum. Beni Culloden Savaşı’ndan hemen önce taşların arasına gönderişinin anısı, hatırlamak istediklerimin arasında değildi ama o sırada yaptığı şey tam olarak buydu. “Bree ve Roger’la kalmam gerekmez mi? Jem, Marsali’yle Fergus, Germain, Henri-Christian, kızlar, herkes burada. Geri dönecek neyim var ki?”</span></p>

    <p class="Normal para-style-override-7"><span class="char-style-override-9">Taşı mendilin içinden çıkardı, parmaklarıyla çevirdi ve bana düşünceli gözlerle baktı, sanki bir şey söyleyip söylememek arasında gidip geliyordu. </span></p>

    <p class="Normal para-style-override-7"><span class="char-style-override-9">“Anlamıyorum,” dedi sonunda kafasını iki yana sallayarak. “Ama seni orada gördüm.”</span></p>

    <p class="Normal para-style-override-7"><span class="char-style-override-9">Kollarımdaki tüyler de diken diken oldu.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-8">Nerede</span><span class="char-style-override-9" xml:lang="ar-SA"> gördün?”</span></p>

    <p class="Normal para-style-override-7"><span class="char-style-override-9">“Orada.” Elini uzaklara doğru salladı. “Rüyamda gördüm. Neresi olduğunu anlayamadım, ama </span><span class="italik char-style-override-8">orası </span><span class="char-style-override-9">olduğunu anladım, senin gerçek zamanın.”</span></p>

    <p class="Normal para-style-override-7"><span class="char-style-override-9">“Nasıl anlayabildin?” diye sordum sert ve şüpheci bir sesle. “Ne yapıyordum?”</span></p>

    <p class="Normal para-style-override-7"><span class="char-style-override-9">Hatırlamaya çalıştı, kaşları birleşti.</span></p>

    <p class="Normal para-style-override-7"><span class="char-style-override-9">“Tam hatırlayamıyorum,” dedi yavaşça. “Ama o zaman dilimi olduğunu biliyordum, ışıktan anlamıştım.” Kaşları gevşedi. “Şöyleydi: Bir masaya oturmuştun, elinde bir şey vardı- yazıyordun belki de. Her tarafın ışıkla kaplıydı, yüzünde, saçlarında parlıyordu bu ışık. Ama mum ışığı ya da şömine ışığı değildi. Bir de seni gördüğüm zaman, </span><span class="italik char-style-override-8">Haa, elektrik böyle bir şey demek ki</span><span class="char-style-override-9">, diye düşündüğümü hatırlıyorum.”</span></p>

    <p class="Normal para-style-override-7"><span class="char-style-override-9">Ağzım ardına kadar açılmış halde, ona bakakaldım.</span></p>

    <p class="Normal para-style-override-7"><span class="char-style-override-9">“Uyanıkken görmediğin bir şeyi rüyanda nasıl tanıyabiliyorsun?”</span></p>

    <p class="Normal para-style-override-7"><span class="char-style-override-9">Dediğimi komik bulmuştu.</span></p>

    <p class="Normal para-style-override-7"><span class="char-style-override-9">“Ben görmediğim şeyler hakkında her zaman rüyalar görürüm Sassenach, sen görmez misin?”</span></p>

    <p class="Normal para-style-override-7"><span class="char-style-override-9">“</span><span class="char-style-override-9" xml:lang="ar-SA">Şey</span><span class="char-style-override-9">... yani, bazen, evet. Canavarlar, garip bitkiler falan... ya da ürkütücü araziler. Tanımadığım, daha önce görmediğim bilmediğim </span><span class="italik char-style-override-8">insanlar</span><span class="char-style-override-9"> da görürüm. Ama seninki biraz değişik değil mi? Daha önce duyduğun ama hakkında pek bir şey bilmediğin bir şey yani?”</span></p>

    <p class="Normal para-style-override-7"><span class="char-style-override-9">“Gördüğüm şey belki de elektrik değildir, bilemem tabii,” dedi dürüstçe, “ama gördüğüm zaman kendime söylediğim şey buydu. Senin kendi zamanında olduğundan emindim. Ayrıca,” diye ekledi, kendinden emin bir şekilde, “geçmişi rüyamda görebiliyorsam ki gördüm, geleceği neden göremeyeyim?”</span></p>

    <p class="Normal para-style-override-7"><span class="char-style-override-9">Böylesine Kelt mantığına uygun bir lafa cevap bulmak çok zordu.</span></p>

    <p class="Normal para-style-override-7"><span class="char-style-override-9">“Görebilirsin herhalde,” dedim. Alt dudağımı hafifçe ovaladım. “Bu rüyanda kaç yaşındaydım peki?”</span></p>

    <p class="Normal para-style-override-7"><span class="char-style-override-9" xml:lang="ar-SA">Önce şaşırdı, sonra düşündü, yüzüme dikkatle baktı. Sanki o görüntüyle karşılaştırmaya çalışır gibiydi.</span></p>

    <p class="Normal para-style-override-7"><span class="char-style-override-9">“Bilemiyorum,” dedi, ilk kez emin olamamıştı. “Onu düşünmemiştim. Saçlarının beyazlığına falan dikkat etmemiştim ama... sendin işte.” Aval aval omuz silkti, sonra elimdeki taşa baktı.</span></p>

    <p class="Normal para-style-override-7"><span class="char-style-override-9">“Eline sıcak geliyor mu Sassenach?” dedi.</span></p>

    <p class="Normal para-style-override-7"><span class="char-style-override-9">“Tabii ki geliyor,” dedim biraz tersçe. “Sıcak balmumunun içinden yeni çıktı!” Ama elmas elimin içinde hafifçe zonkluyor, minyatür bir kalp gibi atıyordu. Ona uzatırken hafif bir rahatsızlık, isteksizlik de hissettim - sanki benden ayrılmak istemiyordu.</span></p>

    <p class="Normal para-style-override-7"><span class="char-style-override-9">“MacDonald’a ver,” dedim, avucumu eteğime sürterek. “Dışarıda, Arch’la konuşuyor, o da gitmek istiyordur.”</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">MacDonald önceki gün, yağmur fırtınasının ortasında Tepe’ye gelmişti. Görmüş geçirmiş yüzü soğuktan, yorgunluktan ve heyecandan mosmor kesilmişti; New Bern’de satılık bir matbaa olduğunu haber verdi.</span></p>

    <p class="Normal para-style-override-7"><span class="char-style-override-9">“Sahibi terk etmiş- biraz gönülsüzce,” dedi ateşin yanında kuruyup ısınmaya çalışırken. “Arkadaşları mekânı ve araç-gereci de satmak istiyorlar, adamın İngiltere’de rahat etmesine yardımcı olmak için.”</span></p>

    <p class="Normal para-style-override-7"><span class="char-style-override-9">“Biraz gönülsüzce” derken bu matbaacının bir Kral yanlısı olduğunu, adamın sokak ortasında, Güvenlik Komitesi tarafından kaçırıldığı ve İngiltere’ye gitmekte olan bir gemiye bindirildiğini kastettiği ortaya çıktı. Bu tarz kovuluşlar oldukça yaygınlaşmaya başlamıştı ve her ne kadar katran ve tüyden daha insancıl bir çözüm olsa da matbaacının İngiltere’ye beş kuruş parası olmaksızın, hem de yolculuk için borçlanarak varmasına neden oluyordu.</span></p>

    <p class="Normal para-style-override-7"><span class="char-style-override-9">“Tavernada adamın arkadaşlarından birkaçıyla karşılaştım. Adamın düştüğü hale çok üzülüyorlardı ve onun şerefine kadeh kaldırırlarken birden aklıma geldi. Belki onlara bir iyilik yapabileceğimi söyledim,” dedi Binbaşı, gurur ve tatmin dolu bir sesle. “Hemen kulak kesildiler tabii, sizde para olabileceğini söylediğimde- </span><span class="italik char-style-override-8">olabileceğini </span><span class="char-style-override-9">söyledim ama, olduğunu değil.”</span></p>

    <p class="Normal para-style-override-7"><span class="char-style-override-9">“Param olduğunu nereden çıkartıyorsun ki Donald?” diye sordu Jamie, tek kaşını kaldırarak.</span></p>

    <p class="Normal para-style-override-7"><span class="char-style-override-9">MacDonald önce şaşırdı, sonra kaşlarını çattı. Sonra göz kırptı, burnunun altını kaşıdı.</span></p>

    <p class="Normal para-style-override-7"><span class="char-style-override-9">“Kulağıma çalındı... Sizde birkaç değerli taş varmış, yani Edenton’daki bir tüccar böyle söyledi; bankasının eline bunlardan biri geçmiş.”</span></p>

    <p class="Normal para-style-override-7"><span class="char-style-override-9">Jamie’yle birbirimize baktık.</span></p>

    <p class="Normal para-style-override-7"><span class="char-style-override-9">“Bobby,” dedim. Jamie isteksizce baş salladı.</span></p>

    <p class="Normal para-style-override-7"><span class="char-style-override-9">“Eh, bana söyleyecekleriniz benden çıkmaz,” dedi MacDonald bizi inceleyerek. “Bana güvenebilirsiniz, emin olun. Bunun çok kişi tarafından bilindiğini de sanmıyorum. Ama tabii para olmadan düzinelerce tüfek alamaz kimse, değil mi?”</span></p>

    <p class="Normal para-style-override-7"><span class="char-style-override-9">“Yoo, alabilir,” dedi Jamie isteksizce. “Görsen şaşırırsın Donald. Ama durum böyleyken... pazarlık işi zorlaşacak herhalde. Matbaacının arkadaşları ne kadar istiyorlar ve bir de yangın sigortaları var mıymış?”</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">MacDonald, matbaacının arkadaşları tarafından pazarlık etmesi için yetkilendirilmişti, çünkü vatanseverin teki çıkıp yakmadan önce dükkânı ellerinden çıkarmak için sabırsızlanıyorlardı. Pazarlık bu yüzden uzun sürmedi. MacDonald hemen zümrüdü nakde çevirmek için gitti, matbaacının dükkânını satın aldı, paranın kalanını da daha sonra çıkabilecek masraflar için Fergus’a bıraktı - bir de</span><span class="char-style-override-9" xml:lang="ar-SA"> dükkânın artık yeni sahipleri olduğunu New Bern’e yaydı.</span></p>

    <p class="Normal para-style-override-7"><span class="char-style-override-9">“Yeni sahibin siyasi görüşünü soran olursa da...” dedi Jamie; MacDonald bu lafa kafa sallayıp burnunu tekrar kaşıyarak yanıt verdi.</span></p>

    <p class="Normal para-style-override-7"><span class="char-style-override-9">Fergus’un belirli bir politik görüşü olmadığından neredeyse emindim; ailesi haricinde sadakat duyduğu tek şey Jamie’ydi. Ama pazarlık bittikten hemen sonra toparlanma curcunası başladığında -kış bastırmadan New Bern’e varmaları için hemen yola çıkmaları gerekiyordu- Jamie onunla ciddi bir konuşma yaptı.</span></p>

    <p class="Normal para-style-override-7"><span class="char-style-override-9">“İşler Edinburgh’daki gibi olmayacak. Kasabada bir tane daha matbaacı varmış ve MacDonald’ın söylediğine göre, adam yaşlıca biriymiş, hem Komite’den hem de Vali’den çekiniyormuş. O yüzden sadece kitap, ilahi, at yarışı ilanı basıyormuş.”</span></p>

    <p class="Normal para-style-override-7"><span class="char-style-override-9">“Şahane,” dedi Fergus, daha da mutlu görünerek ki zaten havalara uçuyordu. Haberi duyduğundan beri hem kendi neşelenmiş, hem de etrafına neşe saçmaya başlamıştı. “Bütün gazete işini alacağız, hem de oyunları ve bröşürleri de yalnızca biz basacağız, ha? Ayaklanmalar, huzursuzluklar kadar matbaanın işine yarayan şey yoktur lordum, bunu kimse sizden iyi bilemez.”</span></p>

    <p class="Normal para-style-override-7"><span class="char-style-override-9">“Tabii, iyi bilirim,” dedi Jamie duygusuzca. “O yüzden o kalın kafana dikkatli olman gerektiğini sokmaya çalışıyorum. </span><span class="char-style-override-9" xml:lang="ar-SA">İhanet</span><span class="char-style-override-9"> nedeniyle asıldığını duymak istemiyorum, aynı şekilde yeterince hain olmadığın için katranla tüye bulandığını da.”</span></p>

    <p class="Normal para-style-override-7"><span class="char-style-override-9">“Elbette,” dedi Fergus, kancasını rahat bir tavırla sallayarak. “Bu oyunun nasıl oynandığını iyi bilirim lordum.”</span></p>

    <p class="Normal para-style-override-7"><span class="char-style-override-9">Jamie kafasını salladı, yine de ikna olmuş görünmüyordu.</span></p>

    <p class="Normal para-style-override-7"><span class="char-style-override-9">“Bilirsin, evet ama o olayların üstünden yıllar geçti. Paslanmışsındır belki. Hem, New Bern’de karşına kimlerin çıkabileceğini de bilmiyorsun, kimin hangi görüşte olduğunu da. Sabah gazetesinde haşladığın adamdan et almak istemezsin mesela, ha?”</span></p>

    <p class="Normal para-style-override-7"><span class="char-style-override-9">“Ben dikkat ederim baba.” Marsali ateşin yanında Henri-Christian’la ilgileniyordu, bir yandan da dikkatle dinliyordu. Fergus’tan daha da mutlu görünüyordu ve kocasına hayranlıkla bakıyordu. Sonra bu bakışları Jamie’ye çevirdi, gülümsedi. “Çok dikkat edeceğiz, söz.”</span></p>

    <p class="Normal para-style-override-7"><span class="char-style-override-9">Jamie ona bakınca yüzü biraz gevşedi.</span></p>

    <p class="Normal para-style-override-7"><span class="char-style-override-9">“Özleyeceğim sizi</span><span class="char-style-override-9" xml:lang="ar-SA"> kızım,” dedi yumuşakça. Marsali’nin yüzündeki mutluluk biraz azaldı</span><span class="char-style-override-9"> fakat yok olmadı.</span></p>

    <p class="Normal para-style-override-7"><span class="char-style-override-9">“Ben de seni özleyeceğim baba. Hepimiz özleyeceğiz. Germain de Jem’i bırakmak istemiyor zaten. Ama...” Gözlerini tekrar Fergus’a çevirdi; kocası o sırada bir yandan “Aluette”i kendi kendine mırıldanırken, bir yandan da ihtiyaç listesi çıkarmakla meşguldü. Annesi Henri-Christian’ı kucakladı, bebeğin sıkılıp tekmelemesine neden oldu.</span></p>

    <p class="Normal para-style-override-7"><span class="char-style-override-9">“Biliyorum,” dedi Jamie, sonra öksürdü, burnunun altında elini gezdirdi. “Pekâlâ Fergus, sana biraz da para geçecek; polise, devriyeye rüşvet vermeyi ihmal etme. MacDonald bana Kraliyet Konseyi’nden, meclisten birkaç isim verdi ve Vali’nin adamı olduğu için sana bu konularda o yardımcı olacak.”</span></p>

    <p class="Normal para-style-override-7"><span class="char-style-override-9">Fergus kafasını salladı, başını önündeki kâğıda eğdi.</span></p>

    <p class="Normal para-style-override-7"><span class="char-style-override-9">“Kâğıt, mürekkep, kurşun, rüşvet, süet deri, fırçalar,” dedi aceleyle yazarak, ama bir yandan istemsizce devam etti: “</span><span class="italik char-style-override-8">Alouette, gentil alouette</span><span class="char-style-override-9">...”</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Tepe’ye bir at arabası çıkartmak mümkün değildi; yalnızca Coopersville’den gelen dar yoldan girebilirdi - bu yüzden o yan yollar sayesinde bir çeşit minik kamp alanı oluşmuştu, çünkü seyyar satıcılar ve diğer seyyahlar oralarda konaklayıp sonra dağa doğru çıkıyorlardı.</span></p>

    <p class="Normal para-style-override-7"><span class="char-style-override-9">“At arabalarının çıkmaması, buraya her isteyenin kolayca gelip işgal etmemesi açısından güzel tabii,” dedim Bree’ye, kanvasa sardığım mumları, lazımlıkları ve diğer ev içi eşyaları aldığım yere, yolun kenarına bırakarak. “Ama buradan kolaylıkla inemiyoruz da maalesef, kahretsin.”</span></p>

    <p class="Normal para-style-override-7"><span class="char-style-override-9">“Kimsenin ayrılmak isteyeceği babamın aklına gelmedi herhalde,” dedi Bree, kendi yükünü indirirken homurdanarak - içinde peynirler, çuvallar dolusu un, fasulye, pirinç ve kurutulmuş balıklarla, elmalarla dolu ahşap kutu olan bir kazan vardı. “Bu kazan bir ton çekiyor resmen.”</span></p>

    <p class="Normal para-style-override-7"><span class="char-style-override-9">Arkasını döndü, “GERMAIN!” diye yokuş yukarı bağırdı. Çıt çıkmadı. Germain ve Jemmy’nin keçi Mirabel’i arabaya kadar gütmeleri gerekiyordu. Kulübeden bizimle birlikte çıkmışlardı ama hep geride kalıyorlardı.</span></p>

    <p class="Normal para-style-override-7"><span class="char-style-override-9">Ne çocuklardan bir cevap, ne keçiden bir </span><span class="italik char-style-override-8">bee</span><span class="char-style-override-9"> sesi vardı, ama Bayan Bug yavaş yavaş görüş alanına girdi. Marsali’ye ait olan, sırtında taşıdığı çıkrığın</span><span class="char-style-override-9" xml:lang="ar-SA"> ağırlığı altında yavaş</span><span class="char-style-override-9"> ve paytak adımlarla ilerliyordu, öteki elinde de Mirabel’in ipi vardı. Ufak, beyaz, az lekeli bir keçi olan Mirabel, bizi görünce mutlulukla bağırdı.</span></p>

    <p class="Normal para-style-override-7"><span class="char-style-override-9">“Zavallıcığı çalının birine bağlamışlar,” dedi Bayan Bug, çıkrığı sırtından indirip rahatladı, yüzünü önlüğüne sildi. “Çocuklardan bir iz yok, kayboldu yine yaramazlar.”</span></p>

    <p class="Normal para-style-override-7"><span class="char-style-override-9">Brianna çıkardığı homurtuyla Germain ve Jem’i bulduğu yerde fena haşlayacağını ifade etti. Ama tekrar yola çıkamadan önce, Roger ve Genç Ian, ikisi de ellerinde Marsali’nin dokuma tezgâhlarıyla belirdiler - işi yapmadıklarında ağır kütüklerden farkları kalmıyordu. Ama yoldaki sıkışık trafiği görünce durdular, ağır yüklerini indirip rahatlamak da cazip gelmişti.</span></p>

    <p class="Normal para-style-override-7"><span class="char-style-override-9">“Ne oldu?” diye sordu Roger, üçüne göz gezdirip keçiyi okşayarak. “Jem’le Germain nerede?”</span></p>

    <p class="Normal para-style-override-7"><span class="char-style-override-9">“Bir yerlerde saklanıyorlar. Adım gibi biliyorum,” dedi Bree, yüzüne yapışmış kızıl telleri çekerek. Bağları çözülen düz saçlar hemen yapışıyordu. Birkaç saniyeliğine dalgalı saçlarım olduğu için şükrettim; nasıl görünürse görünsün, daha kullanışlılardı.</span></p>

    <p class="Normal para-style-override-7"><span class="char-style-override-9">“Gidip bakayım mı?” dedi Ian, kafasında taşıdığı puding kabını çıkararak. “Çok uzaklaşmış olamazlar.”</span></p>

    <p class="Normal para-style-override-7"><span class="char-style-override-9">Aşağıdan gelen telaşlı ayak sesleri herkesi oraya döndürdü - ama ses çocuklardan değil, nefes nefese kalmış, gözleri ardına kadar açık Marsali’den geliyordu.</span></p>

    <p class="Normal para-style-override-7"><span class="char-style-override-9">“Henri-Christian,” dedi nefes nefese, gözlerini grubun etrafında hızlıca çevirerek. “Sende mi Claire Anne? Bree?”</span></p>

    <p class="Normal para-style-override-7"><span class="char-style-override-9">“Ben sende sanıyordum,” dedi Bree.</span></p>

    <p class="Normal para-style-override-7"><span class="char-style-override-9">“Bendeydi. Ben eşyaları arabaya doldururken Aidan McCallum benim için göz kulak oluyordu. Ama sonra onu beslemek için durunca” -elini göğsüne ani bir hareketle götürdü- “yok olmuşlardı! Belki de...” Birden çalıların arasına, arkasına, büyük bir sinir ve hırsla bakmaya başlayınca konuşması öylece kaldı.</span></p>

    <p class="Normal para-style-override-7"><span class="char-style-override-9">“Boğacağım onu,” dedi, sıkılı dişlerin arasından. “Germain nerede peki?” diye bağırdı, yoldaki devedikenlerini kemirmekte olan Mirabel’i görünce.</span></p>

    <p class="Normal para-style-override-7"><span class="char-style-override-9">“Planlı bir şeymiş gibi görünmeye başlıyor bu artık,” dedi Roger, eğlenen bir sesle. Ian da durumda komik bir şey buluyora benziyordu ama öfkeli kadınların yakıcı bakışlarıyla suratlarındaki sırıtışlar silindi.</span></p>

    <p class="Normal para-style-override-7"><span class="char-style-override-9">Marsali’nin ya ağlamaya ya da kendini kaybedip eşyalara zarar vermeye başlamak üzere olduğunu görünce, “Evet, bu yüzden gidip onları bulun,” dedim. </span></p>

    <p class="Normal para-style-override-7"><span class="char-style-override-9">“Evet, bulun,” dedi Marsali de, net şekilde. “Elin değmişken, biraz da dövün.”</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">“Bir tahminin var mı?” diye sordu Ian, elini alnına koyup yukarılara bakarak.</span></p>

    <p class="Normal para-style-override-7"><span class="char-style-override-9">“Galiba. Buradan.” Roger birbirine girmiş erguvan dallarının arasından geçti ve arkasına taktığı Ian’la birlikte patikayı yaran derenin kenarına geldi. Aşağıdaki sığlık yere, Aidan’ın en sevdiği balık tutma yerine baktı ama herhangi bir yaşam izi göremedi.</span></p>

    <p class="Normal para-style-override-7"><span class="char-style-override-9">Sonra yukarı döndü, kalın çimlerin, dere kenarındaki küçük taşların arasından geçti. Kestane ve kavak ağaçlarının çoğu yapraklarını dökmüştü; bu altın ve kahverengindeki yapraklar ayakları kaydırma tehdidiyle her yerdeydi.</span></p>

    <p class="Normal para-style-override-7"><span class="char-style-override-9">Aidan bu gizli yeri bir süre önce ona göstermişti; meşe fidanlarının etrafı sardığı dik yokuşun bitimindeki, en fazla bir metre yüksekliğinde bir mağara. Yapraksız meşeler sağ olsun, mağaranın girişi kolaylıkla görülüyordu - bakmasını biliyorsanız. O anda içeriden duman çıktığı için daha da net seçiliyordu. Soğuk, kuru havaya keskin bir koku katan dumanlar, hareket etmiyor olsalardı, mağarayı kaplayan bir örtü gibi görüneceklerdi.</span></p>

    <p class="Normal para-style-override-7"><span class="char-style-override-9">Ian tek kaşını kaldırdı. Roger başını salladı ve sessiz olmaya çabalamaksızın yokuşu tırmanmaya başladı. Mağaranın içinden telaş dolu sesler geldi, bunları küçük ciyaklamalar takip etti. Duman örtüsü duraksadı, sonra yok oldu; mağaradan gür bir tıslama sesi geldi, sonra da genişçe, gri bir bulut çıktı - sanki birileri ateşe su dökmüştü.</span></p>

    <p class="Normal para-style-override-7"><span class="char-style-override-9">Ian bu sırada sessizce mağaranın üst kısmına çıkmış, içinden minik, tüy gibi bir dumanın çıktığı bir çatlak görmüştü. Tek eliyle kayanın içinden çıkan kızılcığa tutunarak tehlikesine aldırmadan eğildi ve tek elini çukurlaştırıp ağzının yanına götürerek mağaranın içine tüyler ürpertici bir Mohawk çığlığı attı.</span></p>

    <p class="Normal para-style-override-7"><span class="char-style-override-9" xml:lang="ar-SA">Çok daha ince sesli dehşet ciyaklamalarıyla birlikte, küçük çocuklar birbirlerini ezercesine dışarı doğru koşmaya başladılar.</span></p>

    <p class="Normal para-style-override-7"><span class="char-style-override-9">“Hop, orada dur bakalım!” Roger kendi oğlunu hemen yakasından yakaladı. “Oyun bitti dostum.”</span></p>

    <p class="Normal para-style-override-7"><span class="char-style-override-9">Göğsünde Henri-Christian’ın tıknaz vücudunu taşıdığı belli olan Germain yokuş aşağı kaçmaya çalışıyordu ama Ian, kayaların arasında bir panter gibi koşup hemen ona yetişti ve bebeği ondan alıp oğlanı durdurdu.</span></p>

    <p class="Normal para-style-override-7"><span class="char-style-override-9">Yalnızca Aidan kaçabilmişti. Ama yoldaşlarının yakalandığını görünce yokuşun kenarında anlık bir duraksamadan sonra isteksizce ayaklarını sürüdü, içindeki kaçma güdüsünü bastırarak asilce teslim oldu.</span></p>

    <p class="Normal para-style-override-7"><span class="char-style-override-9">“Evet çocuklar, üzgünüm. Buraya kadar.” Roger anlayışlı bir tonla konuştu; Germain gideceği için Jemmy günlerdir üzgündü.</span></p>

    <p class="Normal para-style-override-7"><span class="char-style-override-9">“Ama biz gitmek istemiyoruz Roger Amca,” dedi Germain, gözlerini ardına kadar açıp sahip olduğu en etkili yalvarma tekniğini kullanarak. “Burada kalacağız, mağarada yaşayacağız. Yemek için avlanırız.”</span></p>

    <p class="Normal para-style-override-7"><span class="char-style-override-9">“Evet efendim, Jem’le ben de yemeklerimizi onlarla paylaşırız,” diye destek verdi Aidan, telaşlı bir sesle.</span></p>

    <p class="Normal para-style-override-7"><span class="char-style-override-9">“Annemin kibritlerinden aldım biraz, ısınmak için ateş yakabilsinler diye,” dedi Jem hevesle. “Bir somun ekmek de getirdim!”</span></p>

    <p class="Normal para-style-override-7"><span class="char-style-override-9">“Gördün mü amca,” dedi Germain ellerini iki yana açarak, “kimseye yük olmayacağız!”</span></p>

    <p class="Normal para-style-override-7"><span class="char-style-override-9">“Yük olmayacaksınız...” diye lafı tekrar etti Ian, Roger’ınkine benzer bir anlayışlı sesle. “Bunu annene söylemek ister misin?”</span></p>

    <p class="Normal para-style-override-7"><span class="char-style-override-9">Germain hemen ellerini arkasına attı, poposunu korudu.</span></p>

    <p class="Normal para-style-override-7"><span class="char-style-override-9">“Küçük kardeşini getirirken ne geçiyordu aklınızdan acaba?” dedi Roger biraz daha sert bir tonla. “O daha yeni yürümeye başladı! Buradan dışarı iki adım atsa” -kafasıyla mağarayı gösterdi- “yokuş aşağı yuvarlanıp boynunu kırar.”</span></p>

    <p class="Normal para-style-override-7"><span class="char-style-override-9">“Yoo, hayır!” Germain, bunu beklemiyordu. Elini cebine attı, karıştırdı ve bir ip çıkardı. “Burada olmadığım zaman onu bağlarım, etraftan kaybolup düşmeye fırsatı olmaz! Ama onu bırakamam zaten; </span><span class="italik char-style-override-8">Maman</span><span class="char-style-override-9">’a söz verdim, doğduğu zaman onu asla bırakmayacağım demiştim!”</span></p>

    <p class="Normal para-style-override-7"><span class="char-style-override-9">Aidan’ın cılız yanakları ıslanmaya başlamıştı. Olanlara iyice şaşıran Henri-Christian merhamet dolu bir mırıltı çıkardı; bunu duyunca Jem’in de alt dudağı titremeye başladı. Roger’ın elinden kurtuldu ve kollarını Germain’e doladı.</span></p>

    <p class="Normal para-style-override-7"><span class="char-style-override-9">“Germain gidemez baba, gitmesin, izin verme, lütfen!”</span></p>

    <p class="Normal para-style-override-7"><span class="char-style-override-9">Roger burnunu kaşıdı, Ian ile bakıştı ve</span><span class="char-style-override-9" xml:lang="ar-SA"> iç geçirdi.</span></p>

    <p class="Normal para-style-override-7"><span class="char-style-override-9">Bir kayanın üstüne oturdu, Ian’ı çağırdı. Ian, nasıl tutması gerektiğinden bir türlü emin olamadığı bebeği ona verince hayli rahatlayıp rahat bir nefes aldı; huzursuzlanmış olan Henri-Christian, rahatlamak için bir eliyle Roger’ın burnunu, bir eliyle saçını tuttu.</span></p>

    <p class="Normal para-style-override-7"><span class="char-style-override-9">“Bak evlat,” dedi Roger, bebeğin elinden biraz zorlanarak kurtulabildikten sonra. “Henri-Christian beslenebilmek için annesine ihtiyaç duyuyor. Daha dişleri bile çıkmadı yavrunun, baksana. Burada vahşi bir hayat süremez, sizin gibi vahşilerle çiğ et yiyemez.”</span></p>

    <p class="Normal para-style-override-7"><span class="char-style-override-9">“Çıktı dişleri!” dedi Aidan sertçe, ısırılmış işaret parmağını uzatarak. “Bak!”</span></p>

    <p class="Normal para-style-override-7"><span class="char-style-override-9">“Mama yiyebiliyor,” dedi Germain, biraz güvensiz bir tonla. “Onun için sütün içine ekmek koyarız.”</span></p>

    <p class="Normal para-style-override-7"><span class="char-style-override-9">“Henri-Christian’a annesi lazım,” diye tekrar etti Roger netçe, “sen de </span><span class="italik char-style-override-8">annene </span><span class="char-style-override-9">lazımsın. Kız kardeşlerinle, bütün eşyalarınızı ta New Bern’e kadar götürebilir mi sence? İki katırlı bir arabayı kontrol edebilir mi?”</span></p>

    <p class="Normal para-style-override-7"><span class="char-style-override-9">“Ama babam yardım eder,” dedi Germain hemen. “Kimseyi dinlemedikleri zaman onu dinler kızlar!”</span></p>

    <p class="Normal para-style-override-7"><span class="char-style-override-9">“Baban gitti bile,” diye yanıt verdi Ian. “Önden gitti, çünkü size kalacak bir yer bulması lazımdı. Annen de bütün eşyalarla hemen gidecek. Roger Mac haklı evlat, annenin sana ihtiyacı var.”</span></p>

    <p class="Normal para-style-override-7"><span class="char-style-override-9">Germain’in küçük yüzü biraz soldu. Umutsuz bir ifadeyle h</span><span class="char-style-override-9" xml:lang="ar-SA">âlâ</span><span class="char-style-override-9"> ona sarılı olan Jemmy’ye baktı, sonra Aidan’a döndü ve yutkundu. Yeni başlayan esinti, yüzüne düşen sarı saçları kaldırmış ve oğlana kırılgan bir görüntü vermişti.</span></p>

    <p class="Normal para-style-override-7"><span class="char-style-override-9">“Tamam o zaman,” dedi, durdu ve yutkundu. Çok yavaşça, kollarını Jemmy’nin omzuna doladı, çocuğun kızıl kafasının tepesini öptü.</span></p>

    <p class="Normal para-style-override-7"><span class="char-style-override-9">“Geri döneceğim kuzen,” dedi. “Sen de gelip beni ziyaret edeceksin. Sen de gelirsin tabii,” dedi hemen, gözlerini Aidan’a doğru kaldırarak. Aidan burnunu çekti, kafasını salladı ve yokuşu yavaşça inmeye başladı.</span></p>

    <p class="Normal para-style-override-7"><span class="char-style-override-9">Roger boştaki elini uzatıp Jemmy’yi yavaşça Germain’den ayırdı. “Bin sırtıma</span><span class="char-style-override-9" xml:lang="ar-SA"> oğlum</span><span class="char-style-override-9">,” dedi. “Dik bir yokuştayız; hepinizi sırtımda indireceğim.”</span></p>

    <p class="Normal para-style-override-7"><span class="char-style-override-9">Ian onun sormasını beklemeden Aidan’ın yanında eğildi; oğlan da bacaklarını Ian’ın beline dolayıp yaşlı yüzünü geyik derisi gömleğe gömdü.</span></p>

    <p class="Normal para-style-override-7"><span class="char-style-override-9">“Sen de binmek istiyor musun?” diye Germain’e sordu Roger, çift yüküyle dikkatlice doğrularak. “Ian taşır seni de, istersen.”</span></p>

    <p class="Normal para-style-override-7"><span class="char-style-override-9">Ian başını sallayıp elini uzattı ama Germain kafasını iki yana salladı, sarı saçlarını uçuşturdu.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-8">Non,</span><span class="char-style-override-9"> Roger Amca,” dedi, neredeyse duyulamayacak bir sesle. “Yürürüm ben.” Sonra arkasını döndü, sarp yokuşu dikkatle inmeye başladı.</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-8"> </span></p>
  </div>
</body>
</html>