<html xmlns="http://www.w3.org/1999/xhtml">
<head>
  <title>karvekul2-3</title>
  <link href="../Styles/karvekul2.css" rel="stylesheet" type="text/css"/>
</head>

<body id="karvekul2" xml:lang="tr-TR">
  <div class="Basic-Text-Frame">
     <p class="baslik" id="toc_marker-1"><span class="bold">56. Katran ve Tüy</span></p>

    <p class="Normal para-style-override-7"><span class="bold char-style-override-8"> </span></p>

    <p class="Normal para-style-override-7"><span class="bold char-style-override-8"> </span></p>

    <p class="Normal para-style-override-7"><span class="char-style-override-9">Jamie’nin zindana tek başına gidip Donner’ı görebilmesi için uğraşmasına izin verdim; benim varlığım olmadığı takdirde her şeyin daha kolay ilerleyeceği konusunda beni ikna etmeyi başarmıştı. Benim de Cross Creek’te yapmam gereken işler olduğu için çok itiraz etmedim. Her zamanki gibi tuz, şeker gibi ev ihtiyaçlarını karşılamanın yanı sıra, Lizzie için biraz daha kınakına kabuğu bulmalıydım. Çobanpüskülü merhemi sıtma krizlerinin tedavisinde işe yaramıştı ama onları engellemek için cizvit kabuğu kadar etkili değildi.</span></p>

    <p class="Normal para-style-override-7"><span class="char-style-override-9">İngiltere’nin ticari kısıtlamaları etkilerini göstermeye başlamıştı. Etrafta çay bulunamıyordu -gerçi bunu bekliyordum; kaynaklar bir yıldır kısıtlıydı- ama buna şekerin de eklenmesi çok kötü olmuştu. Bulunduran bir-iki yer de fahiş fiyat talep ediyordu. Çelik iğne ise hiçbir yerde yoktu.</span></p>

    <p class="Normal para-style-override-7"><span class="char-style-override-9">Ama tuz vardı. Sepetimde yarım kilo tuzla rıhtımdan yukarı çıkmaya başladım. Hava hem sıcak hem nemliydi; nehrin hafif esintisinden uzaktayken hava insanın üstüne çöküyor gibiydi. Çuval bezinden çantaların içindeki tuzlar sertleşmişti, bu yüzden tüccar bana keserek verdi.</span></p>

    <p class="Normal para-style-override-7"><span class="char-style-override-9">Ian’la Fergus’un işlerinin nasıl gittiğini merak ettim; aklımda genelevler ve sakinleri hakkında bir şeyler vardı ama dillendirmenin zamanı gelmemişti.</span></p>

    <p class="Normal para-style-override-7"><span class="char-style-override-9">Yolun iki kenarına karşılıklı dikilmiş büyük akçaağaçların oluşturduğu gölgelerle gözüme hayli cazip gelen bir yan sokağa saptım ve kendimi toplam on hanelik bir popüler bölge olan Cross Creek’in hemen kenarında buldum. Bulunduğum yerden Doktor Fentiman’ın mütevazı sayılabilecek evini, padavra kaplı çatısındaki eskülapı</span><span class="bold char-style-override-10"> </span><span class="char-style-override-9">görebiliyordum. Seslendiğimde doktor orada değildi ama hizmetçisi -ince, sade hatlara sahip ama fena halde şaşı olan bir kadın- beni içeri aldı ve muayenehaneye kadar eşlik etti.</span></p>

    <p class="Normal para-style-override-7"><span class="char-style-override-9">Oda şaşırtıcı bir serinlik ve tatlılığa sahipti. Geniş pencereleri, yerde mavi ve sarı ekoseleri olan yıpranmış kanvas kumaşı, bir masası, iki tane rahat koltuğu ve hastaların muayenesi için de bir şezlongu vardı. Masada duran mikroskobu gördüğümde kendimi tutamadım, bir göz attım. Güzel bir aygıttı ama benimki kadar iyi değildi.</span></p>

    <p class="Normal para-style-override-7"><span class="char-style-override-9">Diğer eşyaları konusunda da müthiş bir meraka sahiptim. Dolaplarını karıştırıp doktorun misafirperverliğini suiistimal etmek üzereyken teşrif etti. Brendi etkisi altında, mutlu bir havadaydı.</span></p>

    <p class="Normal para-style-override-7"><span class="char-style-override-9">Kendi kendine neşeyle mırıldanıyordu, şapkasını koltuk altına almış, eskimiş iş çantasını da diğer kolunda taşıyordu. Beni görünce bunları umursamazca yere bıraktı, geniş bir gülümsemeyle içtenlikle elimi sıktı. Reveransını yaptı, elimi nazikçe öptü.</span></p>

    <p class="Normal para-style-override-7"><span class="char-style-override-9">“Bayan Fraser! Hanımefendi sizi gördüğüme çok sevindim! Bir rahatsızlığınız yoktur umarım?”</span></p>

    <p class="Normal para-style-override-7"><span class="char-style-override-9">Nefesindeki alkol yüzünden kendimden geçmem mümkündü aslında ama bozuntuya vermedim. Gayet iyi olduğumu, ailemin de iyi olduğunu söylemekle yetindim.</span></p>

    <p class="Normal para-style-override-7"><span class="char-style-override-9">“Harikulade, harikulade,” dedi kendini aniden bir taburenin üstüne bırakarak, sonra da ağzını kulaklarına kadar açmaya kendi içinde yemin etmişçesine sırıttı ve tütün lekeli azı dişlerini sergiledi. Kafasına büyük gelen peruğunun altından, çaydanlık örtüsü altında kalmış bir fare gibi bakıyordu ama bunun farkında gibi değildi. “Harika, harika, ha-ri-ka!”</span></p>

    <p class="Normal para-style-override-7"><span class="char-style-override-9">Eliyle yaptığı belirsiz hareketi bir davet olarak algıladım ve ben de oturdum. Doktoru yumuşatmak için ona küçük bir hediye getirmiştim, sepetimden çıkardım - ama doğrusunu söylemek gerekirse, yumuşamak için bu küçük jestime hiç ihtiyacı yoktu.</span></p>

    <p class="Normal para-style-override-7"><span class="char-style-override-9">Yine de hediyemi gördüğüne çok sevindi - bir göz küresiydi bu. Genç Ian, Yanceyville’deki bir kavgadan sonra benim için yanında getirmişti; elime alır almaz, hemen alkol içine koymuştum. Doktorun nelerden hoşlandığını duyduğum için, ona getirmeyi akıl etmiştim. Gerçekten hoşuna gitti, bir süre daha, “Harika, harikulade!” demeyi sürdürdü.</span></p>

    <p class="Normal para-style-override-7"><span class="char-style-override-9">Sonunda durdu, gözlerini kırpıştırdı ve kavanozu ışığa tutup çevirdi. Büyük bir hayranlıkla bakıyordu.</span></p>

    <p class="Normal para-style-override-7"><span class="char-style-override-9">“Harika,” dedi son bir kez. “Koleksiyonumda çok kıymetli bir yeri olacak Bayan Fraser!”</span></p>

    <p class="Normal para-style-override-7"><span class="char-style-override-9">“Koleksiyonunuz mu var?” dedim büyük bir ilgiyle. Daha önce duymuştum.</span></p>

    <p class="Normal para-style-override-7"><span class="char-style-override-9">“Evet, evet! Görmeyi arzu eder miydiniz?”</span></p>

    <p class="Normal para-style-override-7"><span class="char-style-override-9">Reddetme şansım yoktu; ayağa kalkmış, çalışma odasının arka tarafındaki bir kapıya doğru yalpalayarak yürümeye başlamıştı. Rafları otuz-kırk civarında, içi alkollü sıvıyla dolu cam kaplarla işgal edilmiş, büyük bir dolaba vardık.</span></p>

    <p class="Normal para-style-override-7"><span class="char-style-override-9">Bu ilginç kapların yarısı gülünç ve kaba şeylerle doluyken, diğerleri gerçekten ürkütücü görünüyordu. Üstünde renk ve boyut olarak şapkalı mantarı andıran bir şişliğin olduğu başparmağı, ardından sahibi yaşarken kesildiği yaranın iyileşerek kapanmış olmasından belli olan yarık bir dili, altı bacaklı bir kediyi, şekli hayli bozuk bir beyni (“Asılmış bir mahkumdan alınma,” diye gururla beni bilgilendirdi. “Şaşırmadım,” diye kendi kendime mırıldandım, Donner’ı ve içine düştüğü durumu düşünerek) ve çoğu ölü doğmuş olan, değişik, berbat şekil bozukluklarına sahip fetüsleri gösterdi.</span></p>

    <p class="Normal para-style-override-7"><span class="char-style-override-9">“Bu,” dedi, titrek elleriyle büyük bir cam kavanozu indirirken, “koleksiyonumun en kıymetli parçasıdır. Çok kıymetli bir Alman meslektaşım olan Doktor Blumenbach ki kendisi dünyaca bilinen bir kafatası koleksiyonuna sahiptir, beni bundan ayırabilmek için elinden geleni ardına koymamakta!”</span></p>

    <p class="Normal para-style-override-7"><span class="char-style-override-9">“Bu” dediği, kafa derisi yüzülmüş, omurgasıyla birlikte muhafaza edilmekte olan, iki kafalı bir fetüs idi. Başka bir deyişle, çocuk doğurma çağına gelmiş bütün kadınları seks yapmaya tövbe ettirmek için bulunmaz bir silahtı.</span></p>

    <p class="Normal para-style-override-7"><span class="char-style-override-9">Bütün iğrençliğine rağmen doktorun koleksiyonu, adamla konuşacağım konunun açılmasına yardımcı oldu.</span></p>

    <p class="Normal para-style-override-7"><span class="char-style-override-9">“Gerçekten inanılmaz bir şey,” dedim, sıvı içinde yüzen kafataslarını incelemeye çok meraklıymışım gibi kavanoza bakarak. Kafatasları ayrık ve eksiksizdi, görebiliyordum; bölünmüş olan omurilikti, bembeyaz kafatasları bu yüzden sıvının içinde yan yana, birbirlerine hafifçe dokunarak duruyorlardı. Sanki fısıldaşırlarmış gibi duran kafalar, kavanoz sallandığı zaman hafifçe titreşerek birbirlerinden biraz uzaklaşıyorlardı. “Böyle bir şey nasıl mümkün olabiliyor acaba?”</span></p>

    <p class="Normal para-style-override-7"><span class="char-style-override-9">“Anne çok kötü bir şok geçirmiş, besbelli,” dedi Doktor Fentiman. “Bebek bekleyen kadınlar, her türlü strese karşı aşırı hassasiyet gösterirler, bilirsiniz. Rahat ettirilmeli, dertleri hafifletilmelidir.”</span></p>

    <p class="Normal para-style-override-7"><span class="char-style-override-9">“Öyledir tabii,” dedim alçak sesle. “Ama biliyorsunuz ki,” diye normal sesle devam ettim, “bazı şekil bozuklukları -şundaki gibi- annenin frengi hastası olmasından kaynaklanıyor bence.”</span></p>

    <p class="Normal para-style-override-7"><span class="char-style-override-9">Öyleydi gerçekten; şekli bozulmuş çeneyi, dar kafatasını, burnun göçüklüğünü hemen tanımıştım. Çocuk derisiyle birlikte muhafaza edilmişti, kavanozunda huzurla uyuyordu. Büyüklüğü ve saçlarının azlığı düşünüldüğünde, prematüre olma ihtimali artıyordu; zavallıcığın canlı doğmamış olmasını umdum.</span></p>

    <p class="Normal para-style-override-7"><span class="char-style-override-9">“Fre- frengi,” diye tekrarladı doktor, hafifçe sallanarak. “Tabii. Evet, evet. Bu küçük yaratığı zaten... ee...” O anda, frenginin bir kadınla tartışılmayacak kadar nahoş bir konu olduğu aklına gelmiş olmalıydı. İki kafalı çocuklar hakkında herhangi bir ahlaki sorun yoktu ama konu zührevi hastalıklara gelince her şey değişiyordu. Dolaptaki kavanozlardan birinde, fil hastalığından muzdarip bir zenci testisi gördüğümden hemen hemen emindim ve bunu bana göstermeye kalkışmamıştı.</span></p>

    <p class="Normal para-style-override-7"><span class="char-style-override-9">“Bir fahişeden miydi acaba?” diye sordum tatlılıkla. “Evet, sanırım öyle kadınların arasında böyle şanssızlıklar daha sık görülüyor.”</span></p>

    <p class="Normal para-style-override-7"><span class="char-style-override-9">Ama adam bu konudan uzaklaşmak için can atıyordu.</span></p>

    <p class="Normal para-style-override-7"><span class="char-style-override-9">“Hayır, hayır. Aslında- ” Duyulmaktan korkuyormuş gibi omzunun üstünden arkasına baktı, sonra bana doğru eğildi, çatallanan bir sesle fısıldadı. “Bu numuneyi Londra’daki bir meslektaşımdan yıllar önce almıştım. Yabancı bir asilzadenin çocuğu olduğunu sanıyorum.”</span></p>

    <p class="Normal para-style-override-7"><span class="char-style-override-9">“Yaa...” dedim, bunu duyduğuma şaşırmıştım. “Ne kadar... ilginçmiş.”</span></p>

    <p class="Normal para-style-override-7"><span class="char-style-override-9">Bu rahatsız anda hizmetçi elinde çayla içeri girdi -gerçi getirdiği şey, papatya ve bir şeyin iğrenç karışımı olduğu için çay denebilir miydi emin değilim- ve sohbet sosyal bir havaya büründü. Adamı istediğim konuya çekemeden çayın onu ayıltmasından korkuyordum, neyse ki tepside ayrıca bir sürahi de Bordeaux şarabı vardı.</span></p>

    <p class="Normal para-style-override-7"><span class="char-style-override-9">Masada kalan kavanozlara hayran hayran bakarak tekrar medikal konulara geçiş yapmayı denemeye karar verdim. En yakınımdakinin içinde bir el vardı; bu elde öyle bir Dupuytren kontraktürü vakası vardı ki bütün parmaklar kasılmaktan iç içe geçmişti. Tom Christie’nin bunu görmesini isterdim doğrusu. Ameliyatından beri bana görünmüyordu ama bildiğim kadarıyla eli iyi durumdaydı.</span></p>

    <p class="Normal para-style-override-7"><span class="char-style-override-9">“İnsan vücudunun sergilediği hastalıklar gerçekten olağanüstü, öyle değil mi?” dedim.</span></p>

    <p class="Normal para-style-override-7"><span class="char-style-override-9">Kafasını iki yana salladı. Peruğunun aldığı şekli fark etmişti, onu düzeltti. Onun altındaki kırışık dolu yüzü, ağırbaşlı bir şempanzeninkine benziyordu - burnunun üstündeki kızarık kılcal damarların oluşturduğu manzara hariç.</span></p>

    <p class="Normal para-style-override-7"><span class="char-style-override-9">“Olağanüstü, evet,” dedi lafımı tekrar ederek. “Ancak daha da olağanüstü olanı, bu durumlarla karşılaşan vücutlarımızın verdiği tepkiler.”</span></p>

    <p class="Normal para-style-override-7"><span class="char-style-override-9">Doğru söylemişti ama üstüne gitmek istediğim konu bu değildi.</span></p>

    <p class="Normal para-style-override-7"><span class="char-style-override-9">“Öyle ama—”</span></p>

    <p class="Normal para-style-override-7"><span class="char-style-override-9">“Size gösteremediğim bir parça var ve bu konuda gerçekten çok üzgünüm - koleksiyonuma müthiş bir katkı yapmış olurdu, emin olun! Parçanın sahibi olan beyefendi onu yanına almakta ısrarcı oldu da.”</span></p>

    <p class="Normal para-style-override-7"><span class="char-style-override-9">“Bey- nasıl?” Eh, kendi zaman dilimimde, ameliyattan çıkardığım çocuklara, onlardan aldığım apandisleri, bademcikleri bir kavanozun içinde teslim etmişliğim vardı. Demek ki hastaların kesilmiş organlarını beraberlerinde götürme istekleri benim dönemime özgü değildi.</span></p>

    <p class="Normal para-style-override-7"><span class="char-style-override-9">“Evet, çok ilgi çekiciydi.” Şaraptan yavaş, zevk dolu bir yudum aldı. “Bir testisti bu- umarım bahsederek sizi rahatsız etmiyorumdur,” diye ekledi biraz gecikerek. Duraksadı, düşündü ama dayanamadı ve devam etti. “Beyefendinin testisinde bir yara vardı, çok talihsiz bir durumdu.”</span></p>

    <p class="Normal para-style-override-7"><span class="char-style-override-9">“Öyleymiş,” dedim, ensemdeki tüylerin diken diken olduğunu hissederek. Jocasta’nın gizemli ziyaretçisi miydi bu adam? Zihnimin kontrolünü kaybetmek istemediğim için şaraptan uzak durmuştum ama kadehe biraz doldurdum, ihtiyacım olduğunu hissetmiştim. “Bu talihsizliğin nasıl başına geldiğini anlattı mı?”</span></p>

    <p class="Normal para-style-override-7"><span class="char-style-override-9">“Anlattı, evet. Bir av kazasıymış, öyle dedi. Tabii hep öyle derler, değil mi?” Gözleri parıldadı, burnunun ucu kıpkırmızı olmuştu. “Bu bir düelloydu sanırım. Kıskanç bir rakibin işi olsa gerek!”</span></p>

    <p class="Normal para-style-override-7"><span class="char-style-override-9">“Olabilir.” </span><span class="italik char-style-override-8">Düello mu?</span><span class="char-style-override-9"> diye düşündüm. Hâlbuki o zamanın düellolarının çoğu tabancayla yapılırdı, kılıçla değil. Şarap gerçekten iyiydi, beni hemen sakinleştirmişti. “Siz de... ee... testisi aldınız yani?” Koleksiyonuna katmayı bu kadar istediyse öyle yapmış olmalıydı.</span></p>

    <p class="Normal para-style-override-7"><span class="char-style-override-9">“Evet,” dedi ve anısıyla hafifçe titredi. “Kurşun yarası uzun süre ihmal edilmişti; birkaç gün önce olduğunu söyledi adam. Yaralı testisi almak zorundaydım ama neyse ki ötekini kurtarmayı başardım.”</span></p>

    <p class="Normal para-style-override-7"><span class="char-style-override-9">“Çok sevinmiştir, eminim.” Kurşun yarası mı? Değildir, diyordum... Olamazdı... Ama bir yandan da... “Bu olay yakında mı oldu?”</span></p>

    <p class="Normal para-style-override-7"><span class="char-style-override-9">“Ee, hayır.” Sandalyesiyle arkaya doğru kaykıldı, hatırlamaya çalışırken gözlerini hafifçe şaşı yaptı. “İki yıl önceydi, ilkbahardaydı, Mayıs ayı mıydı? Sanıyorum öyleydi, evet.”</span></p>

    <p class="Normal para-style-override-7"><span class="char-style-override-9">“Acaba bu beyefendinin adı Bonnet olabilir mi?” Sesimin o kadar normal çıkmasına ben de şaşırdım. “Stephen Bonnet adında birinin </span><span class="char-style-override-9">böyle bir... kaza yaşadığını duymuştum sanırım.”</span></p>

    <p class="Normal para-style-override-7"><span class="char-style-override-9">“Ee, bilirsiniz, böyle hastalar utanç verici hastalıklarını başkalarının duymaması için genellikle isimlerini vermekten kaçınırlar. Ben de bu durumlarda ısrar etmem.”</span></p>

    <p class="Normal para-style-override-7"><span class="char-style-override-9">“Ama onu hatırlıyorsunuz.” O anda koltuğumun ucunda oturduğumu, şarap kadehimi sımsıkı tuttuğumu fark ettim. Kadehi masaya bıraktım.</span></p>

    <p class="Normal para-style-override-7"><span class="char-style-override-9">“Hı-hı.” Lanet olsun, adam uyuşuklaşmaya başlamıştı. Göz kapaklarının düşmeye başladığını görebiliyordum. “Uzun boylu, iyi giyimli bir beyefendiydi. Çok güzeldi... </span><span class="italik char-style-override-8">atı </span><span class="char-style-override-9">çok güzeldi.”</span></p>

    <p class="Normal para-style-override-7"><span class="char-style-override-9">“Biraz daha çay alır mıydınız Doktor Fentiman?” Hemen bir fincan daha koydum, onu ayık tutmam şarttı. “Biraz daha anlatın. Ameliyat çok hassas bir süreç olmalı herhalde?”</span></p>

    <p class="Normal para-style-override-7"><span class="char-style-override-9">Erkekler, doğal olarak, testislerin alınmasının çok kolay bir işlem olduğunu asla duymak istemezler ama bu bir gerçektir. Tabii hastanın operasyon sırasında uyanık olması durumu işleri çok kötü bir hale sokabiliyor.</span></p>

    <p class="Normal para-style-override-7"><span class="char-style-override-9">Fentiman biraz canlandı, anlatmaya devam etti.</span></p>

    <p class="Normal para-style-override-7"><span class="char-style-override-9">“... ve kurşun testisin dosdoğru içinden geçmişti; arkasında kusursuz bir delik... arasından bakabiliyordunuz, emin olun.” Bu enteresan numuneyi kaybetmiş olmaktan dolayı büyük üzüntü duyduğu bir gerçekti, o numunenin sahibine neler olduğunu anlatması da belki de bu yüzden biraz acılı bir süreçti.</span></p>

    <p class="Normal para-style-override-7"><span class="char-style-override-9">“Tuhaf bir olaydı gerçekten. Bu at, işte, güzelim at...” dedi baygınca. “Uzun, bir genç kızınkiler gibi capcanlı saçları vardı.”</span></p>

    <p class="Normal para-style-override-7"><span class="char-style-override-9">Simsiyah bir atmış. Hastanın hiç parası olmadığını göz önünde bulundurunca, doktor bu hayvanı çiftçi Phillip Wylie’ye satmasını önermiş - zaten bir süre rahat rahat at süremeyeceğini anlatmış. Adam bunu kabul etmiş ve doktordan çiftçiyle görüşmesini istemiş; Wylie de mahkeme işleri için şehirdeymiş.</span></p>

    <p class="Normal para-style-override-7"><span class="char-style-override-9">Doktor Fentiman da öyle yapmış, hastasını şezlongun üstünde, afyon ruhuyla sakinleştirilmiş halde bırakıp adamın yanına gitmiş.</span></p>

    <p class="Normal para-style-override-7"><span class="char-style-override-9">Philip Wylie atla ilgilendiğini söylemiş, (“Evet, demiştir tabii,” dedim ama doktor duymadı) hemen gelip görmek istemiş. Doktor adamla birlikte geri döndüğünde atın hâlâ orada olduğunu fakat hastanın kayıplara karıştığını görmüş; adam altı gümüş kaşık, bir enfiye kutusu, bir afyon ruhu dolu şişe ve doktorun evdeki bütün parası olan altı şilini de yanında götürmüş.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Nasıl yapabildiğini hayal bile edemiyorum,” dedi Fentiman, gözlerini büyüterek. “Hem de öyle bir durumda!” Hakkını vermeliyim ki çaldıklarından çok hastanın sağlığından üzüntü duymuş gibiydi sesi. Fentiman iflah olmaz bir alkolikti, onu tamamen ayık görmek imkânsızdı - ama kötü bir doktor değildi.</span></p>

    <p class="Normal para-style-override-7"><span class="char-style-override-9">“Yine de,” diye ekledi düşünceli bir edayla, “sonu güzel bitiyorsa gerisi de güzeldir, değil mi hanımefendi?”</span></p>

    <p class="Normal para-style-override-7"><span class="char-style-override-9">Bunu diyerek Philip Wylie’nin at için ödediği ücretle kaybettiklerini fazlasıyla telafi ettiğini, kârının hayli fazla olduğunu belirtti.</span></p>

    <p class="Normal para-style-override-7"><span class="char-style-override-9">“Aynen öyle,” dedim, Jamie’nin bu haberi nasıl karşılayacağını merak ederek. Bu aygırı River Run’daki acımasız bir kart oyununda Philip Wylie’den kazanmıştı - atın Lucas olduğundan şüphem yoktu. Ama bu at, birkaç saat sonra Stephen Bonnet tarafından çalınmıştı.</span></p>

    <p class="Normal para-style-override-7"><span class="char-style-override-9">Büyük resme bakınca, Jamie atın kendi himayesinde olmasa da emin ellerde olmasından mutluluk duyardı. </span></p>

    <p class="Normal para-style-override-7"><span class="char-style-override-9">Fentiman artık resmen esniyordu. Sulu gözlerini kırpıştırdı, üstünde bir mendil olup olmadığına baktı, sonra da sandalyesinin yanına, yere attığı çantasını karıştırmak için eğildi.</span></p>

    <p class="Normal para-style-override-7"><span class="char-style-override-9">Kendi mendilimi ona uzatmak için eğilmiştim ki açık çantanın içinde onları gördüm.</span></p>

    <p class="Normal para-style-override-7"><span class="char-style-override-9">“Şunlar nedir?” diye sordum işaret ederek. Ne olduklarını elbette görebiliyordum; merak ettiğim onları nereden bulduğuydu. Pirinç şırıngalardı bunlar, çok güzel, iki tane şırınga. İkisi de iki parçadan oluşuyordu: kavisli tutma yerleri olan piston ve oldukça uzun, ucu küt olan bir iğneye doğru incelen silindir bir tüp.</span></p>

    <p class="Normal para-style-override-7"><span class="char-style-override-9">“Ee- şu- bir gün... yani...” Ne diyeceğini fena halde şaşırmıştı, tuvalette sigara içerken yakalanmış bir liseli gibi kekeliyordu. Sonra aklına bir şey geldi, rahatladı.</span></p>

    <p class="Normal para-style-override-7"><span class="char-style-override-9">“Kulak,” dedi, garip, değişken bir tonla. “Kulak temizlemek için. Tabii, bu işe yararlar, elbette. Kulak lavmanları!”</span></p>

    <p class="Normal para-style-override-7"><span class="char-style-override-9">“Yaa, öyle mi?” Bir tanesini elime aldım; beni durdurmaya kalkıştı ama refleksleri yavaşlamıştı. Kolumun ucuna yetişebildi ancak.</span></p>

    <p class="Normal para-style-override-7"><span class="char-style-override-9">“Ne kadar dâhiyane bir icat,” dedim, pistonu ittirerek. Biraz ağır ilerliyordu fakat kötü değildi - alternatifi, ucunda bir yılan dişi olan deri bir tüp olunca mucizevi sayılırdı. Böyle kör, küt bir ucun zorluk çıkaracağı da kesindi tabii ama keskinleştirmek zor olmamalıydı. “Nereden edindiniz bunları? Bir tane de kendim için almayı çok isterim doğrusu.”</span></p>

    <p class="Normal para-style-override-7"><span class="char-style-override-9">Bana berbat bir korkuyla, ağzı açık halde baktı.</span></p>

    <p class="Normal para-style-override-7"><span class="char-style-override-9">“Ah...aa...ama hiç sanmıyorum ki...” diye yakınmaya başladı. Tam o anda hizmetçisi yine kapıda beliriverdi.</span></p>

    <p class="Normal para-style-override-7"><span class="char-style-override-9">“Bay Brennan karısı için geldi,” dedi kısaca.</span></p>

    <p class="Normal para-style-override-7"><span class="char-style-override-9">“Yaa!” Doktor Fentiman hemen ayağa kalktı, çantasını sertçe kapadı ve havaya kaldırdı.</span></p>

    <p class="Normal para-style-override-7"><span class="char-style-override-9">“Kusuruma bakmayın, sevgili Bayan Fraser... gitmeliyim... çok acil ve mühim bir şey. Sizi gördüğüme çok mutlu oldum!” Çantasını göğsünün üstünde kucaklayarak hemen dışarı çıktı, telaş içinde yerdeki şapkasını ezdi.</span></p>

    <p class="Normal para-style-override-7"><span class="char-style-override-9">Hizmetçi şapkayı büyük bir isteksizlikle yerden aldı ve yumruk darbesiyle şeklini düzeltti.</span></p>

    <p class="Normal para-style-override-7"><span class="char-style-override-9">“Daha oturacak mısınız hanımefendi?” diye sordu ama sesinin tonuyla artık oturamayacağımı belirtmişti.</span></p>

    <p class="Normal para-style-override-7"><span class="char-style-override-9">“Hayır, kalkıyorum,” dedim. “Ama... acaba” -avcumun içindeki pirinç şırıngayı gösterdim-“bunun ne olduğunu biliyor musun ya da doktorun bunu nereden aldığını?”</span></p>

    <p class="Normal para-style-override-7"><span class="char-style-override-9">Hangi yöne baktığını tam olarak anlamak çok zordu ama incelemek istermiş gibi kafasını eğdi. Yüz ifadesi, sanki bayatladığı için indirime girmiş olan bir mala bakıyormuş gibiydi.</span></p>

    <p class="Normal para-style-override-7"><span class="char-style-override-9">“Hmm, o... Evet, hanımefendi, o bir penis şırıngası. Sanıyorum Philadelphia’dan getirtti.”</span></p>

    <p class="Normal para-style-override-7"><span class="char-style-override-9">“A... şey... penis şırıngası demek,” dedim, gözlerimi kırpıştırarak.</span></p>

    <p class="Normal para-style-override-7"><span class="char-style-override-9">“Evet efendim. Bel soğukluğu ya da frengi akıntıları için. Doktor ara ara Bayan Silvie’nin mekânına gidenleri tedavi etmeye çabalıyor da...”</span></p>

    <p class="Normal para-style-override-7"><span class="char-style-override-9">Derin bir nefes aldım.</span></p>

    <p class="Normal para-style-override-7"><span class="char-style-override-9">“Bayan Silvie... Acaba bu... hanımefendinin işletmesi nerede, biliyor musun?” </span></p>

    <p class="Normal para-style-override-7"><span class="char-style-override-9">“Silas Jameson’ın lokantasının arkasında,” dedi ve bana ilk kez şüpheli bir şekilde baktı. Sanki bunu bilmediğim için ne kadar ahmak olabileceğimi ölçmeye çalışıyordu. “Başka bir şeye ihtiyacınız var mı?”</span></p>

    <p class="Normal para-style-override-7"><span class="char-style-override-9">“Hayır,” dedim. “Çok yardımcı oldun, sağ ol!” Penis şırıngasını geri vermek için bir an uzandım ama sonra içgüdülerim beni durdurdu. Doktorda iki tane vardı sonuçta.</span></p>

    <p class="Normal para-style-override-7"><span class="char-style-override-9">“Bunun için sana bir şilin vereyim,” dedim, bana daha yakın bir yere bakan göze hitap ederek.</span></p>

    <p class="Normal para-style-override-7"><span class="char-style-override-9">“Olur,” dedi kadın hemen. Biraz duraksadıktan sonra ekledi: “Bunu eğer kocanız üstünde kullanacaksanız, adamı önce kör kütük sarhoş etmeye bakın.”</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Böylece ilk işimi bitirmiştim ancak artık yeni bir olasılığı değerlendirmeliydim, sonra da Bayan Silvie’nin adı çıkmış evini basacaktım.</span></p>

    <p class="Normal para-style-override-7"><span class="char-style-override-9">Bir camcıyı ziyaret edip, çizimler göstererek hipodermik bir şırınga yapıp yapamayacağını sormayı planlamıştım. Ucundan sıvı akıtacak iğne işini Bree’ye bırakmıştım. Ne yazık ki Cross Creek’teki tek camcı şişe, sürahi ve kupalardaki başarısını bu işte gösterebilecek yeteneğe sahip değildi.</span></p>

    <p class="Normal para-style-override-7"><span class="char-style-override-9">Ama artık bunları dert etmeme gerek yoktu! Metal şırıngalar camların iyi özelliklerinden bazılarına sahip olmasalar da onlarda olmayan çok büyük avantajlara sahiplerdi ve bunların en önemlilerinden biri de kırılmamalarıydı - ve parçayı kullandıktan sonra temizleyebilecek malzemem de vardı.</span></p>

    <p class="Normal para-style-override-7"><span class="char-style-override-9">Doktor Fentiman’ın şırıngaları çok kalın, küt uçlu iğnelere sahiplerdi. Onları inceltmek için ısıtıp bükmek gerekiyordu. Ama bunu demir ocağı olan her geri zekâlı yapabilir, diye düşündüm. O zaman, pirinç ucu açılı bir şekilde kesip hasta deriye dikkatlice... çocuk işi, diye düşündüm. Artık tek ihtiyacım kınakınaydı.</span></p>

    <p class="Normal para-style-override-7"><span class="char-style-override-9">Kınakına kabuğu elde etme umutlarım, köşeyi dönüp ana sokağa saptığımda büyük bir darbe aldı: Bay Bogues’un eczanesinin kapısı açıktı, sinekler etrafında uçuşuyordu; genellikle tertemiz olan verandasının üstündeki çamur izleri, dükkâna sanki bir ordu saldırmış izlenimi veriyordu.</span></p>

    <p class="Normal para-style-override-7"><span class="char-style-override-9">İzlenimlerim, içeriye girdiğimde de son hızla devam etti: rafların çoğu bomboştu, bir-iki bitki yaprağı kalıntısına birkaç çömlek kırığı eşlik ediyordu. Bogueslar’ın on yaşındaki kızları Miranda, bir kaplumbağa kabuğunun arkasında duran küçük bir şişe ve kavanoz kümesi önünde yaslı bir yüzle duruyordu.</span></p>

    <p class="Normal para-style-override-7"><span class="char-style-override-9">“Miranda! Neler oldu buraya böyle?”</span></p>

    <p class="Normal para-style-override-7"><span class="char-style-override-9">Beni görünce yüz hatları biraz rahatladı. Küçük, pembe ağzının aşağıya doğru kavislenmiş kenarları bir anlığına terse dönmüştü.</span></p>

    <p class="Normal para-style-override-7"><span class="char-style-override-9">“Bayan Fraser! Biraz köpek otu ister misiniz? Elimizde yarım kilo kadar kaldı, çok da uygun bir fiyata.”</span></p>

    <p class="Normal para-style-override-7"><span class="char-style-override-9">“Otuz gram alırım,” dedim, kendi bahçemde de yetiştiriyor olmama rağmen. “Annenle baban neredeler?”</span></p>

    <p class="Normal para-style-override-7"><span class="char-style-override-9">Dudak kenarları eski hallerine döndü; alt dudağı titredi.</span></p>

    <p class="Normal para-style-override-7"><span class="char-style-override-9">“Annem arka tarafta, toplanıyor. Babam da Jack’i Bay Raintree’ye satmaya gitti.”</span></p>

    <p class="Normal para-style-override-7"><span class="char-style-override-9">Jack dükkâna mal taşımak için kullandıkları attı, aynı zamanda Miranda’nın evcil hayvanı da denebilirdi. Dudağımın iç tarafını ısırdım.</span></p>

    <p class="Normal para-style-override-7"><span class="char-style-override-9">“Bay Raintree çok nazik bir adamdır,” dedim, kızcağızı rahatlatabilecek kelimeler arayarak. “Atları çok güzel bir otlakta gezdirir, ahırları da çok güzeldir; Jack mutlu olacaktır orada. Arkadaşları olacaktır.”</span></p>

    <p class="Normal para-style-override-7"><span class="char-style-override-9">Kız başını salladı; dudaklarını aralamadı ama kızarmış yanaklarının üstüne iki damla gözyaşı düştü.</span></p>

    <p class="Normal para-style-override-7"><span class="char-style-override-9">Kimsenin bakmadığına emin olmak için arkama hemen bir göz gezdirip, tezgâhın arkasına geçtim ve ters dönmüş bir fıçının üstüne oturarak kızı kucağıma aldım. Kız hemen bana sarıldı, kendini koyuverdi ama yine de dükkânın arka tarafında, ev olarak kullandıkları odalarda bulunan annesi tarafından duyulmamaya özen gösterdi.</span></p>

    <p class="Normal para-style-override-7"><span class="char-style-override-9">Kızı okşadım, rahatlatmaya çalıştım; onun için üzülüyordum, elbette ama durumdan rahatsız oluşum daha ağır basıyordu. Bogueslar neden taşınıyorlardı?</span></p>

    <p class="Normal para-style-override-7"><span class="char-style-override-9">Dağdan aşağıya nadiren indiğimden, Ralston Bogues’un politik görüşlerinin ne yönde olabileceğini tahmin edemiyordum. İskoç olmadığı için Flora MacDonald şerefine verilen ziyafette yoktu. Ama dükkân çoğu zaman işlekti ve durumları da çocukların görünüşlerinden bildiğim kadarıyla hiç fena değildi - Miranda ve iki küçük erkek kardeşinin hep ayakkabıları olmuştu. Ailesi, Miranda’nın doğumundan beri burada yaşamıştı, ondan daha fazla da kalmış olabilirlerdi. Mekânı öyle terk etmeleri, başlarına çok büyük bir şey geldiğini gösteriyordu - ya da gelmek üzere olduğunu.</span></p>

    <p class="Normal para-style-override-7"><span class="char-style-override-9">“Nereye gideceğinizi biliyor musun?” diye sordum kucağımda yüzünü silen Miranda’ya. “Belki de Bay Raintree sana mektup yazar, Jack’in nasıl olduğunu haber verir, ha?”</span></p>

    <p class="Normal para-style-override-7"><span class="char-style-override-9">Bunu duyunca biraz daha rahatladı.</span></p>

    <p class="Normal para-style-override-7"><span class="char-style-override-9">“Sizce mektubu İngiltere’ye yollayabilir mi? Oldukça uzun bir yolmuş.”</span></p>

    <p class="Normal para-style-override-7"><span class="char-style-override-9">İngiltere mi? Durum çok ciddiydi.</span></p>

    <p class="Normal para-style-override-7"><span class="char-style-override-9">“Ah, gönderir tabii,” dedim, kızın çıkmış olan birkaç saç telini şapkasının içine geri sokarken. “Bay Fraser her gece İskoçya’daki kız kardeşine yazar ve orası İngiltere’den de uzak!”</span></p>

    <p class="Normal para-style-override-7"><span class="char-style-override-9">“Yaa. Tamam.” Biraz daha mutlu olmuştu, kucağımdan indi ve elbisesini düzeltti. “Jack’e de yazabilir miyim dersiniz?”</span><span class="char-style-override-9"/></p>

    <p class="Normal para-style-override-7"><span class="char-style-override-9">“Yazarsan eğer, Bay Raintree mektubunu ona okuyacaktır, merak etme,” dedim. “İyi yazabiliyor musun bakalım?”</span></p>

    <p class="Normal para-style-override-7"><span class="char-style-override-9">“Evet hanımefendi,” dedi hemen. “Babam benim yaşımdayken benim kadar iyi okuyup yazamadığını söylüyor. Latince de biliyorum hem. Bana bütün ilaçlarının isimlerini okumayı öğretti; ne istediyse getirebiliyorum. Şunu görüyor musunuz?” Üstünde çok zarif mavi ve sarı renklerde harfler olan büyük bir porselen kavanozu gururla gösterdi. “</span><span class="italik char-style-override-8">Electuary Limonensis</span><span class="char-style-override-9">. Şu da </span><span class="italik char-style-override-8">Ipecacuanha!</span><span class="char-style-override-9">”</span></p>

    <p class="Normal para-style-override-7"><span class="char-style-override-9">Kızın cesaretine hayran kalmıştım, ayrıca artık babasının politik görüşünü de biliyordum. İngiltere’ye döndüklerine göre, Bogueslar Kran yanlısı olmalılardı. Onların gitmeleri beni üzecekti ama yakın gelecek hakkında bildiklerim yüzünden aynı zamanda güvende olacaklarından emin olacaktım. Ralston dükkânı için iyi bir fiyat almış olmalıydı - kısa süre içinde Kral yanlılarının emlaklarına el konulacaktı ve bu kişiler hapse girmemek için kaçmak zorunda kalacaklardı... tabii başlarına daha da büyük dertler açılmazsa.</span></p>

    <p class="Normal para-style-override-7"><span class="char-style-override-9">“Randy? George’un ayakkabısını gördün mü? Bir tanesi sandığın altındaymış ama- Ah, Bayan Fraser! Kusura bakmayın, birinin geldiğini bilmiyordum.” Melanie Bogues’un gözleri hemen arkamdaki pembe yanaklı, kızarmış gözlü kızına takıldı. Neyse ki kadın bir şey demedi, kızı yanından geçerken de omzuna şefkatli, hafif bir şaplak atmakla yetindi.</span></p>

    <p class="Normal para-style-override-7"><span class="char-style-override-9">“Miranda bana İngiltere’ye gideceğinizi söyledi,” dedim, ayağa kalkıp tezgâhın arka tarafından çıkarak. “Gittiğinizi görmek bizi üzecek.”</span></p>

    <p class="Normal para-style-override-7"><span class="char-style-override-9">“Çok incesiniz Bayan Fraser.” Cılız bir gülümseme takındı. “Biz de gittiğimiz için üzgünüz. Yolculuğu da iple çektiğim söylenemez, emin olun!” Bunu benzer bir yolculuğu daha önce yapmış, bir daha aynı şeyi yapmak yerine sıcak suda haşlanmayı tercih edebilecek birinin samimi tonunda söylemişti.</span></p>

    <p class="Normal para-style-override-7"><span class="char-style-override-9">Ben de muhtemelen çok benzer bir deneyim sahibi olduğum için kadını çok iyi anlıyordum. Üstüne bu yolculuğa ikisi beş yaşından küçük olan üç çocukla çıkmak... hayal etmek bile istemiyordum.</span></p>

    <p class="Normal para-style-override-7"><span class="char-style-override-9">Böyle keskin, kökten bir değişikliğe neyin neden olduğunu sormak istedim ama konuyu Miranda’nın önünde açamadım. Bir şey olmuştu, orası kesindi. Melanie çok ürkek bir ruh halindeydi. Üç çocuklu bir evi toparlıyor olmanın verdiği stresle bile açıklanamayacak bir haldi bu. Birinin saldırmasından korkarcasına sürekli omzunun üstünden bakıyordu.</span></p>

    <p class="Normal para-style-override-7"><span class="char-style-override-9">“Acaba Bay Bogues- ” diye soruma başladım ama verandaya dü</span><span class="char-style-override-9">şen bir gölgeyle sorum yarım kaldı. Melanie elini göğsüne koyarak sıçradı, arkasına döndü.</span></p>

    <p class="Normal para-style-override-7"><span class="char-style-override-9">Kapının ağzında kısa boylu, tıknaz, üstüne tuhaf giysiler geçirmiş bir kadın vardı. Şapkası olmadığı için, saçları örülü olduğu için bir an onu Kızılderili sandım fakat içeri girdiğinde beyaz olduğunu gördüm. Daha doğrusu, pembeydi; güneşte yanmış yüzündeki burnunun ucu kıpkırmızıydı.</span></p>

    <p class="Normal para-style-override-7"><span class="char-style-override-9">“Claire Fraser hanginiz?” diye sordu sertçe, bir bana bir Melanie’ye bakarak.</span></p>

    <p class="Normal para-style-override-7"><span class="char-style-override-9">“Benim,” dedim, geriye doğru bir adım atmamak için kendimi zor tutarak. Tehditkâr bir havası yoktu ama fiziksel bir göz korkutuculuğu vardı. “Siz kimsiniz?” Sorumu kabaca değil, merakla sordum. Kadın da kızgın bir tavır takınmadı.</span></p>

    <p class="Normal para-style-override-7"><span class="char-style-override-9">“Jezebel Hatfield Morton,” dedi, kısık gözlerle beni süzerek. “Rıhtımdaki bir moruk buraya geldiğini söyledi.” Melanie’nin yumuşak İngiliz aksanının tam tersine, üç-dört kuşaktır taşrada yaşayıp birbirleri ve hayvanları dışında kimseyle konuşmamış olanların kullandıklarını düşündüğüm bir dille konuşuyordu.</span></p>

    <p class="Normal para-style-override-7"><span class="char-style-override-9">“Ee... evet,” dedim, inkar etmek için bir sebep göremeyerek. “Bir yardıma mı ihtiyacın var?”</span></p>

    <p class="Normal para-style-override-7"><span class="char-style-override-9">Öyle bir hali yoktu; kadından sağlık fışkırıyordu. Melanie ile Miranda, kadına kocaman açılmış gözlerle bakıyorlardı ama Miranda’nın korktuğu her neyse, bu kadın değildi.</span></p>

    <p class="Normal para-style-override-7"><span class="char-style-override-9">“Yardım diyemem,” dedi, birkaç adım daha yaklaşarak. Kafasını yana eğdi, beni büyük bir ilgiyle inceledi. “Ama o Isaiah Morton adındaki sürüngenin nerede olduğunu biliyor olabilirsin diye düşündüm.”</span></p>

    <p class="Normal para-style-override-7"><span class="char-style-override-9">Ağzım ardına kadar açıldı ama hemen kapattım. Bu kadın Isaiah Morton’ın ilk karısı olmalıydı. Isaiah Morton, Düzenleyici Savaşı’nda Jamie’nin milisleriyle birlikte savaşmıştı; ilk karısından bahsettiğini duymuştum - soğuk terler içinde.</span></p>

    <p class="Normal para-style-override-7"><span class="char-style-override-9">“Ee... sanıyorum ki... yükseklerde bir yerlerde çalışıyor,” dedim. “Guilford ya da Paleyville de olabilir...”</span></p>

    <p class="Normal para-style-override-7"><span class="char-style-override-9">Aslında Hillsboro’ydu kastettiğim yer ancak bunun bir anlamı yoktu, çünkü adam artık orada değildi. Cross Creek’teydi; çalıştığı biracının gemilerle getirilen nakliyatını almaya gelmişti. Adamı hemen hemen bir saat önce fıçıcı dükkânında görmüştüm, yanında ikinci karısı ve henüz bebek olan kızı vardı. Jezebel Hatfield Morton bu konularda uygarca davranabilecek birine benzemiyordu.</span><span class="char-style-override-9"/></p>

    <p class="Normal para-style-override-7"><span class="char-style-override-9">Boğazından iğrendiğini belirten, boğuk bir ses çıkardı.</span></p>

    <p class="Normal para-style-override-7"><span class="char-style-override-9">“Sinsi pislik. Bulacağım onu, kimse merak etmesin.” Konuşmasındaki rahatlık, Isaiah’ın başının ne kadar belada olduğunun da habercisi denebilirdi.</span></p>

    <p class="Normal para-style-override-7"><span class="char-style-override-9">Sessiz kalmanın daha akıllıca olduğunun farkında olmama rağmen kendimi tutamadım. “Onu neden arıyorsun?” Adamın kabalığı çok itici değildi belki ama iki kadın şöyle dursun, tek bir kadını bile kendine âşık edebilecek birine benzemiyordu.</span></p>

    <p class="Normal para-style-override-7"><span class="char-style-override-9">Biraz eğlenmiş gibi bir yüz ifadesine büründü, kırmızı burnunu yumruğuyla sildi. “O herifi istediğimden değil ama kimse beni solgun suratlı bir şırfıntı için yüz üstü bırakamaz. Yalnızca kafasını koparacağım, derisini kapıma asacağım yani.”</span></p>

    <p class="Normal para-style-override-7"><span class="char-style-override-9">Başkasının ağzından çıkmış olsa, laflar doğal olarak boş tehditlermiş gibi gelirdi. Ama kadının sözleri tehditten çok taahhüttü. Miranda’nın da annesinin de gözleri neredeyse pörtleyecekti.</span></p>

    <p class="Normal para-style-override-7"><span class="char-style-override-9">Jezebel H. Morton gözlerini kısarak beni tekrar süzdü, sonra da kocaman göğüslerinden birinin altını vahşice kaşıyarak gömleğinin terle ıslanmış kumaşını tenine yapıştırdı.</span></p>

    <p class="Normal para-style-override-7"><span class="char-style-override-9">“O eziği Alamance’ta kurtarmışsın, hikâyeleri duydum. Doğru mu?”</span></p>

    <p class="Normal para-style-override-7"><span class="char-style-override-9">“Ee... evet.” Kadını dikkatle gözlüyor, ters bir hareket yapmamasına dikkat ediyordum. Kapının önünü tamamen kapatıyordu. Eğer bana doğru bir hamle yaparsa hemen Bogueslar’ın ev olarak kullandıkları kısma kaçacaktım.</span></p>

    <p class="Normal para-style-override-7"><span class="char-style-override-9">Üstünde domuzları kesmekte kullanılan bir bıçak taşıyordu, kını da yoktu. Bıçağı boncuklu bir kemerin arkasında tutuyordu. Bu boncuklu kemer aynı zamanda dizlerine kadar çektiği, eskiden kırmızı, kumaş bir jüpon olduğunu sandığım eteği de orada tutuyordu. Hem sağlam görünen bacakları, hem de ayakları çıplaktı. Kemerinde ayrıca bir tabanca ve barutluk da vardı. Ama şükürler olsun ki kadın hiçbirine uzanmaya yeltenmedi.</span></p>

    <p class="Normal para-style-override-7"><span class="char-style-override-9">“Kötü yapmışsın,” dedi. “Ama ölseydi, o zaman onu öldürme zevkini tatmam imkansız olurdu. İyi yapmışsın. Onu ben bulmazsam kardeşlerimden biri bulacak.”</span></p>

    <p class="Normal para-style-override-7"><span class="char-style-override-9">Bir cevap alamayacağına karar verince rahatladı, etrafına göz gezdirdi. Boş raflar ilk kez dikkatini çekti.</span></p>

    <p class="Normal para-style-override-7"><span class="char-style-override-9">“Neler olmuş buralara?” dedi sert bir sesle ve ilgili bir yüzle.</span></p>

    <p class="Normal para-style-override-7"><span class="char-style-override-9">“Sattık burayı,” dedi Melanie mırıldanarak, Miranda’yı arkasına saklamaya çalışırken. “İngiltere’ye gidiyoruz.”</span><span class="char-style-override-9"/></p>

    <p class="Normal para-style-override-7"><span class="char-style-override-9">“Öyle mi? Ne oldu? Kocanı mı öldürdüler? Yoksa katranla tüye </span><span class="char-style-override-9">mi buladılar?”</span></p>

    <p class="Normal para-style-override-7"><span class="char-style-override-9">Melanie bembeyaz kesildi.</span></p>

    <p class="Normal para-style-override-7"><span class="char-style-override-9">“Hayır,” diye fısıldadı. Yutkunurken boğazı hareket etti; korku dolu gözlerle kapıya baktı. Demek bu tehditle sıkıştırılıyorlardı. Bütün sıcağa rağmen anlık bir ürperti hissettim.</span></p>

    <p class="Normal para-style-override-7"><span class="char-style-override-9">“Yaa... Bak, emin değilsen, aşağılarda... Center Sokak’ta adamın birini fena gıdaklatıyorlar, haberin olsun. Bütün kasaba katran kokmaya başladı, tavernalardakiler oraya akın etti.”</span></p>

    <p class="Normal para-style-override-7"><span class="char-style-override-9">Melanie ve Miranda aynı anda çığlığı basıp kapıya doğru koştular, soğukkanlı Jezebel’ı ittirerek yanından geçtiler. Ben de hemen aynı yönde koşmaya başlamıştım ki Ralston Bogues tam zamanında geldi ve karısını yakaladı.</span></p>

    <p class="Normal para-style-override-7"><span class="char-style-override-9">“Randy, kardeşlerinin yanına git,” dedi sakince. “Sakin ol Mellie, geçti.”</span></p>

    <p class="Normal para-style-override-7"><span class="char-style-override-9">“Katran,” dedi kadın nefes nefese, kocasına sarılarak. “Öyle dedi- öyle dedi.”</span></p>

    <p class="Normal para-style-override-7"><span class="char-style-override-9">“Ben değildim,” dedi adam. Saçları terle yapışmıştı, solgun yüzü de parlıyordu. “Benim peşimde değiller. Henüz değil. O matbaacıydı.”</span></p>

    <p class="Normal para-style-override-7"><span class="char-style-override-9">Kolundaki karısının ellerini nazikçe kendinden ayırdı, tezgâhın arkasına geçti ve Jezebel’a ilgi dolu bir bakış fırlattı.</span></p>

    <p class="Normal para-style-override-7"><span class="char-style-override-9">“Çocukları al, Ferguson’ın yerine git,” dedi, tezgâhın arkasında gizlediği yerden av tüfeğini çıkararak. “Ben de en kısa sürede geleceğim.” Barut ve fişeklik için çekmecelerden birini açtı.</span></p>

    <p class="Normal para-style-override-7"><span class="char-style-override-9">“Ralston!” Melanie fısıltıyla konuştu, Miranda’yı takip etti ama sesinin zayıflığı, barındırdığı endişeyi gizlemiyordu. “Nereye gidiyorsun?”</span></p>

    <p class="Normal para-style-override-7"><span class="char-style-override-9">Adamın ağzının kenarı titredi; cevap gelmedi.</span></p>

    <p class="Normal para-style-override-7"><span class="char-style-override-9">“Ferguson’ın yerine git,” diye tekrar etti, gözleri elindeki fişeklikteydi.</span></p>

    <p class="Normal para-style-override-7"><span class="char-style-override-9">“Hayır! Hayır, gitme! Bizimle gel, benimle gel!” Kadın telaşla adamın koluna yapıştı.</span></p>

    <p class="Normal para-style-override-7"><span class="char-style-override-9">Adam kolunu silkip kadından kurtuldu, silahını doldurmaya devam etti.</span></p>

    <p class="Normal para-style-override-7"><span class="char-style-override-9">“Git Mellie.”</span></p>

    <p class="Normal para-style-override-7"><span class="char-style-override-9">“Gitmem!” Kadın hemen bana döndü. “Bayan Fraser, konuşun onunla! Lütfen, kendini harcamasın, yapmasın bunu! Gitmesin, gitmemeli.”</span><span class="char-style-override-9"/></p>

    <p class="Normal para-style-override-7"><span class="char-style-override-9">Ağzımı açtım, ne diyeceğime karar bile vermemiştim. Neyse ki zorunda da kalmadım.</span></p>

    <p class="Normal para-style-override-7"><span class="char-style-override-9">“Bayan Fraser kendimi harcayacağımı düşünmüyordur Mellie,” dedi Ralston Bogues, gözleri hâlâ ellerindeydi. Fişeklik kutusunu omzundan arkaya attı, tüfeğin horozunu çekti. “Kocası şu anda insanları yaklaştırmamaya çalışıyor - tek başına.”</span></p>

    <p class="Normal para-style-override-7"><span class="char-style-override-9">O an gözlerini kaldırıp bana baktı, selam verircesine başını salladı ve gitti.</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Jezebel haklıydı, bütün kasaba gerçekten de katran kokuyordu. Aslında yazın, özellikle de rıhtımdaki ambarların etrafında bu gayet normaldi ama bu kesif koku artık ciğerleri tehdit eder bir haldeydi. Katran -ve korku- bir yana, bir de hissettiğim korkudan dolayı zor nefes alıyordum, çünkü Ralston Bogues’a yetişmeye çalışıyordum. Adam belki koşmuyordu ama adımlarına yetişmek gerçekten kolay değildi.</span></p>

    <p class="Normal para-style-override-7"><span class="char-style-override-9">Jezebel tavernalardan dışarı çıkıp manzaraya bakmakta olan insanlar konusunda da haklıydı; Center Sokağı’nın köşesi heyecan dolu bir kalabalık tarafından doldurulmuştu. Çoğu erkekti ama kaba saba birkaç kadın da aralara serpişmişlerdi.</span></p>

    <p class="Normal para-style-override-7"><span class="char-style-override-9">Eczacı onları gördüğünde tereddüt etti. Birkaç yüz ona döndü; birkaç tanesi yanındakini kolundan çekiştirip onu gösterdi - yüzlerinde de pek dostane bir ifade olduğu söylenemezdi.</span></p>

    <p class="Normal para-style-override-7"><span class="char-style-override-9">“Git işine Bogues!” dedi bir tanesi. “Senlik bir şey yok - henüz!”</span></p>

    <p class="Normal para-style-override-7"><span class="char-style-override-9">Başka bir tanesi yere eğildi, eline bir taş aldı, fırlattı. Taş ahşap kaldırıma, Bogues’un bir metre kadar uzağına düştü. Böylece kalabalıktan daha çok kişinin ilgisi bu tarafa kaydı. İnsanlar yavaş yavaş bizim olduğumuz yöne dönmeye başlamışlardı.</span></p>

    <p class="Normal para-style-override-7"><span class="char-style-override-9">“Baba!” dedi arkamdan gelen küçük, nefes nefese bir ses. Döndüğümde şapkasını kaybetmiş, saçları açılmış, yüzü kıpkırmızı olan Miranda’yı gördüm.</span></p>

    <p class="Normal para-style-override-7"><span class="char-style-override-9">Düşünecek zaman yoktu. Kızı kucağıma aldım, havaya kaldırdım ve babasına doğru götürdüm. Adam neye uğradığını şaşırdı, silahını elinden bırakıp kızını aldı.</span></p>

    <p class="Normal para-style-override-7"><span class="char-style-override-9">Bir adam öne atıldı, silaha uzandı ama ben ondan önce davrandım. Ondan uzaklaştım, silahı göğsümün üstünde tuttum.</span></p>

    <p class="Normal para-style-override-7"><span class="char-style-override-9">Adamı tanımıyordum fakat o beni tanıyordu; gözlerini benim üstümde tuttu, sonra tereddütle omzunun üstünden geriye baktı. Jamie’nin ve başka birçok kişinin sesini duyabiliyordum; hepsi birbirini susturmaya çalışıyordu. Konuşulanları duyamayacak kadar nefes nefeseydim hâlâ ama konuşulanların tartışma tonlamasıyla söylendiklerini anlayabiliyordum ama insanlar birbirlerini kesme değil, hesaplaşma peşindeydiler. Adam ne yapacağını şaşırdı, bana baktı, gözlerini çevirdi - sonra sırtını döndü ve tekrar kalabalığın içine karıştı.</span></p>

    <p class="Normal para-style-override-7"><span class="char-style-override-9">Bogues kızını tutacak kadar kendine gelmişti. Miranda babasının omzuna sıkıca sarılmış, yüzünü adamın gömleğine gömmüştü. Adam gözlerini bana çevirdi ve bir kafa hareketiyle silahını geri istediğini belirtti. Kafamı iki yana salladım, tüfeğe daha sıkı sarıldım. Kabza sıcak ve kaygandı.</span></p>

    <p class="Normal para-style-override-7"><span class="char-style-override-9">“Miranda’yı eve götür,” dedim. “Ben- bir şeyler yaparım.”</span></p>

    <p class="Normal para-style-override-7"><span class="char-style-override-9">Silah doldurulmuştu, hazır haldeydi. Tek atış. Tüfekle yapabileceğim en iyi şey anlık bir dikkat dağınıklığı yaratmaktı - ama işe yarayabilirdi bu.</span></p>

    <p class="Normal para-style-override-7"><span class="char-style-override-9">Kalabalığı yararak ilerledim, eteklerimin arasında hafifçe sakladığım tüfeğin eğimini barutu dökmeyecek şekilde ayarlamaya çalıştım. Katran kokusu birden daha da keskinleşti. Matbaacının dükkânının önünde bir fıçı kadarı dökülmüştü; siyah sıvı güneşin altında tütüyordu.</span></p>

    <p class="Normal para-style-override-7"><span class="char-style-override-9">Parıldayan korlar ve kararmış kömür parçaları sokağa saçılmıştı, herkesin ayağının altındaydı; Bay Townsend olduğunu biraz geç fark ettiğim yapılı adam, orada çıkan küçük yangını söndürmeye çalışıyor, tekrar canlandırmaya çalışan bir-iki adamın çabalarına mani oluyordu.</span></p>

    <p class="Normal para-style-override-7"><span class="char-style-override-9">Jamie’yi aradım ve Ralston Bogues’un tam olarak tarif ettiği yerde buldum - matbaa dükkânının kapısının önünde, elinde katrana bulanmış bir süpürgeyle duruyordu, gözlerinde savaş parıltısı vardı.</span></p>

    <p class="Normal para-style-override-7"><span class="char-style-override-9">“Bu mu kocan?” Jezebel Morton gelmişti, omzumun üstünden ilgiyle bakıyordu. “İri kıyımmış.”</span></p>

    <p class="Normal para-style-override-7"><span class="char-style-override-9">Dükkânın önü katranla kaplanmıştı - Jamie de aynı şekilde. Büyük bir katran kütlesi saçına takılmıştı, ayrıca kolunda sıcak katranla yandığı bir yer de vardı. Buna rağmen sırıtabiliyordu. Yakınında iki tane daha katrana bulanmış süpürge yerdeydi, biri kırıktı - birinin kafasında kırıldığı neredeyse kesindi. O an için, en azından eğleniyordu.</span></p>

    <p class="Normal para-style-override-7"><span class="char-style-override-9">Dükkânın sahibi Fogarty Simms’i hemen göremedim. Sonra pencerede korkmuş bir yüz belirdi ama kalabalıktan biri hemen oraya taş fırlatınca eğildi - taş pencereyi çatlattı.</span></p>

    <p class="Normal para-style-override-7"><span class="char-style-override-9">“Çık dışarı Simms, tırsak herif seni!” diye bağırdı yakınımdaki bir adam. “Yoksa dumandan boğarız seni, zorla çıkarsın!”</span></p>

    <p class="Normal para-style-override-7"><span class="char-style-override-9">Kalabalık bu tehditle heyecanlandı. Yakınımdaki genç bir adam eğildi, yangından fırlayan bir parçayı almaya çalıştı. Tam onu tuttuğu anda yetiştim, elini acımasızca ezdim.</span></p>

    <p class="Normal para-style-override-7"><span class="char-style-override-9">“Ahh!” Feryadı basan delikanlı elindekini bıraktı, dizlerinin üstüne çöktü. Elini kasıklarının arasına aldı, acıyla kıvranmaya başladı. “Tanrım yardım et!”</span></p>

    <p class="Normal para-style-override-7"><span class="char-style-override-9">Yan yan giderek kalabalığın içinde ilerledim. Jamie’ye silahı verecek kadar yaklaşabilecek miydim? Yoksa durumu daha berbat bir hale mi sokacaktım?</span></p>

    <p class="Normal para-style-override-7"><span class="char-style-override-9">“Kapıdan çekil Fraser! İşimiz seninle değil!”</span></p>

    <p class="Normal para-style-override-7"><span class="char-style-override-9">Bu eğitimli sesi tanımıştım; Neil Forbes’tu bu, avukat. Ama her zamanki özenli kıyafeti içinde değildi, evden çıktığı gibi gelmiş gibiydi. O halde bu olay kendiliğinden gelişmemişti - pis işi halletmek için hazırlanılmıştı.</span></p>

    <p class="Normal para-style-override-7"><span class="char-style-override-9">“Hey! Kendi adına konuş Forbes! Benim işim var onunla!” İri yarı, kasap önlüğü giymiş, kırmızı suratlı, öfkeli bir adamdı bu. Gözü şişmiş, mordu. “Bana yaptığına bak!” Tombul elini gözüne doğru, sonra da kara lekelerle kaplı göğsünün üstüne doğru salladı; katran kaplı bir süpürgenin gazabına uğramış gibiydi. “Bunu ödeteceğim sana Fraser!”</span></p>

    <p class="Normal para-style-override-7"><span class="char-style-override-9">“Evet, aynı şekilde ödeyeceğim Buchan!” dedi Jamie ve elindeki süpürgeyle bir kez daha hamle yapacakmış gibi yaptı. Buchan bağırarak geri kaçtı, yüzünü çok gülünç bir hale soktu; kalabalık kahkahalara boğuldu.</span></p>

    <p class="Normal para-style-override-7"><span class="char-style-override-9">“Geri dön dostum! Vahşilik etmek istiyorsan biraz daha boyanman lazım!” Buchan kaçmak için hamle yapmıştı ama kalabalık onu durdurdu. Jamie süpürgesiyle ona doğru uzandı, adamın pantolonunu lekeledi. Buchan sopanın dokunuşunu hissedince yerinden sıçradı ve kalabalığın daha da gülmesine, coşmasına neden oldu.</span></p>

    <p class="Normal para-style-override-7"><span class="char-style-override-9">“Sanırım kalanınız da vahşilik peşinde, öyle mi?” diye bağırdı Jamie. Süpürgesini dumanı tüten katran yığınının üstünden geçirdi, sonra da kalabalıkla arasında büyük bir kavisle savurdu. Sıcak katran damlacıkları havaya saçıldığında adamlar bağrışmaya, birbirlerini ezerek kaçışmaya başladılar.</span></p>

    <p class="Normal para-style-override-7"><span class="char-style-override-9">Ben de bir yana savruldum ama sırtım bir fıçıya dayanacak şekilde kenara çekildim. Beni zahmetsizce kolumdan tutup çeken Jezebel olmasa ezilecektim.</span></p>

    <p class="Normal para-style-override-7"><span class="char-style-override-9">“Seninki de pek gürültücü çıktı,” dedi ama bundan memnun olmuş gibiydi. Gözlerini Jamie’den ayırmıyordu. “Hayran olunacak bir adam!”</span></p>

    <p class="Normal para-style-override-7"><span class="char-style-override-9">“Evet,” dedim, ezilmiş dirseğimi ovarak. “Bazen oluyorum ben de.”</span></p>

    <p class="Normal para-style-override-7"><span class="char-style-override-9">Duygularımı herkes paylaşmıyordu.</span></p>

    <p class="Normal para-style-override-7"><span class="char-style-override-9">“Vazgeç Fraser, çekil oradan ya da onunla birlikte tüye bulan! Lanet Kralcılar!”</span></p>

    <p class="Normal para-style-override-7"><span class="char-style-override-9">Bu bağırış arkamdan gelmişti. O yöne döndüğümde konuşanın hazırlıklı geldiğini gördüm; adamın bir elinde tüyle dolu bir yastık vardı ve tüylere istendiği an ulaşmak için yastık kılıfının bir ucunu yırtmıştı.</span></p>

    <p class="Normal para-style-override-7"><span class="char-style-override-9">“Hepsini tüyle katrana bulayın!”</span></p>

    <p class="Normal para-style-override-7"><span class="char-style-override-9">Tekrar döndüm, bağıranı görmeye çalıştım. Sokağın tam karşısındaki evin üst katındaki adamın penceresini ardına dek açtığını gördüm. Tüyden bir yatağı pencereden dışarı atmaya çalışıyordu ama bu çabası evin ve yatağın sahibi olan kadın tarafından engelleniyordu. Kadın onun sırtına atlamış, ciyak ciyak bağırıyor, kafasına oklavayla vurmaya çalışıyordu.</span></p>

    <p class="Normal para-style-override-7"><span class="char-style-override-9">Arkamdaki bir adam tavuk gibi gıdaklamaya, dirseklerini de kanat gibi kıvırıp sallamaya başladı - bu hareketle eğlenen, gülen arkadaşları da onu taklit etmeye başladılar; böylece ortamdaki sınırlı miktardaki mantık iyice yok oluyordu.</span></p>

    <p class="Normal para-style-override-7"><span class="char-style-override-9">Sokağın öteki ucunda tezahürat başladı.</span></p>

    <p class="Normal para-style-override-7"><span class="char-style-override-9">“Kralcı! Kralcı! Kralcı!”</span></p>

    <p class="Normal para-style-override-7"><span class="char-style-override-9">Durum çok farklı bir yöne kaymaya başlamıştı ve bu hiç iyi değildi. Elimdeki tüfeği hafifçe kaldırarak ne yapmam gerektiğine karar vermeye çalıştım. Karar veremiyordum ama bir şey yapmam şarttı. Biraz daha beklersem saldıracaklardı.</span></p>

    <p class="Normal para-style-override-7"><span class="char-style-override-9">“Tüfeği bana ver yenge,” dedi omzumdaki ses. Döndüğümde Genç Ian’ın nefes nefese arkamda durduğunu gördüm. Bir an bile tereddüt etmeden silahı teslim ettim.</span></p>

    <p class="Normal para-style-override-7"><span class="char-style-override-9">“Geri çekilin!” diye bağırdı Jamie. “Evet, hepiniz!” Bunu önce Fransızca, sonra İngilizce söyledi. Kalabalığa bağırıyor olabilirdi ama gözleri Ian’daydı.</span></p>

    <p class="Normal para-style-override-7"><span class="char-style-override-9">Ne halt etmeye- ama sonra Fergus’u gördüm. Adam kalabalığın en önünde, dirseklerini kullanarak yerini kaybetmemeye çalışıyordu. Tüfeği kaldırmak üzere olan Genç Ian duraksadı, silahı indirip sakladı.</span></p>

    <p class="Normal para-style-override-7"><span class="char-style-override-9">“Yaklaşma, doğru söylüyor!” dedim ona hemen. “Ateş etme, daha değil.” O an, telaş içinde açılmış bir ateşin yarardan çok zarara yol açacağını anladım. Bobby Higgins ve Boston Katliamı’nı düşündüm. Cross Creek’te de benzer bir şey olmasını asla istemezdim - özellikle de Jamie’nin etrafında gerçekleşecekse.</span></p>

    <p class="Normal para-style-override-7"><span class="char-style-override-9">“Tamam ama onu alıp götürmelerine de müsaade edecek değilim,” diye mırıldandı Ian. “Saldırırlarsa- ” Lafını kesti fakat dişlerini sıktı. Tüm o katran kokusunun arasında terinin keskin kokusunu da alabiliyordum.</span></p>

    <p class="Normal para-style-override-7"><span class="char-style-override-9">Tanrı’ya şükürler olsun ki bir şey dikkatleri dağıttı. Yukarıdan gelen bağırışlar kalabalığın ne olduğunu öğrenmek için oraya dönmesine neden oldu.</span></p>

    <p class="Normal para-style-override-7"><span class="char-style-override-9">Başka bir adam -sinirli kadının kocası, yani evin asıl sahibi- pencerede göründü, yatağı atmaya çalışan adamı geri çekip yumruklamaya başladı. Birkaç saniye sonra bu ikili görünürden kayboldu, kadının ciyaklamaları kesildi. Yatağın yarısı pencerenin içinde, yarısı dışında kalmıştı.</span></p>

    <p class="Normal para-style-override-7"><span class="char-style-override-9">Yukarıdaki tartışmanın heyecanıyla “Kralcı! Kralcı! Kralcı!” şeklindeki bağırış da kesilmişti ama tekrar başladı. Ara ara birisi matbaacının çıkıp teslim olmasını da istiyordu.</span></p>

    <p class="Normal para-style-override-7"><span class="char-style-override-9">“Çık dışarı Simms!” diye bağırdı Forbes. Artık elinde yeni bir süpürge olduğunu gördüm. Dükkânın kapısına yavaş yavaş yaklaşıyordu adam; Jamie de onu gördü ve alaycı bir ifadeyle gülümsedi.</span></p>

    <p class="Normal para-style-override-7"><span class="char-style-override-9">Oradaki lokantalardan birinin sahibi olan Silas Jameson, Forbes’un arkasında bir güreşçi gibi eğilmiş, yüzüne hınç dolu bir sırıtış yerleştirmişti.</span></p>

    <p class="Normal para-style-override-7"><span class="char-style-override-9">“Çık dışarı Simms!” diye bağırdı o da. “İskoç’un tekinin eteğinin altına saklanmaya utanmıyor musun?”</span></p>

    <p class="Normal para-style-override-7"><span class="char-style-override-9">Jameson’ın sesi herkesin duyabileceği kadar gürdü; lafa herkes güldü - Jamie de dahil.</span></p>

    <p class="Normal para-style-override-7"><span class="char-style-override-9">“Zekiceydi!” diye bağırdı Jamie, eteğinin ucunu Jameson’a doğru silkerek. “Bu ekoseler zamanında çok zavallı adamı savundu!”</span></p>

    <p class="Normal para-style-override-7"><span class="char-style-override-9">“Zavallı kadınları da savunmuştur herhalde!” diye bağırdı utanmazın teki.</span></p>

    <p class="Normal para-style-override-7"><span class="char-style-override-9">“Nasıl yani, eteğimin altında karının olduğunu mu sanıyorsun?” Jamie nefes nefeseydi, gömleği terden üzerine yapışmıştı ama hâlâ sırıtıyordu. “Gelip bakabilirsin istersen!”</span></p>

    <p class="Normal para-style-override-7"><span class="char-style-override-9">“Orada bana da yer var mı?” diye bağırdı balıkçıların karılarından biri.</span></p>

    <p class="Normal para-style-override-7"><span class="char-style-override-9">Kalabalık kahkahalara boğuldu. Her histerik topluluk gibi, insanlar bir sinirleniyor bir eğleniyorlardı. Tepeden tırnağa titreten, derin bir nefes aldım. Terlerin göğüslerimin arasından aşağı süzüldüğünü hissettim. Jamie kalabalığı oyalayabiliyordu ama çok ince bir çizgi üstündeydi.</span></p>

    <p class="Normal para-style-override-7"><span class="char-style-override-9">Simms’i korumaya karar vermişti artık ve dünyadaki hiçbir güç onu vazgeçiremezdi. Adamı almaya ant içmiş kalabalık, bunu yapmak için Jamie’yi ezip geçmek zorundaydı - ve bunu her an yapabilirlerdi.</span></p>

    <p class="Normal para-style-override-7"><span class="char-style-override-9">“Çık dışarı Simms!” diye bağırdı İskoç şehirlilerinden biri. “Bütün gün Fraser’ın kıçının arkasında saklanamazsın!”</span></p>

    <p class="Normal para-style-override-7"><span class="char-style-override-9">“Kıçımın arkasında bir avukat olacağına bir matbaacı olsun!” diye bağırdı Jamie, süpürgesini Forbes’a doğru sallayarak. “Onlar daha küçük, bilirsiniz!”</span></p>

    <p class="Normal para-style-override-7"><span class="char-style-override-9">İnsanlar bunu duyunca kükrercesine gülmeye başladı; Forbes etine dolgun bir adamdı ama Fogarty Simms her an açlıktan ölebilirmiş gibi görünürdü. Forbes kıpkırmızı kesildi; sinsi, alaycı bakışların ona kaydığını gördüm. Forbes kırklı yaşlardaydı, hiç evlenmemişti ve insanlar onun hakkında konuşuyorlardı...</span></p>

    <p class="Normal para-style-override-7"><span class="char-style-override-9">“Aslında kıçımda bir avukat olsun hiç istemem doğrusu!” diye devam etti Jamie mutlulukla, süpürgesinin ucunu Forbes’a doğru uzatarak. “Bokunuzu çalıp sizden lavman parası alırlar!”</span></p>

    <p class="Normal para-style-override-7"><span class="char-style-override-9">Forbes ağzını açtı, yüzü mosmor kesildi. Bir adım geri gitti, bağıracak gibi oldu ama bir şey söyleyebildiyse de kimse duyamadı; kalabalığın kahkahası çok güçlüydü.</span></p>

    <p class="Normal para-style-override-7"><span class="char-style-override-9">“Hatta... hatta sonra da size gübre niyetine satarlar!” diye haykırdı Jamie, duyulabileceğini fark ettiği ilk saniye. Süpürgesini hemen terse çevirip Forbes’u ucuyla dürttü.</span></p>

    <p class="Normal para-style-override-7"><span class="char-style-override-9">Kalabalık artık keyiften inliyordu. Kendini o anda kaybeden Forbes, süpürgesini bir kürek gibi tutup Jamie’ye saldırdı; bir süredir böyle ahmakça bir hareket beklemekte olan Jamie hemen kenara çekildi, Forbes’a çelme taktı ve katran lekeli süpürgesiyle adamın omzuna bir darbe indirip katran birikintisinin içine yolladı. Bütün sokak mest oldu.</span></p>

    <p class="Normal para-style-override-7"><span class="char-style-override-9">“Al, yenge, tut şunu!” Av tüfeği birdenbire ellerime geri döndü.</span></p>

    <p class="Normal para-style-override-7"><span class="char-style-override-9">“Ne?” Neye uğradığımı tamamen şaşırmış halde arkama döndüm ve Ian’ın kalabalığın arka tarafında hızla ilerlediğini, Fergus’u çağırdığını gördüm. Saniyeler içinde yatağın sarkıtıldığı evin kapısına vardılar.</span></p>

    <p class="Normal para-style-override-7"><span class="char-style-override-9">Ian eğilip ellerini birleştirdi; sanki bunu yıllardır deniyorlarmışçasına, Fergus bu basamak müsveddesine hemen ayağını atıp sıçradı ve yatağı kancasıyla yakaladı. Birkaç saniye boyunca normal eliyle de yatağı dengelemeye çalışırken yalpalamasına rağmen düşmemeyi başardı.</span></p>

    <p class="Normal para-style-override-7"><span class="char-style-override-9">Ian yukarı uzanıp Fergus’u belinden yakaladı, aşağıya çekti. O an yatağın kumaşı ikisinin ağırlığıyla söküldü; Fergus ve Ian yere yuvarlanırlarken yatağın tüyleri müthiş bir şelale oluşturarak üstlerine dökülmeye başladı. Bundan birkaç saniye sonra sıcak, nemli havanın etkisiyle tüyler uçuşup sokağa yayıldılar; neye uğradığını şaşıran insanların üstü kuş tüyleriyle kaplanmaya başladı.</span></p>

    <p class="Normal para-style-override-7"><span class="char-style-override-9">Tüyler her yerdeydi; insanların gözlerine kaçıyor, burun ve ağızlarını tıkıyor, saçlarına, giysilerine, bacak ve kollarına yapışıyorlardı. Kirpiğimin üstünde duran bir tanesini elimle alıp hemen geri çekildim ve yarı kör, birbirlerine çarpmaya başlayan insanlar tarafından ezilmekten kurtuldum.</span></p>

    <p class="Normal para-style-override-7"><span class="char-style-override-9">Fergus’la Ian’ı izlemekteydim ama tüy fırtınası başladıktan birkaç saniye sonra -sokağın geri kalanının aksine- gözlerimi tekrar matbaacı dükkânına çevirdim; Jamie ani bir hareketle kapıyı açtı, Fogerty Simms’i kolundan tuttuğu gibi dışarı çıkardı, adamı sertçe ittirip harekete geçirdi ve sonra kaçışını garanti altına almak için süpürgesini yerden alıp Simms’le kalabalığın arasında ilerlemeye başladı. Bir ağacın gölgesinde gizlenmekte olan Ralston Bogues hemen oradan çıktı ve Simms’i korumak için ona doğru koşmaya başladı.</span></p>

    <p class="Normal para-style-override-7"><span class="char-style-override-9">Bu hareketi görenler de oldu tabii - adamların çoğunun dikkati her taraflarını sarmış, üstlerine yapışmış olan tüylerle dağılmış olsa da birkaçı neler olduğunu fark etmişti; bağırarak kalabalığı da haberdar etmeye çalışırlarken bir yandan da hızla matbaacıya doğru koşmaya başladılar.</span></p>

    <p class="Normal para-style-override-7"><span class="char-style-override-9">Tam zamanıydı... başlarının üstüne doğru bir el ateş edip eğilmelerini sağlayacak, böylece Simms’in kaçmasını sağlayacaktım. Bu kararı aldıktan sonra parmağımı tetiğe götürdüm.</span></p>

    <p class="Normal para-style-override-7"><span class="char-style-override-9">Av tüfeği elimden öyle bir hızla alındı ki artık bende olmadığını algılamam için birkaç saniye geçmesi gerekti. Boş ellerime inanamayarak bakmaya başladım. Sonra arkamdan bir haykırış geldi ve herkesi susturdu.</span></p>

    <p class="Normal para-style-override-7"><span class="char-style-override-9">“Isaiah Morton! Sen geberdin!”</span></p>

    <p class="Normal para-style-override-7"><span class="char-style-override-9">Av tüfeği kulağımın dibinde sağır edici bir sesle patladı, çıkardığı isle beni kör etti. Öksüre öksüre yüzümü koluma sildim ve Isaiah Morton’ın birkaç metre ötemdeki kısa, tombul vücudunun bacaklarının onu taşıyabileceği kadar hızlı bir şekilde koştuğunu görmeye başladım. Jezebel de birkaç saniye sonra koşmaya başladı, önündeki herkesi hunharca kenara iterek adamın peşinden gitti. Katran ve tüy içindeki Forbes’un üstünden çeviklikle atladıktan sonra, birkaç adamdan daha dirsek darbeleriyle sıyrıldı. Yukarı çektiği kırmızı etekliklerini savurarak kendi cüssesinden beklenmeyecek bir hızla hareket ediyordu. Morton bir köşeyi dönüp gözden kayboldu ama karısı onu neredeyse yakalamak üzereydi.</span></p>

    <p class="Normal para-style-override-7"><span class="char-style-override-9">Biraz sersemlemiştim. Kulaklarım hâlâ çınlıyordu. Koluma biri dokununca gözlerimi kaldırdım.</span></p>

    <p class="Normal para-style-override-7"><span class="char-style-override-9">Tek gözü kapalı Jamie, ötekini de kısarak bana bakıyordu; sanki görebildiğinden ya da gördüğü şeyin gerçekliğinden emin değilmiş gibiydi. Anlayamadığım bir şeyler söylüyordu ama yüzümün önünde yaptığı hareketler -ve beraberinde ağzının kenarının titremesi- anlatmaya çalıştığı şeyi fazlasıyla belli etti.</span></p>

    <p class="Normal para-style-override-7"><span class="char-style-override-9">Bir ses çıkardım ama bu ses tiz, çirkin ve bana ait değilmiş gibiydi. Yüzümü tekrar sildim. “Konuşmalısın!”</span></p>

    <p class="Normal para-style-override-7"><span class="char-style-override-9">Benekli bir kardan adama benziyordu: gömleğinin birçok yerini lekeleyen siyah katran, kaşlarının, saçlarının, sakallarının üstüne de yapışmıştı. Bir şey daha söyledi ama net şekilde duyamadım. Kafamı iki yana salladım, kulağımı işaret ederek düzgün duyamadığımı anlatmaya çalıştım.</span></p>

    <p class="Normal para-style-override-7"><span class="char-style-override-9">Gülümsedi, beni omuzlarımdan tuttu ve alınlarımız hafif bir sesle çarpışana kadar kafasını yaklaştırdı. Hafifçe titrediğini hissedebiliyordum fakat bunun sebebinin kahkaha atıyor oluşu mu, yoksa yorgunluğu mu olduğunu kestiremedim. Sonra doğruldu, alnımı öptü, kolumu tuttu.</span></p>

    <p class="Normal para-style-override-7"><span class="char-style-override-9">Neil Forbes sokağın ortasında oturuyordu. Bacakları ayrılmış, saçları darmadağın olmuştu. Bir tarafı omuzdan dize kadar katrana bulanmıştı. Ayakkabılarından birini kaybetmişti. Ona yardımcı olmak isteyenler adamın üstündeki tüyleri temizlemeye çalışıyorlardı. Jamie beni adamın etrafından geniş bir daire çizerek geçirdi, avukata “oh olsun” diyen gözlerle baktı.</span></p>

    <p class="Normal para-style-override-7"><span class="char-style-override-9">Öfke içindeki Forbes kafasını kaldırdı, boğuk sesle bir şeyler söyledi, yüzünü iğrenmiş bir ifadeyle buruşturdu. O an adamı duyamıyor oluşuma hayli sevinmiştim.</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Ian ve Fergus linççi grubun çoğuyla birlikte uzaklaşmışlar, kargaşayı başka bir yere taşımışlardı. Biz ise River Sokağı’ndaki bir han olan Sycamore’a çekilip, bir şeyler içip temizlendik. Üstündeki katran ve tüyleri temizlerken Jamie’nin neşeli hali büyük ölçüde yok olmuştu ama Doktor Fentiman’ı ziyaretimi duyunca tekrar canlanır gibi oldu.</span></p>

    <p class="Normal para-style-override-7"><span class="char-style-override-9">“Ne yapıyormuş, ne?” Stephen Bonnet’nin testisleri hakkındaki hikâyemi dinlerken istemsizce irkildi. Sıra penis şırıngasında geldiğinde ise hemen bacaklarını kapadı.</span></p>

    <p class="Normal para-style-override-7"><span class="char-style-override-9">“İğnemsi kısmı hafifçe içeri sokuyormuşsun, sonra da içinde cıvalı klorid gibi bir şey olan solüsyonu oradan içeri boşaltıyormuşsun sanırım.”</span></p>

    <p class="Normal para-style-override-7"><span class="char-style-override-9">“İçeri? Yani...”</span></p>

    <p class="Normal para-style-override-7"><span class="char-style-override-9">“Göstermemi ister misin?” diye sordum. “Sepetimi Bogueslar’ın evinde unuttum ama- ”</span></p>

    <p class="Normal para-style-override-7"><span class="char-style-override-9">“Hayır.” Öne eğildi, kollarını kasıklarının üstünde birleştirdi. “Çok can yakıyor mudur dersin?”</span></p>

    <p class="Normal para-style-override-7"><span class="char-style-override-9">“Hoş bir his değildir bence.”</span></p>

    <p class="Normal para-style-override-7"><span class="char-style-override-9">Tekrar titredi.</span></p>

    <p class="Normal para-style-override-7"><span class="char-style-override-9">“Bence de.”</span></p>

    <p class="Normal para-style-override-7"><span class="char-style-override-9">“Pek etkili olduğunu da sanmıyorum aslında,” dedim düşünceli bir halde. “Böyle bir şeyi yaşayıp tedavi olamamak berbat olmalı.”</span></p>

    <p class="Normal para-style-override-7"><span class="char-style-override-9">Beni sanki yanında oturduğu kutunun içinde bir bomba olduğunu keşfetmişçesine, büyük bir dikkatle izliyordu.</span></p>

    <p class="Normal para-style-override-7"><span class="char-style-override-9">“Nasıl- ” diye bir şey söylemeye başladı ama ben telaşla lafıma devam ettim.</span></p>

    <p class="Normal para-style-override-7"><span class="char-style-override-9">“Bayan Silvie’nin işletmesine gidip oradaki kızları tedavi etmeme yardımcı olursun, değil mi?”</span></p>

    <p class="Normal para-style-override-7"><span class="char-style-override-9">“Bayan Silvie kim?” diye sordu şüpheyle.</span></p>

    <p class="Normal para-style-override-7"><span class="char-style-override-9">“Genelevin işletmecisi,” dedim derin bir nefes aldıktan sonra. “Doktor Fentiman’ın hizmetçisi söyledi. Burada birden çok genelev vardır ama Bayan Sylvie de rekabetin farkında olduğu için sana söyler diye düşünüyorum, yani- ”</span></p>

    <p class="Normal para-style-override-7"><span class="char-style-override-9">Jamie yüzünü eliyle kapattı, göz kapaklarını parmaklarıyla kapatıp yorgunluğunu daha da vurgulamaya gayret etti.</span></p>

    <p class="Normal para-style-override-7"><span class="char-style-override-9">“Genelev...” diye tekrar etti. “Geneleve yollamak istiyorsun beni, ha?”</span></p>

    <p class="Normal para-style-override-7"><span class="char-style-override-9">“İstersen ben de gelirim seninle, sorun değil,” dedim. “Ama yalnız başına daha etkili olursun diye düşünüyorum. Kendi başıma da halledebilirdim,” diye ekledim duygusuzca, “fakat bana o kadar ilgi göstereceklerini sanmam.”</span></p>

    <p class="Normal para-style-override-7"><span class="char-style-override-9">Tek gözünü açıp beni süzdü.</span></p>

    <p class="Normal para-style-override-7"><span class="char-style-override-9">“Bence seni de gayet hoş karşılarlar,” dedi. “Demek benimle birlikte kasabaya gelmek istediğinde kafanda bu vardı, öyle mi?” Sesi biraz aksiydi.</span></p>

    <p class="Normal para-style-override-7"><span class="char-style-override-9">“Şey… evet,” diye itiraf ettim. “Ama kınakına kabuğuna da gerçekten ihtiyacım vardı. Hem ben gelmemiş olsaydım Bonnet’den haberin olmazdı. Lucas’tan da tabii.”</span></p>

    <p class="Normal para-style-override-7"><span class="char-style-override-9">Galce bir şeyler söyledi ve çıkarabildiğim kadarıyla ikisinden de hiç haber almasa mutlu olacağına dair bir şeylerdi.</span></p>

    <p class="Normal para-style-override-7"><span class="char-style-override-9">“Hem sen genelevlere de gayet aşinasın,” diye ekledim. “Edinburgh’ta bir tanesinde odan vardı!”</span></p>

    <p class="Normal para-style-override-7"><span class="char-style-override-9">“Vardı, evet,” dedi. “Ama o zaman evli değildim, yani evliydim de- pekâlâ, o zamanlarda tam ihtiyacım olan şeydi, çünkü insanların hakkımda- ” Durdu, rica eden gözlerle bana baktı. “Sassenach, gerçekten Cross Creek’teki herkesin benim hakkımda- ”</span></p>

    <p class="Normal para-style-override-7"><span class="char-style-override-9">“Seninle birlikte gelirsem öyle düşünmezler, değil mi?”</span></p>

    <p class="Normal para-style-override-7"><span class="char-style-override-9">“Tanrım.”</span></p>

    <p class="Normal para-style-override-7"><span class="char-style-override-9">O anda ellerini kafasına gömdü, şakaklarını ovmaya başladı; bana karşı çıkmak için aklına bir şeyler gelebileceğini umuyor gibiydi.</span></p>

    <p class="Normal para-style-override-7"><span class="char-style-override-9">“Senin içindeki kardeşlerine acıma duygusu nerede?” diye sordum. “O şanssız adamlardan birinin Doktor Fentiman’ın aygıtına maruz kalmasını istemezsin herhalde, sırf sen- ”</span></p>

    <p class="Normal para-style-override-7"><span class="char-style-override-9">“Bizzat uğraşmak zorunda kalmadığım sürece,” dedi emin bir sesle, kafasını kaldırarak, “kardeşlerim ve yoldaşlarım, ister günah isterse sevap işleyebilirler.”</span></p>

    <p class="Normal para-style-override-7"><span class="char-style-override-9">“Sana katılmıyor değilim,” diye yanıt verdim. “Ama mesele yalnızca onlar değil. Bir de kadınlar var. Yalnızca fahişeler de değil, ya o zavallı karıları ve hastalığı kaptıktan sonra yapacakları çocuklar ne olacak? Eğer hepsi kurtarılabilecekse, yok yere ölmelerine izin vermezsin, ha?”</span></p>

    <p class="Normal para-style-override-7"><span class="char-style-override-9">Ağlara yakalanmış bir hayvanı andırıyordu artık ve bu açıklamalarım da durumu kötüleştirdi.</span></p>

    <p class="Normal para-style-override-7"><span class="char-style-override-9">“Ama- bak, penisilin de her zaman işe yaramıyor,” dedi haklı şekilde. “Ya fahişelerde de işe yaramazsa?”</span></p>

    <p class="Normal para-style-override-7"><span class="char-style-override-9">“Yaramayabilir, evet,” dedim dürüstçe. “Ama ya işe yaramayabilecek bir şey deneyeceğiz ya da hiç denemeyeceğiz.” Daha da konuşacaktım fakat iyice köşeye sıkıştığını görünce mantığı bir yana bırakıp en iyi silahıma sarıldım.</span></p>

    <p class="Normal para-style-override-7"><span class="char-style-override-9">“Ya Genç Ian ne olacak?”</span></p>

    <p class="Normal para-style-override-7"><span class="char-style-override-9">“Ne olacakmış Ian’a?” diye dikkatlice sordu ama sözcüklerimle aklında bir şeyleri canlandırdığımı hemen anlamıştım. Ian genelevlere yabancı biri değildi - Jamie sağ olsun.</span></p>

    <p class="Normal para-style-override-7"><span class="char-style-override-9">“Ian çok iyi bir çocuk,” dedi sertçe. “Öyle bir...”</span></p>

    <p class="Normal para-style-override-7"><span class="char-style-override-9">“Olabilir ama biliyorsun işte,” dedim. “Sen de farkındasın.”</span></p>

    <p class="Normal para-style-override-7"><span class="char-style-override-9">Genç Ian’ın kişisel hayatı hakkında fazla bir bilgim yoktu - kişisel hayatının ne boyutta olduğundan bile emin değildim. Ama yirmi bir yaşında, yalnız ve görünüşe bakılırsa tamamen sağlıklı bir erkekti. Yani...</span></p>

    <p class="Normal para-style-override-7"><span class="char-style-override-9">Jamie’nin de benimle aynı sonuca varmak üzere olduğunu görebiliyordum. Onunla evlendiğimde yirmi üç yaşında bir bakirdi. Genç Ian, herkesin kontrolünün dışındaki faktörler yüzünden, bu işlere çok daha erken bir yaşta girmişti. O masumiyette tekrar kazanılabilecek bir şey değildi.</span></p>

    <p class="Normal para-style-override-7"><span class="char-style-override-9">“Hmm-hmm,” dedi.</span></p>

    <p class="Normal para-style-override-7"><span class="char-style-override-9">Eline bir havlu aldı, saçlarını kuruladı ve kenara fırlattı. Sonra saçlarını elleriyle taradı, topladı ve bağlamak için eline bir parça deri aldı.</span></p>

    <p class="Normal para-style-override-7"><span class="char-style-override-9">“Yapacaksak bir an önce yapmalıyız,” dedim. “Ama ben de gelsem iyi olacak. Kutumu alayım.”</span></p>

    <p class="Normal para-style-override-7"><span class="char-style-override-9">Konuşmadan işe hazırlanmaya başladı. Neyse ki sokaktaki kargaşa sırasında yeleği de ceketi de üstünde değildi ve gömleğinin lekelerini kapatacak temiz giysilere sahipti.</span></p>

    <p class="Normal para-style-override-7"><span class="char-style-override-9">“Sassenach,” dedi ve ona döndüğümde bana parıldayan gözlerle baktığını gördüm.</span></p>

    <p class="Normal para-style-override-7"><span class="char-style-override-9">“Efendim?”</span></p>

    <p class="Normal para-style-override-7"><span class="char-style-override-9">“Bunu ödeyeceksin.”</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Bayan Silvie’nin işletmesi son derece normal görünen, iki katlı bir evdi, küçük ve bakımsız sayılırdı. Çatısındaki padavraların ucu yukarı doğru kıvrılmış, dış boyaları dökülmüştü.</span></p>

    <p class="Normal para-style-override-7"><span class="char-style-override-9">Yamuk sundurmayı ve düzensiz avluyu görünce, Jamie boğazından sinirli İskoç homurtuları çıkardı; bununla yapmak zorunda kaldığı şeye kendini hazırlamaya çalıştığını düşündüm.</span></p>

    <p class="Normal para-style-override-7"><span class="char-style-override-9">Bayan Silvie’nin nasıl bir kadın olmasını beklediğimden emin değildim -tanıdığım tek madam, Edinburgh’taki zarif bir Fransız göçmeniydi- ama Cross Creek’in en ünlü genelevinin işletmecisi yirmi beş yaşlarında, bir turta hamuru kadar yalın bir yüze ve kepçe kulaklara sahip bir genç kadındı.</span></p>

    <p class="Normal para-style-override-7"><span class="char-style-override-9">Hatta onu ilk gördüğümde hizmetçi olduğunu sandım ama Jamie onu, “Bayan Silvie,” diyerek selamladığı zaman kapıyı madamın kendisinin açtığını anladım. Jamie’ye gözümün kenarından baktım, kadınla nereden tanıştığını merak ettim ama sonra bir kez daha bakınca kadının elbisesinin kalitesi ve göğsünün üstündeki büyük broşun madamın kimliğini fazlasıyla belli ettiğini ben de fark ettim.</span></p>

    <p class="Normal para-style-override-7"><span class="char-style-override-9">Kadın bir ona, bir bana baktım, kaşlarını çattı.</span></p>

    <p class="Normal para-style-override-7"><span class="char-style-override-9">“İçeri girebilir miyiz?” dedim ve cevabı beklemeden içeri girdim.</span></p>

    <p class="Normal para-style-override-7"><span class="char-style-override-9">“Ben Bayan Fraser ve bu beyefendi de kocam olur,” dedim, kulakları hemen kızarmaya başlamış olan Jamie’yi göstererek.</span></p>

    <p class="Normal para-style-override-7"><span class="char-style-override-9">“Öyle mi?” dedi Bayan Silvie dikkatlice. “Eh, ikiniz birdenseniz, bir sterlin fazla tutacak.”</span></p>

    <p class="Normal para-style-override-7"><span class="char-style-override-9">“Anlayam- ah!” Kadının ne demek istediğini anlar anlamaz kan yüzüme hücum etti. Jamie hemen anlamış ve pancar rengine dönmüştü bile.</span></p>

    <p class="Normal para-style-override-7"><span class="char-style-override-9">“Sorun olmaz, merak etmeyin,” dedi kadın hemen. “Pek sık olan şey değil belki ama Dottie dert etmez. Kadınlara da meyilli sayılır, anlarsınız.”</span></p>

    <p class="Normal para-style-override-7"><span class="char-style-override-9">Jamie boğuk bir homurtu çıkardı ve bu sesle her şeyin benim fikrim olduğunu, bundan sonra da bana bağlı olduğunu belirtti.</span></p>

    <p class="Normal para-style-override-7"><span class="char-style-override-9">“İstediğimiz şeyi açıklayamadık,” dedim olabildiğince zarif bir sesle. “Biz... ee... tanışmak istiyoruz aslında, sizin- ” Durdum, uygun bir kelime bulmaya çalıştım. Elbette “çalışan” dememeliydim.</span></p>

    <p class="Normal para-style-override-7"><span class="char-style-override-9">“Kızları,” dedi Jamie netçe.</span></p>

    <p class="Normal para-style-override-7"><span class="char-style-override-9">“Ee, evet. Kızlarınızla.”</span></p>

    <p class="Normal para-style-override-7"><span class="char-style-override-9">“Demek öyle.” Küçük, parlak gözleri ikimiz arasında gitti geldi. “Metodistsiniz galiba, yanılıyor muyum? Parlak Işık Baptistleri’nden misiniz yoksa? Eh, o halde iki sterlin olacak. Verdiğiniz sıkıntı için.”</span></p>

    <p class="Normal para-style-override-7"><span class="char-style-override-9">Jamie güldü.</span></p>

    <p class="Normal para-style-override-7"><span class="char-style-override-9">“Ucuzmuş,” dedi. “Yoksa kız başına mı?”</span></p>

    <p class="Normal para-style-override-7"><span class="char-style-override-9">Bayan Silvie’nin dudağının kenarı hafifçe titreşti.</span></p>

    <p class="Normal para-style-override-7"><span class="char-style-override-9">“Kız başına, elbette.”</span></p>

    <p class="Normal para-style-override-7"><span class="char-style-override-9">“Demek bir ruh için iki sterlin... Eh, kurtuluşa fiyat biçecek değilim.” Jamie artık açıkça alay etmeye başlamıştı; kadın da artık ne grup seks peşinde bir çift, ne de kapı kapı dolaşan misyonerler olmadığımızın farkına varmıştı. Eğleniyordu fakat elinden geldiğince belli etmemeye çalışıyordu.</span></p>

    <p class="Normal para-style-override-7"><span class="char-style-override-9">“Ben biçerim ama,” dedi duygusuzca. “Fahişeler her şeyin fiyatını bilirler ancak yokluğun bedelini bilmezler - ya da bana öyle söylendi.”</span></p>

    <p class="Normal para-style-override-7"><span class="char-style-override-9">Jamie başını salladı.</span></p>

    <p class="Normal para-style-override-7"><span class="char-style-override-9">“Evet. O halde, kızlarınızdan birinin hayatı için ne kadar para ödersiniz Bayan Silvie?”</span></p>

    <p class="Normal para-style-override-7"><span class="char-style-override-9">Kadının gözlerindeki neşe kayboldu, artık barındırdığı tek ifade temkinlilikti.</span></p>

    <p class="Normal para-style-override-7"><span class="char-style-override-9">“Siz beni tehdit mi ediyorsunuz beyefendi?” Sırtını dikleştirdi, elini kapının yakınındaki bir zile doğru götürdü. “Beni koruyanlar mevcuttur, emin olabilirsiniz. Burayı hemen terk etmenizi tavsiye ederim.”</span></p>

    <p class="Normal para-style-override-7"><span class="char-style-override-9">“Eğer sana zarar verecek olsaydım kadın, izlemesi için karımı yanımda getirmezdim,” dedi Jamie sakince. “O kadar sapık değilim.”</span></p>

    <p class="Normal para-style-override-7"><span class="char-style-override-9">Kadının zildeki eli biraz gevşedi.</span></p>

    <p class="Normal para-style-override-7"><span class="char-style-override-9">“Ne sapıklar var, görseniz şaşırırsınız,” dedi. “Öyle şeylerle işim olmaz ama şahit olmadım da diyemem.”</span></p>

    <p class="Normal para-style-override-7"><span class="char-style-override-9">“Ben de diyemem,” dedi Jamie, sesindeki alaycı ton yok olmuştu. “Acaba Mac Dubh adında bir İskoç’u duymuş olabilir misiniz?”</span></p>

    <p class="Normal para-style-override-7"><span class="char-style-override-9">Yüzü bunu duyunca değişti, belli ki duymuştu. Çok şaşırmıştım ama belli etmedim.</span></p>

    <p class="Normal para-style-override-7"><span class="char-style-override-9">“Duydum,” dedi kadın. Bakışları keskinleşti. “Sizsiniz. Değil mi?”</span></p>

    <p class="Normal para-style-override-7"><span class="char-style-override-9">Jamie ağırbaşlılıkla reverans yaptı.</span></p>

    <p class="Normal para-style-override-7"><span class="char-style-override-9">Bayan Silvie hemen dudaklarını büzdü, sonra tekrar varlığımı hatırladı.</span></p>

    <p class="Normal para-style-override-7"><span class="char-style-override-9">“Size anlattı mı?” diye sordu.</span></p>

    <p class="Normal para-style-override-7"><span class="char-style-override-9">“Hiç sanmıyorum,” dedim, Jamie’ye tersçe bakarak. Bakışımı ustaca görmezden geldi.</span></p>

    <p class="Normal para-style-override-7"><span class="char-style-override-9">Bayan Silvie kısa, alaycı bir şekilde güldü.</span></p>

    <p class="Normal para-style-override-7"><span class="char-style-override-9">“Kızlarımdan biri, adamın biriyle Toad’a gitmiş” -nehrin yanındaki Toad &amp; Spoon adındaki batakhaneyi kastediyordu- “ve orada adamdan çok kötü muamele görmüş. Adam sonra onu içki salonuna çıkarmış, oradaki heriflere kızımı teklif etmiş. Kız orada öleceğini sanmış - aşırı tecavüz sonucu ölüm diye bir şey mümkündür, biliyor muydunuz?” Bu soru bana yöneltilmişti ve tonunda hem kibir, hem de merak vardı.</span></p>

    <p class="Normal para-style-override-7"><span class="char-style-override-9">“Biliyorum,” dedim kısaca. O an içim huzursuzlandı, avuç içle</span><span class="char-style-override-9">rim terlemeye başladı.</span></p>

    <p class="Normal para-style-override-7"><span class="char-style-override-9">“Ama orada iri bir İskoç varmış ve bu duruma hemen el koymuş. Grubun karşısında tek başına durmuş- ”</span></p>

    <p class="Normal para-style-override-7"><span class="char-style-override-9">“Uzmanlığın,” dedim Jamie’ye sessizce, o da öksürdü.</span></p>

    <p class="Normal para-style-override-7"><span class="char-style-override-9">“ -ve kız için kart oyunu oynamayı teklif etmiş. Oyun sonunda İskoçyalı kazanmış ve kızı almış.” </span></p>

    <p class="Normal para-style-override-7"><span class="char-style-override-9">“Gerçekten mi?” dedim kibar bir biçimde. Kart oyunlarında hile yapmak da başka bir uzmanlığıydı ama bu konuda onu uyarmış, bunun bir gün kellesine mal olacağını söylemiştim. Bu macerasından bana bahsetmemiş olması pek şaşırtıcı değildi.</span></p>

    <p class="Normal para-style-override-7"><span class="char-style-override-9">“Sonra Alice’i almış ve eve getirmiş - kapının önünde bırakmış.”</span></p>

    <p class="Normal para-style-override-7"><span class="char-style-override-9">Jamie’ye kıskanç bir hayranlıkla baktı.</span></p>

    <p class="Normal para-style-override-7"><span class="char-style-override-9">“Evet... Size olan borcumuzu ödetmek için mi geldiniz? Size minnettarım, çok teşekkür ederim, tabii bunun bir değeri varsa.”</span></p>

    <p class="Normal para-style-override-7"><span class="char-style-override-9">“Elbette var madam,” dedi Jamie sessizce. “Ama hayır, geliş sebebimiz kızlarınızı daha beter korsanlardan korumak.”</span></p>

    <p class="Normal para-style-override-7"><span class="char-style-override-9">Kadının ince kaşları sorgular şekilde havaya kalktı.</span></p>

    <p class="Normal para-style-override-7"><span class="char-style-override-9">“Onları frengiden korumak istiyoruz,” dedim hemen. Kadının ağzı ardına kadar açıldı.</span></p>

    <p class="Normal para-style-override-7"><span class="char-style-override-9">Genç oluşuna rağmen, Bayan Silvie hem alıcı olarak hem de satıcı olarak kolay lokma değildi. Frengi tehdidi bir fahişenin hayatında büyük bir önem teşkil etse de spiroketlerden bahsettiğimde kadını ikna etmeye yakalaşamadım bile; personeline -üç kızı olduğu ortaya çıkmıştı- penisilin enjekte etme teklifim ise sert bir hayır ile karşılandı.</span></p>

    <p class="Normal para-style-override-7"><span class="char-style-override-9">Jamie, bizim kesin olarak anlaşamayacağımız ortaya çıkana kadar tartışmamıza izin verdi. Sonra konuya başka bir açıdan yaklaştı.</span></p>

    <p class="Normal para-style-override-7"><span class="char-style-override-9">“Karım bu teklifi yalnız kalbinin temizliğinden dolayı yapmıyor aslında,” dedi. O sırada oturmak için davet edilmiş, çizgili kumaştan perdesi olan küçük bir oturma odasına geçmiştik. Jamie öne doğru eğildi, üstünde oturduğu sandalyeyi fazla zorlamak istemiyordu.</span></p>

    <p class="Normal para-style-override-7"><span class="char-style-override-9">“Bir arkadaşımızın oğlu karıma gelip frengi olduğunu söyledi - hastalığı Hillsboro’daki bir fahişeden kapmış. Karım da yarayı görmüş; oğlanın frengi hastası olduğuna şüphe yok yani. Fakat hastamız panikledi, tedavi olamadan kaçıp gitti. O zamandan beri onu arıyoruz - ve daha dün burada görüldüğünü duyduk. Sizin işletmenizde.”</span></p>

    <p class="Normal para-style-override-7"><span class="char-style-override-9">Bayan Silvie bir anlığına yüz ifadesinin kontrolünü yitirdi; birkaç saniye sonra kendine geldi ama o korku ifadesini görmezden gelmek imkansızdı.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Kim?” dedi çatallı bir sesle. “Bir İskoç mu? Nasıl bir tipmiş?”</span></p>

    <p class="Normal para-style-override-7"><span class="char-style-override-9">Jamie bana komik bir bakış attı, sonra da Manfred McGillivray’i tarif etmeye başladı. Bitirdiğinde, genç kadının yüzü çarşaf beyazıydı.</span></p>

    <p class="Normal para-style-override-7"><span class="char-style-override-9">“Onu konuk ettim,” dedi. “İki kez. İsa aşkına.” Bir-iki kez derin nefes aldı, kendine geldi.</span></p>

    <p class="Normal para-style-override-7"><span class="char-style-override-9">“Ama temizdi o! Bana göstermesini istedim - hep isterim.”</span></p>

    <p class="Normal para-style-override-7"><span class="char-style-override-9">Frengi çıbanının iyileştiğini ama hastalığın kanda muhafaza edildiğini ve sonra tekrar ortaya çıkabileceğini anlattım. Sonuçta, öncesinde hiçbir belirti göstermeyen frengili erkeklerle beraber olup hasta olan kadınlar görmüş olmalıydı?</span></p>

    <p class="Normal para-style-override-7"><span class="char-style-override-9">“Evet, tabii ki ama o kadınlar kimse onlarla ilgilenmediği için hastalanırlar,” dedi, sert bir yüzle. “Biz kendimize iyi bakarız, hepimiz. Bu konuda çok ısrarcıyımdır.”</span></p>

    <p class="Normal para-style-override-7"><span class="char-style-override-9">İnkârın iyice kadının beynine hâkim olmaya başladığını görebiliyordum. Ölümcül bir hastalığa sahip olduğunu kabullenmektense, bunun mümkün olmadığı konusunda ısrar ediyordu. Birkaç dakika içinde bunun mümkün olduğunu anlayacak, sinirlenip bizi dışarıya atacaktı.</span></p>

    <p class="Normal para-style-override-7"><span class="char-style-override-9">Jamie de bunu tahmin edebiliyordu.</span></p>

    <p class="Normal para-style-override-7"><span class="char-style-override-9">“Bayan Silvie,” dedi, kadının aklından geçen düşünce akışını bölerek. Kadın gözlerini kaldırdı, şaşkın bakışlarını Jamie’ye yöneltti.</span></p>

    <p class="Normal para-style-override-7"><span class="char-style-override-9">“Evinizde bir iskambil destesi var mı?”</span></p>

    <p class="Normal para-style-override-7"><span class="char-style-override-9">“Ne? Ama- var, evet. Var tabii.”</span></p>

    <p class="Normal para-style-override-7"><span class="char-style-override-9">“Getirin lütfen,” dedi Jamie gülümseyerek.</span></p>

    <p class="Normal para-style-override-7"><span class="char-style-override-9">Kadın ağzını büzdü, Jamie’ye uzun uzun ve sertçe baktı. Sonra biraz rahatlar gibi oldu.</span></p>

    <p class="Normal para-style-override-7"><span class="char-style-override-9">“Hilesiz mi?” dedi ve gözlerinde hafif bir parıltı belirdi. “Nesine oynayacağız?”</span></p>

    <p class="Normal para-style-override-7"><span class="char-style-override-9">“Hilesiz elbette,” dedi Jamie. “Ben kazanırsam, karım hepinize iğne yapacak.”</span></p>

    <p class="Normal para-style-override-7"><span class="char-style-override-9">“Ya kaybederseniz?”</span></p>

    <p class="Normal para-style-override-7"><span class="char-style-override-9">“En iyi viskimden bir fıçı armağan ederim.”</span></p>

    <p class="Normal para-style-override-7"><span class="char-style-override-9">Kadın biraz daha duraksadı, kısık gözlerle Jamie’yi süzdü - ihtimalleri hesaplıyordu. Jamie’nin saçında hâlâ minik bir katran topağı, ceketinde de birkaç tüy vardı ama derin mavi gözleri pürüzsüzdü. Kadın iç geçirdi, elini uzattı.</span></p>

    <p class="Normal para-style-override-7"><span class="char-style-override-9">“Anlaştık,” dedi.</span></p>

    <p class="Normal para-style-override-4"><span class="char-style-override-11">***</span><span class="char-style-override-9"/></p>

    <p class="Normal para-style-override-7"><span class="char-style-override-9">“Hile yaptın mı?” diye sordum, bir şeye takılmamak için koluna </span><span class="char-style-override-9">girerek. Hava çoktan kararmıştı, Cross Creek sokaklarını yıldızlardan başka aydınlatan bir şey yoktu.</span></p>

    <p class="Normal para-style-override-7"><span class="char-style-override-9">“Gerek kalmadı,” dedi Jamie, sonra da ağzını ardına kadar açarak esnedi. “İyi bir fahişe olabilir ama kartlardan hiç anlamıyor. Bir şans oyunu seçeceğine Brag oynamayı tercih etti; bunda daha çok akıl kullanmak gerekir. Gerçi öteki oyunlarda da hile yapılabiliyor,” diye ekledi göz kırparak.</span></p>

    <p class="Normal para-style-override-7"><span class="char-style-override-9">“İyi bir fahişe nasıl olur, tam olarak yani?” diye sordum merakla. O mesleğin gerektirdikleri üzerine hiç kafamı yormamıştım daha önce; uygun bir anatomi ve işi uygulayabilecek bir irade gerektiği gibi aşikâr gerçekler dışında bir şey bilmiyordum.</span></p>

    <p class="Normal para-style-override-7"><span class="char-style-override-9">Önce güldü ama sonra kafasını kaşıyıp düşünmeye başladı.</span></p>

    <p class="Normal para-style-override-7"><span class="char-style-override-9">“Erkeklere özel bir ilgi gösterecek fakat onları ciddiye almayacak biri olmalı. Yatmaya meraklı olursa o da şahane... Ah!” Bir kayaya takılıp sendelemiş ve kolunu daha sıkı tutmuştum, tam da Jamie’nin katranla yanan noktasına denk getirince feryadı bastı.</span></p>

    <p class="Normal para-style-override-7"><span class="char-style-override-9">“Ah, af edersin. Çok mu acıyor? Hana gittiğimizde biraz merhem süreyim istersen.”</span></p>

    <p class="Normal para-style-override-7"><span class="char-style-override-9">“Yoo, off, gerek yok. Su topladı sadece, geçer.” Kolunu hafifçe ovdu ama fazla sızlanmadı. Beni dirseğimden tuttu ve köşeden ana sokağa çıkardı. Geç kalma ihtimalimiz olduğu için McLanahan’s King hanında kalmaya karar vermiştik - River Run’a dönüş yolunu uzun bulmuştuk.</span></p>

    <p class="Normal para-style-override-7"><span class="char-style-override-9">Sıcak katran kokusu kasabanın bu yanında hâlâ vardı ve akşam esintisi de yolların kenarında küçük tüy girdapları oluşturmaktaydı; ara sıra, ağır ağır uçuşan bir tüy kulağımın yanından geçip içimi gıdıklıyordu.</span></p>

    <p class="Normal para-style-override-7"><span class="char-style-override-9">“Neil Forbes’un üstündeki tüyleri hâlâ topluyorlar mıdır acaba?” dedi Jamie, sırıttığını belli eden bir tonda.</span></p>

    <p class="Normal para-style-override-7"><span class="char-style-override-9">“Belki de karısı üstüne bir kılıf yerleştirip yastık diye kullanır,” dedim. “Aaa- ama adam evli değildi. O zaman- ”</span></p>

    <p class="Normal para-style-override-7"><span class="char-style-override-9">“Tavuklara sahip çıksın diye kümese koyarlar belki,” dedi kıkırdayarak. “Adam iyi horozlanıyor, orası kesin, tavuklara... ne kadar horozluk edebildiği şüpheli olsa da.”</span></p>

    <p class="Normal para-style-override-7"><span class="char-style-override-9">Sarhoş değildi, iğnelerden sonra Bayan Silvie’yle açık kahve içmiştik ama ölesiye yorgundu; ikimiz de öyleydik ve bu haldeyken her laf komik gelebiliyordu. Yalpaladık, birbirimize çarptık, gözlerimiz yaşarana kadar en berbat şakalara güldük.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Bu ne?” dedi Jamie birden, derin ve ürkek bir nefes alarak. “Ne yanıyor?”</span></p>

    <p class="Normal para-style-override-7"><span class="char-style-override-9">Büyük bir şey yanıyordu; yakınlardaki evlerin üstünde gökyüzü aydınlanmıştı. Yanan ahşabın keskin kokusu birden sıcak katran kokusunu bastırdı; Jamie beni hemen arkasında sürükleyerek sokağın köşesine koştu.</span></p>

    <p class="Normal para-style-override-7"><span class="char-style-override-9">Bay Simms’in matbaa dükkânı alevler içindeydi. Avlarını ellerinden kaçıran siyasi düşmanları, hınçlarını adamın dükkânından çıkarmaya karar vermişlerdi belli ki.</span></p>

    <p class="Normal para-style-override-7"><span class="char-style-override-9">Günün önceki saatlerinde olduğu gibi, bir grup adam yine sokakta dolanıyordu. “Kralcı!” şeklindeki bağırışlar yine havadaydı, birkaç tanesi ellerinde meşale taşıyordu. Yangına doğru koşan, bağıran adamların sayısı arttı. “Tanrının cezası Özgürlükçüler!” diye bir feryadın ardından iki grup birbirine girdi.</span></p>

    <p class="Normal para-style-override-7"><span class="char-style-override-9">Jamie beni kolumdan tuttuğu gibi geldiğimiz yöne, köşenin gerisine, gözden uzağa götürdü. Kalbim çarpıyordu, nefes nefeseydim; bir ağacın altına çöküp orada bekledik.</span></p>

    <p class="Normal para-style-override-7"><span class="char-style-override-9">“Yani,” dedim aramızdaki kısa bir sessizliğin ardından, “Fergus yeni bir iş bulmak zorunda kalacak sanırım. Yakınlarda ucuza giden bir eczacı dükkânı var.”</span></p>

    <p class="Normal para-style-override-7"><span class="char-style-override-9">Jamie hafif bir ses çıkardı, tam olarak gülmek denemezdi buna.</span></p>

    <p class="Normal para-style-override-7"><span class="char-style-override-9">“Bayan Silvie’ye ortak olsa daha isabetli olur,” dedi. “Siyasete bulaşmayan bir iş sonuçta. Gel, Sassenach, yolu uzatacağız mecburen.”</span></p>

    <p class="Normal para-style-override-7"><span class="char-style-override-9">Sonunda hana vardığımızda Genç Ian’ın verandada bizi beklediğini gördük.</span></p>

    <p class="Normal para-style-override-7"><span class="char-style-override-9">“Nerede kaldınız siz, Meryem aşkına...” dedi telaşlı bir sesle, bana birden annesini hatırlatarak. “Bütün kasabayı taradık sizin için Jamie Dayı, Fergus oradaki kargaşada yaralandığınızdan ya da öldüğünüzden emindi.” Kafasıyla matbaa dükkânını gösterdi; alevlerin parıltısı dinmeye başlıyordu ama kızıl renk hâlâ oğlanın buruşuk, sitemkâr yüzünü aydınlatmaya devam ediyordu.</span></p>

    <p class="Normal para-style-override-7"><span class="char-style-override-9">“Güzel işler peşindeydik,” dedi Jamie, gizemli bir tonda. “İsa’nın emrettiği üzere hastaları ziyaret ettik.”</span></p>

    <p class="Normal para-style-override-7"><span class="char-style-override-9">“Öyle mi?” diye yanıt verdi Ian, hayli alaycı bir sesle. “Hapistekileri de ziyaret etmemizi ister kendileri. Oradan başlasaydınız keşke.”</span></p>

    <p class="Normal para-style-override-7"><span class="char-style-override-9">“Ne? Neden?”</span></p>

    <p class="Normal para-style-override-7"><span class="char-style-override-9">“Sizin şu Donner olacak pislik kaçmış da ondan,” dedi Ian, bu berbat haberden biraz memnun olmuş gibiydi. “Bugünkü kavga sırasında gardiyan eğlenceye katılmak için dükkânın önüne gelirken kapı mandalını açık bırakmış; bu herif de hemen sıvışmış.”</span></p>

    <p class="Normal para-style-override-7"><span class="char-style-override-9">Jamie derin bir nefes aldı, sonra nefesini yavaşça verdi ve duman yüzünden öksürdü.</span></p>

    <p class="Normal para-style-override-7"><span class="char-style-override-9">“Pekâlâ,” dedi, “bir matbaa dükkânı, bir de hırsız kaybettik o zaman ama dört fahişe kazandık. Sence adil oldu mu Sassenach?”</span></p>

    <p class="Normal para-style-override-7"><span class="char-style-override-9">“Fahişe mi?” diye bağırdı Ian, merakla. “Ne fahişesi?”</span></p>

    <p class="Normal para-style-override-7"><span class="char-style-override-9">“Bayan Silvie’ninkiler,” dedim, dikkatle bakarak. O an pek telaşlı bir görünümü vardı ama belki de ışıktandı. “Ian! Yapmadın, değil mi?”</span></p>

    <p class="Normal para-style-override-7"><span class="char-style-override-9">“Mutlaka yapmıştır Sassenach,” dedi Jamie isteksizce. “Baksana suratına.” Ian’ın yüz hatlarındaki suçluluk duygusu, suyun üstündeki yağ kadar kolay seçilebiliyordu.</span></p>

    <p class="Normal para-style-override-7"><span class="char-style-override-9">“Manfred hakkında bir şey duydum,” dedi telaşla. “Nehir tarafındaymış, Wilmington’a giden bir gemi arıyormuş.”</span></p>

    <p class="Normal para-style-override-7"><span class="char-style-override-9">“Evet, onu biz de öğrendik,” dedim asabi bir sesle. “Hangisiyle yattın? Bayan Silvie’yle mi kızlardan biriyle mi?”</span></p>

    <p class="Normal para-style-override-7"><span class="char-style-override-9">Oğlanın adem elması telaşla inip kalktı.</span></p>

    <p class="Normal para-style-override-7"><span class="char-style-override-9">“Bayan Silvie,” dedi boğuk sesle.</span></p>

    <p class="Normal para-style-override-7"><span class="char-style-override-9">“Tamam,” dedim. “Neyse ki yanımda biraz daha penisilin var - bir de çok güzel, kör bir şırıngam var. Gir içeri Ian, hemen. Pantolonunu indireceksin.”</span></p>

    <p class="Normal para-style-override-7"><span class="char-style-override-9">Kalan akşam yemeklerinden isteyip istemediğimizi sormak için sundurmaya çıkan Bayan McLanahan, bunu duyunca bana korku dolu gözlerle baktı ama onu o anda umursayamayacaktım.</span></p>

    <p class="Normal para-style-override-7"><span class="char-style-override-9">Bir süre sonra temiz yatağımızın üstünde, günün kargaşasından, kavgalarından uzakta uzanıyorduk. Pencereyi açık bırakmıştım; cılız bir esinti, yoğun ve sıcak havanın baskısını hafifletmeye çabalıyordu. Tüylere ya da kül parçalarına ait olan gri parçacıklar içeri giriyor, kar taneleri gibi yere düşüyorlardı.</span></p>

    <p class="Normal para-style-override-7"><span class="char-style-override-9">Jamie’nin kolu gövdemin üstünde duruyordu; kolunun ön tarafında boylu boyunca uzanan yumuşak kabartıları parmaklarımın ucunda hissedebiliyordum. Havada yangının sertliği vardı ama sıcak katranın alttan altta kendini hissettirmeye devam eden kokusu tüm tehditkarlığını sürdürüyordu. Simms’in dükkânını yakan adamlar -hatta adamın kendisini ve hatta Jamie’yi de yakmaya yaklaşan kişiler- bugünün isyankârları, geleceğin vatanseverleriydi.</span></p>

    <p class="Normal para-style-override-7"><span class="char-style-override-9">“Düşündüğünü duyabiliyorum Sassenach,” dedi Jamie. Uykunun eşiğindeki sesi huzurluydu. “Ne düşünüyorsun?”</span></p>

    <p class="Normal para-style-override-7"><span class="char-style-override-9">“Katranla tüyleri düşünüyordum,” dedim yumuşakça ve koluna </span><span class="char-style-override-9">nazikçe dokundum. “Jamie… zaman geldi.”</span></p>

    <p class="Normal para-style-override-7"><span class="char-style-override-9">“Biliyorum,” dedi o da aynı yumuşaklıkla.</span></p>

    <p class="Normal para-style-override-7"><span class="char-style-override-9">Sokakta dolanan adamlar vardı, ellerinde meşalelerle şarkılar söylüyorlardı; titrek ışık tavana yansıdı fakat gelip geçti tabii. Jamie’nin onun geçişini izlediğini, sokaktaki boğuk sesleri dinlediğini hissedebiliyordum. Ancak bir şey söylemedi ve bir süre sonra, yanıma kıvrılmış büyük vücut rahatlamaya başladı, tekrar uyku haline geçti.</span></p>

    <p class="Normal para-style-override-7"><span class="char-style-override-9">“Ne düşünüyorsun?” diye fısıldadım, beni duyduğundan emin olmasam da. Elbette duyuyordu.</span></p>

    <p class="Normal para-style-override-7"><span class="char-style-override-9">“Bence senden bayağı iyi bir fahişe olurdu Sassenach, eğer daha az seçici olsaydın,” dedi mırıltıyla.</span></p>

    <p class="Normal para-style-override-7"><span class="char-style-override-9">“Ne?” dedim, irkilerek.</span></p>

    <p class="Normal para-style-override-7"><span class="char-style-override-9">“Neyse ki öyle değilsin...” dedi ve horlamaya başladı.</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-8"> </span></p>
  </div>
</body>
</html>