<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>Londra Konferansı</h1>

  <p>21 Şubat’tan 10 Mart’a kadar süren Londra konferansında<a id="footnote1"></a><sup><a href="#bookmark0">1</a></sup> kesin bir çözüme varılamamış ve 10 Mart günü, İngiltere Başbakanı David Lloyd George, Yunan Başbakanı Dimitrios Gunaris’e, Yunan ordusunun Anadolu’da Kemalistlere karşı harekâta geçmede özgür olduğunu bildirmişti.<a id="footnote2"></a><sup><a href="#bookmark1">2</a></sup> Ancak, konferans günlerinde Padişah Vahdettin İngilizlerle entrika çevirmeyi sürdürüyordu. Lord Curzon’un 2 Mart’ta Rumbold’a bildirdiğine göre, o hafta içinde kendisine nezaket ziyaretinde bulunmuş olan 80’lik ve hasta Sadrazam Tevfik Paşa, ona Padişahtan şu mesajı iletmişti:</p>

  <p>‘Padişah, ülkesinin ve tahtının tek ümidinin Türkiye ile İngiltere arasındaki eski dostluğun diriltilmesine dayandığına inanıyor. Bu dostluğu en iyi biçimde diriltmeye hazırdır’.</p>

  <p>Curzon ona şu yanıtı vermişti: ‘Barış sonuçlandırılıncaya kadar İngiltere kendi bağlaşıklarıyla sıkı işbirliğini sürdürmek sorumluluğu altındadır ve bağımsızca davranamaz’.<a id="footnote3"></a><sup><a href="#bookmark2">3</a></sup></p>

  <p>1 Nisan 1921 tarihli İngiliz gizli istihbarat raporuna göre, Londra konferansı başlarken Osmanlı kurulu başkanı Tevfik Paşa’nın, Türk savını savunmayı Bekir Sami ve kuruluna bırakmış olması Padişahı epeyi kuşkulandırmıştı. Tevfik Paşa’nın oğlu ve Padişahın yaveri Ali Bey’in tüm uğraşılarına karşın, son günlerde, Padişahın Tevfik Paşa’ya karşı olan duyguları epeyi sertleşmişti. Vahdettin, Tevfik Paşa’ya gönderdiği mesajda, Ulusçuların Babıali zararına ortam (zemin) kazanmalarını sağlayıcı ve onları güçlendirici davranışlardan kaçınmasını ve İngiltere’yi Türkiye üzerinde örtülü güdüm kabulüne inandırmasını yönermişti. Öte yandan Damat Ferit, muhalefet önderlerinin 13 Mart’ta İstanbul’da yapılan toplantısında, hükümetle Ulusçular arasında bir anlaşma olursa Padişahlık imtiyazlarının kaldırılması olasılığından kaygılanan Padişahın Tevfik Paşa’ya olan tüm güvenini yitirmiş olduğunu öne sürmüştü.<a id="footnote4"></a><sup><a href="#bookmark3">4</a></sup></p>

  <p>3 Mart 1921 tarihli İngiliz gizli istihbarat raporu şunları belirtiyordu:</p>

  <p>‘Padişahın, İngilizlerin ve Hürriyet ve İtilaf Partisi’nin ellerinde aciz bir alet olduğu yolundaki ulusçu propaganda hala sürüyor. Bizzat Padişah, ulusçu kurulun etkisine dayanamayacağına kuşkulanmış olduğu Tevfik’i Londra’ya göndermiş olmanın akıllıca bir davranış olmadığına inanıyor. Padişah, Ulusçular Londra’da kendi programlarına göre ödünler sağlamayı başarırlarsa durumun daha da karışmasını beklemektedir. Önsezi şunu gösterir: Kemal, Londra’da başarı sağlarsa, ikinci özgürlük kahramanı olarak karşılanacak ve Padişahın saygınlığı, Balkan savaşlarında Enver’in Edirne’yi kurtarışı sırasında tahtta olan Padişah gibi gölgede kalacaktır’.<a id="footnote5"></a><sup><a href="#bookmark4">5</a></sup></p>

  <p>Rumbold da 8 Mart’ta Curzon’a gönderdiği gizli telgrafta şöyle diyordu: ‘Padişah, bana 7 Mart’ta göndermiş olduğu özel mesajda, Londra’daki gelişmelerin Türkiye’ye karşı daha iyi bir tutum izleneceğine ve Türk sorununu çözümleme şansını artırmış olduğuna değinerek bundan memnun kaldığını bildirmiştir’.<a id="footnote6"></a><sup><a href="#bookmark5">6</a></sup> Yine Rumbold, Curzon’a aynı gün gönderdiği ikinci gizli telgrafta şöyle diyordu:</p>

  <p>‘Selefimin de sık sık belirtmiş olduğu gibi, Türkiye’de, Padişahın kişisel durumunu güçlendirmenin ve ülkedeki ılımlıların onun önderliği altında toplanmalarının gerekli olduğunu İngiliz yönetiminin unutmayacağına güveniyorum. Padişah, İngiltere’nin hoşgörüsünü sağlama çabalarında içtendir ve uygun koşullar içinde yararlı bir rol oynayacak kadar zekidir’.<a id="footnote7"></a><sup><a href="#bookmark6">7</a></sup></p>

  <p>Curzon’un 15 Mart’ta Rumbold’da bildirdiğine göre, Sadrazam Tevfik Paşa, o gün öğleden sonra, vedalaşmak üzere kendisiyle (Curzon’la) görüşerek, İngiltere’den iyi duygularla ayrılmakta olduğunu bildirmiş; Padişahın İngiltere ile daha sıkı işbirliği yapmayı; bir anlaşma ve ittifak kurmayı dilediğini yinelemiş; ancak, Tevfik Paşa, İngiltere’nin o sırada öteki Güçlü Devletler’le sıkı işbirliği içinde olmasını benimseyerek bu denli çözümün pratik olmadığını ve İngiltere’ce olumlu biçimde dikkate alınamayacağını anlayarak bu biçim bir öneride bulunmaktan kaçınmış olduğunu; efendisi Padişahın aklındakilerini, onun ne gibi bir geleceğe baktığını Curzon’a bildirmeyi gerekli gördüğünü söylemişti. Curzon, Tevfik Paşa’ya, bunun o sırada olanaksız olduğu yanıtını vermekle yetinmişti.<a id="footnote8"></a><sup><a href="#bookmark7">8</a></sup></p>

  <p>Bu sırada Anadolu Ajansı (14 Mart’ta) ilginç bir haber yayımlamıştı. Bu ajansa göre, Yeni Gün ve Hakimiyet-iMilliye gazetelerinin güvenilir kaynaklardan sağlamış oldukları bilgiye göre, Padişah, o sırada Londra’da bulunan Tevfik Paşa’ya gönderdiği gizli telgrafta, Trakya ve İzmir’le ilgili olarak soruşturma yapılması kabul edilirse Sevr Antlaşması’nın öteki koşullarını kabullenmesini ona emretmişti. Hakimiyet-i Milliye gazetesi bu konuda şu yorumu yapmıştı:</p>

  <p>‘Bir yandan Avrupa basını, Bağlaşık devlet adamları Sfor-za ve Briand gibi Bakanlar ve düşman ülkelerin başkanları Sevr Antlaşması’nın Türkiye için ölüm olduğunu açıklarken, öte yandan, Osmanlı Padişahı, bu antlaşmayı kabul ediyor. Padişah, yalnız kendi ulusunu değil, ulus adına bu yabancı devlet adamlarını da utandırıyor’.</p>

  <p>Yeni Gün gazetesi de şunları eklemişti:</p>

  <p>Bu telgraf, Padişahın, ulusu satanların elinde tutsak olduğunu kanıtlıyor. Onlar gibi Padişah da yalnız kendi çıkarları ve tahtıyla ilgileniyor. Türkiye’nin ve İslam’ın tarihinde, kendi ülkesini hain düşmanlara teslim etmiş bir Padişah değil, bir kuş bile yoktur’.<a id="footnote9"></a><sup><a href="#bookmark8">9</a></sup></p>

  <p>Öte yandan, bir süreden beri Ankara’da alıkonmuş olan Ahmet İzzet Paşa, kendisinin Kemalist başkentinde kaldığı sürece Damat Ferit’in Sadrazam olması olasılığının var olduğunu öne sürerek İstanbul’a dönmeyi istiyordu. Bir süre sonra da isteği yerine getirilmişti.</p>

  <p>Londra konferansı sona ermeden kısa bir süre önce Padişah, İngiliz Yüksek Komiseri Rumbold’a özel bir mesaj göndererek onunla görüşmeyi dilemişti. Bunun üzerine Rumbold, bırakışma koşullarına uyarak Fransız ve İtalyan temsilcilerinin de Padişahı görmelerini sağlamış; 23 Mart’ta her üç temsilci ayrı ayrı huzura kabul edilmişlerdi. Rumbold, Padişahla yapmış olduğu görüşmeyi aynı gün Lord Curzon’a gönderdiği gizli yazıda şöyle anlatıyordu:</p>

  <p>‘Padişah beni iki saat bir çeyrek meşgul etti. Salonda Sultan, ben ve yardımcım Andrew Ryan’dan başka kimse yoktu. Sultan, kendi tercümanını salıverdi ve Ryan’ın tercümanlık etmesini buyurdu; sonra da, Londra’da yapılmakta olan konferansla ilgili olarak Mustafa Kemal’den Tevfik Paşa’ya gönderilmiş olan üç telgrafa değindi ve Ankara’nın, kendi tahtını tehlikeye düşürmek ve kendi yetkisini kırmak amacı güttüğünü söyledi; şunları ekledi: “Anadolu’daki durum şöyledir: bir avuç haydut, orada, erki ele geçirmiştir. Sayıları azdır, ama tüm olarak halkın boğazına ilmiği geçirmişlerdir ve halkın itaatkâr, korkak ve yoksul olmasından yararlanmaktadırlar. Onların gücü, tek kaygıları kendi çıkarları olan 16.000 subayın desteğine dayanır... Ankara önderleri bu ülkede gerçek çıkarları olmayan, ülkeyle kan veya başka ilişkileri olmayan kişilerdir. Mustafa Kemal, kökeni bilinmeyen Makedonya’lı bir asidir. Onun kanı Bulgar, Yunan veya Sırp kanı olabilir. Türk olmayan, Arnavut, Çerkeş olan hepsi de birbirlerine benzemektedir. Onlar arasında tek bir gerçek Türk yoktur. Buna rağmen, ben ve hükümetim, onların önünde güçsüzüz. Onların kıskacı o kadar etkindir ki, propaganda vasıtasıyla bile Türklere ulaşmak olanaksızdır. Gerçek Türkler merkeze sadıktır, ama tehdit ediliyor veya aldatılıyorlar. Bu adamlar bana boyun eğdirmeye çalışıyorlar ve dıştan, Bolşeviklerden yardım sağlamaya uğraşıyorlar. Bolşevik-ler şimdi Türk hududuna yaklaşmıştır. Ankara önderleri onlarla hala entrika çeviriyor.’’’<a id="footnote10"></a><sup><a href="#bookmark9">10</a></sup></p>

  <p>Rumbold, yazısını şöyle sürdürüyordu:</p>

  <p>‘Padişah, Ankara önderleri Halifeliği İstanbul’dan kaldırmaya yeltenirse bunun Avrupa için çok tehlikeli olacağını vurguladı. Onların, Londra’da yapılmış olan önerileri kabullenmeleri ümidinin olmadığını ekledi. Maceraperest olarak nitelendirdiği bu önderlerin gerçekte bir uzlaşmaya varılmasını istemediklerini; onların gerçek amacının iktidarı ellerinde tutmak olduğunu; tahta karşı tutumlarından ve kendisine karşı olan düşmanlıklarından kaygılandığını belirtti. Padişaha, İngiltere’nin Londra konferansında oynamış olduğu iyi rolden (!) söz ettim. Ona, konferansta öne sürülmüş olan önerilerin, uzlaşmaya varılmasına olumlu bir zemin hazırlamış olduğunu anlatım; yeter ki, iyi niyetli tüm Türkler Padişahın önderliği altında birleşsin; makul bir barış yapılması fırsatından yararlansın ve İngiltere’nin eski dostluğunu kazansın; ama, aşırı eğilimliler aşırı taleplerde direnirse, bunun sonucu olarak kararsızlık ve olaylar çıkmasından kaçınılamayacağını anlatım. Padişah beni büyük dikkatle dinledi ve bana teşekkür etti; ancak, iç durum onu çok meşgul ediyor’.</p>

  <p>Bu söyleşi, İngiltere Dışişleri Bakanlığı’nda ilgiyle izlenmiş; yetkililerden Francis Osborne, 26 Mart’ta şu yorumu yapmıştı:</p>

  <p>‘Bir Kıralı (Konstantin’i) Atina dışında tutamazsak bir Padişahı İstanbul’da tutabileceğimiz çok kuşkuludur. Açıkça, Ulusçuların Londra konferansındaki inkar edilmez başarıları İstanbul’da tehlike duygusuyla karşılanmış ve hoşa gitmemiştir. Ancak, Ankara önderleri yurtsever maceraperestlerdir ve Londra’da onlarla yapmış olduğumuz görüşmelerden sonra onlara karşı Padişahı kullanamayız. En çok yapabileceğimiz, iki yanı birleştirmeye çalışmaktır ve her fırsattan yararlanarak bunu yapmalıyız... Padişaha gelince, kendisi birkaç kez istifa etmekten söz etmiş, ama, onun yurtseverliğine değinerek ve ona sempati göstererek, tahtta kalmaya inandırmıştı. Bu usule yine başvurabiliriz ve ona, şu anda istifa etmesinin kendi halkına karşı ihanet gibi görüleceği söylenmeli ve kendi adına ulusçular üzerinde etkimizi kullanabileceğimiz bildirilmelidir. Ancak, onlara (Kemalistlere) saldırmak üzere olan Yunanlıları finanse ettiğimiz söylenemez’.<a id="footnote11"></a><sup><a href="#bookmark10">11</a></sup></p>

  <p>İngilizler Londra’da Bekir Sami’yle tutsak değiş tokuşu yapmak için bir anlaşma imzalamışlardı ve Ulusçular üzerinde etki kurduklarını sanmışlardı. Oysa ki, İngiltere Başbakanı David Lloyd George, perde arkasında Yunanlıları Kemalistlere karşı savaşa kışkırtıyor ve onlara mali yardım sağlamaya çalışıyordu.</p>

  <p>Rumbold, Curzon’a aynı gün gönderdiği özel ve gizli yazıda şunları ekliyordu:</p>

  <p>‘Padişah, kendi kişisel durumu hakkında oldukça içtenlikle konuşmuştur. Kendisine miras kalmış olan şeylerin, Ankara önderlerinin taleplerine boyun eğmesini olanaksız yaptığını vurgulamıştır. İngiltere’nin desteğinden kesinlikle emin olursa görevine devam edeceğini; aksi halde durumunu sürdüremeyeceğini ve istifa edeceğini söylemiştir. Dilediği yardımı sağlayamazsa iyi niyet gösterisi ona yardımcı olamaz. İngiltere dünyada en yüce İslam gücü olduğu için ondan yardım dilemesinin kendisince hakkı olduğunu; bu reddedilirse, imkânsız olan görevini bırakacağını; bu olursa, kendi kişisel özgürlük ve rahatlığının sağlanmasını dileyeceğini belirtmiştir.</p>

  <p>Rumbold, İngiliz yönetiminin Türkiye’de birliğin kurulmasını dilediğini; Londra’ya giden Türk kuruluna Ankara delegelerinin de katılmasını dilemiş olmasının nedeninin, Ankara’yı, gerçekleri görmeye sevketmek olduğunu; dağın tepesinde yasayan bir adamın gerçek dünya ile olan ilişkilerini kesmiş olduğunu; İngiliz yönetiminin, Ankara’nın, Batı’daki durumu kendi delegelerinin gözleriyle görüp anlamasını dilediğini bildirmişti. Padişah, Mustafa Kemal’i iyi bildiğini; ‘onu 20 veya 30 yıl Londra’da konaklayınız; 24 saat için kendi dağına çıkarınız ve derhal eski tipine döner’ diyen Padişah, Ankara’nın Londra uzlaşmasını kabulü için hiçbir ümit olmadığını; oradaki önderlerin akımlarını sürdürmeyi yeğ tuttuklarını eklemişti. Bundan sonra, Ulusçuların Anadolu’da muhalif bir Halife, hatta Padişah atamaları kaygısını belirtmişti. Rumbold yazısını şöyle sürdürüyordu:</p>

  <p>‘Onu (Padişahı), aceleyle davranmamaya inandırmaya çalıştım, ama Padişah görüşlerinde direndi. Ona, bu konuda size (Curzon’a) danışmaya söz verdim. Padişah bu korkularında haklıysa; istifa eder veya tahtından indirilirse, İngiliz yönetiminin, onun kişisel güvenliğini sağlamaktan başka ne yapabileceğini görmek güçtür. Padişahın dilediği yardım, uzlaşmaya çalıştığımız Kemalistlere karşı tüm gücümüzle Padişahı desteklemektir. Maalesef, aşırı eğilimliler hala erktedir ve aklı başında öğelerin tahtın etrafında toplanmalarına imkân yoktur’</p>

  <p>Rumbold, bu yazıyla birlikte bazı ekler de göndermişti. Eklerden biri, Rumbold’un Padişaha göndermiş olduğu ve Londra konferansından sonra, Türkiye lehinde kaydedilmiş olan gelişmeleri anlatan bir andaçtı. Andaçta özetle şöyle deniyordu:</p>

  <p>‘Lord Curzon’dan almış olduğum yetkiye dayanarak, Majestelerinize şunları bildirmek isterim: kendileri (Curzon) Majestelerinizin en güç bir dönemde ülkenizin çıkarlarına hizmet etmedeki gayretlerinizden dolayı, hükümetinin sizlere olan büyük sempatisini belirtmek isterim. İngiliz yönetimi, Yakın Doğu’nun yatıştırılması konusunda Majestelerinizin belirtmiş olduğu dileğe ve göstermiş olduğu güce büyük itimatları vardır. Londra konferansında öne sürülmüş olan önerilerin ülkenizi yatıştırmaya katkıda bulunacağını ümit eder. Majestelerinizin zeki yol göstericiliği altında Londra önerileri Türkiye’ye en uygun fırsatı sağlamaktadır’.</p>

  <p>Mesajda, ayrıca, Padişahtan, Doğu Sorunu’nun çözümlenmesinde etkisini kullanması dilenmişti.</p>

  <p>Bu konuyla ilgili olarak İngiltere Dışişleri Bakanlığı’nda kimi yorumlar yapılmıştı. Bakanlık yetkililerinden Heathcote-Smith, 31 Mart’ta kaleme aldığı çıkmada şöyle diyordu:</p>

  <p>‘Bu görüşmede, Padişah, Ankara’nın küstah ve tehdit edici tutumu dolayısıyla, kendi durumu ve Halife olarak yetkisi konularında gerçekten kaygılarını beyan etmiştir. Onun sözleri, kendi ulusunu gayet iyice anladığını göstermektedir. Mustafa Kemal’le ilgili olarak söylemiş oldukları, Türkiye’de yapılacak devrimlerin tüm güçle yabancılar tarafından sürekli, daimi ve yerinde yapılmasının gerektiğini göstermektedir - aksi halde, Türk, kendi eski tipine döner ve devrimler değersiz olur’.</p>

  <p>Francis Osborne adlı yetkili ise şu yorumda bulunmuştu:</p>

  <p>‘Kendi görüşümce, onuru incinmiş olan Padişah, durumu, ulusal açıdan değil, kişisel açıdan görüyor. Onun durumu, hiç kuşkusuz güçtür; ancak ulusal akımı, ülkede çıkarı olmayan ve Türk olmayan haydutların zulmü olarak göstermesi saçmadır. (İtalya’nın ulusal önderi ve çete başı) Gari-baldi gibi, Mustafa Kemal de haydut ve yurtseverdir ve ona saygı göstermemek ve hayran kalmamak güçtür’..<a id="footnote12"></a><sup><a href="#bookmark11">12</a></sup></p>

  <p><a id="bookmark0"></a><a href="#footnote1">1</a></p>

  <p>   Bu konferansla ilgili olarak bkz. Sonyel II, s.126-132.</p>

  <p><a id="bookmark1"></a><a href="#footnote2">2</a></p>

  <p>   DBFP XV/1, s.367; Frangulis II, s.207.</p>

  <p><a id="bookmark2"></a><a href="#footnote3">3</a></p>

  <p>   İDA, FO 371/6466/E 2866; DBFP XV/1, s.68-69: Curzon’dan Rumbold’a yazı, Londra, 2.3.1921.</p>

  <p><a id="bookmark3"></a><a href="#footnote4">4</a></p>

  <p>   İDA, FO 371/6508/E 4193: İngiliz Gizli İstihbarat Raporu, 1.4.1921.</p>

  <p><a id="bookmark4"></a><a href="#footnote5">5</a></p>

  <p>   İDA, FO 371/6507/E 3487: İngiliz Gizli İstihbarat Raporu, no.100. ‘Merkezi hükümet ve Ulusçular’, 3.3.1921.</p>

  <p><a id="bookmark5"></a><a href="#footnote6">6</a></p>

  <p>   İDA, FO 371/6467/E 3065: Rumbold’dan Curzon’a gizli telgraf,</p>

  <p>İstanbul, 8.3.1921.</p>

  <p><a id="bookmark6"></a><a href="#footnote7">7</a></p>

  <p>   İDA, FO 371/6467/E 3066: Rumbold’dan Curzon’a gizli telgraf, 8.3.1921.</p>

  <p><a id="bookmark7"></a><a href="#footnote8">8</a></p>

  <p>   İDA, FO 371/6467/E 3343: Curzon’dan Rumbold’a gizli yazı,</p>

  <p>Londra, 15.3.1921.</p>

  <p><a id="bookmark8"></a><a href="#footnote9">9</a></p>

  <p>   İDA, FO 371/6573/E 4854: İngiliz Gizli İstihbarat Raporu, no.169, 7.4.1921.</p>

  <p><a id="bookmark9"></a><a href="#footnote10">10</a></p>

  <p>Bu sırada, Kemalistlerle Bolşevik Ruslar arasında (16 Mart 1921’de), Moskova’da bir dostluk antlaşması imzalanmıştı.</p>

  <p><a id="bookmark10"></a><a href="#footnote11">11</a></p>

  <p>İDA, FO 371/6467/E 3665: Rumbold’dan Curzon’a gizli telgraf, 22.3.1921; Osborne yorumu.</p>

  <p><a id="bookmark11"></a><a href="#footnote12">12</a></p>

  <p>İDA, FO 371/6468/E 3765: Rumbold’dan Curzon’a gizli yazı, İstanbul, 23.3.1921.</p>
</body>
</html>
