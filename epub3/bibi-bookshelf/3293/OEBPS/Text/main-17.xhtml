<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>Padişahın Uykuları Kaçıyor</h1>

  <p>Bu gelişmeler kaydedilirken, İngiliz Yüksek Komiserliği öğelerinden Andrew Ryan’la 16 Ocak’ta görüşen eski Sadrazam Damat Ferit, Padişahın, fiziki olarak çökmesine yol açabilecek bir halet-i ruhiye içinde olduğunu; moralinin pek düşük olduğunu; geceleri uyuyamadığını ve yemek yemediğini; tek emelinin, babasının İngiliz yandaşı siyasasını sürdürmek olduğunu; İngiltere’nin yüreklendirici tek bir sözünün onun fiziki ve moral gücünü yeniden canlandıracağını söylemiş; şunu sormuştu: ‘Berlin’den yönetilen siyasi Panisla-mizmin ve Bolşevizmin çifte tehlikesine karşı savaşımda İngiltere Halifeliğin yüce etkisini kullanamaz mı?’ Ona göre, İngiltere bunu yaparsa, Damat Ferit, kendi durumunu yeniden gözden geçirerek iktidara geçme ‘fedakârlığını’ gösterecekti. Ryan, ona, bu konuda en az ümit bile olmadığı yanıtını vermişti.<a id="footnote1"></a><sup><a href="#bookmark0">1</a></sup> Öte yandan, 17 Ocak’ta, İngiliz, Fransız ve İtalyan Yüksek Komiserleri, Savaş Bakanı Cemal Paşa ile Genel Kurmay Başkanı Cevat Paşa’nın Türk Ulusçulara yardımda bulundukları bahanesiyle görevden uzaklaştırılmalarını talep etmek kararı almışlardı. Bunun üzerine, Osmanlı Dışişleri Bakanlığı, üç Yüksek Komisere 21 Ocak’ta gönderdiği resmi yazılarda, bu Paşaların görevlerinden istifa ettiklerini ve bu istifaların Padişah tarafından kabul edildiğini bildirmişti.<a id="footnote2"></a><sup><a href="#bookmark1">2</a></sup></p>

  <p>Bir süre önce, Savaş Bakanı Cemal Paşa, görevden çekilmeden önce, Mustafa Kemal’in askerlikten istifa etmiş olarak kabulü ve nişan ve madalyalarının ona geri verilmesi için 193 sayılı tezkere ile Padişaha başvurmuş; Padişah, 4 Şubat 1920 tarihli İrade-i Seniy-ye ile Mustafa Kemal’in nişan ve madalyalarını geri vererek onun askerlikten istifa etmiş olduğunu ilan etmişti.<a id="footnote3"></a><sup><a href="#bookmark2">3</a></sup> Böylelikle, Vahdettin, Kemalistlerle barışmış olduğu izlenimini yaratmaya çalışmış ve 1920 yılı Şubat ayında huzuruna kabul ettiği ulusçu milletvekillerinden Mazhar Müfit’e şöyle demişti: ‘Hey’et-i Temsiliye benim tacı saltanatımın pırlantasıdır. Allah sizden razı olsun; vatan ve milleti, saltanatı ve halifeliği kurtardınız’. Padişahın, yurdu düşmandan kurtarmak için nasıl bir çare düşünüldüğü sorusuna Mazhar Müfit şu yanıtı vermişti: ‘Efendimiz Anadolu’ya ve hatta Bursa’ya kadar teşrifleriyle mesele hallolunur... Halk, Padişahlarını başlarında görürse bir kıyam-i umumi olur ki, düşman buna mukavemet edemez’. Vahdettin öfkelenerek sert bir tavırla ayağa kalkıp, ‘Beyefendi, ecdad-i izamımın payitahtından bana firar mı teklif ediyorsunuz’ diye sorunca, Müfit şu yanıtı vermişti: ‘Hayır, milletin ve vatanın bu sıkışık ve zor zamanında ecdad-ı izamınız gibi milletin başına geçmenizi teklif ediyorum’.<a id="footnote4"></a><sup><a href="#bookmark3">4</a></sup></p>

  <p>İngilizlerin Sinsi Planları</p>

  <p>2 Şubat 1920’de, İngiliz Yüksek Komiserliği yetkililerinden, Damat Ferit’in yakın dostu ve Türk düşmanı olarak tanınmış olan Andrew Ryan, Kemalistlere karşı daha sinsi ve İngilizlerin geleneksel ‘böl ve yönet’ ilkesine uygun bir politika uygulanmasını öneriyordu. Ona göre, ‘iyi niyetli Türklerle uzlaşmazlar arasında ayrım yapılmalı; ulusal akıma dahil ılımlıların yardımıyla’, Türkiye’nin geleceğinin Bağlaşık Devletler’e bağlı olduğuna inananlardan oluşan bir grup meydana getirilerek ulusal akım ikiye bölünmeliydi. Başında Padişahın bulunacağı bu gruba ‘katlanılabilir’ bir barış önerilmeliydi. Bu denli bir barış, ‘Türk bağımsızlığı nazariyesine’ saygı gösteren ‘formüllere bürünmüş’ olmalıydı. Bolşevik tehdidi yüzünden uygulanması gereken bu siyasayı İngilizlerle Fransızlar ortak olarak yürütmeli idiler. İlk adımda, Padişahın desteği kazanılmalı; Bağlaşık Devletler’in isteklerine göre davranacak bir Türk yönetimi iş başına getirilmeli; illerde yetkisini kurabilmesi ve mali çöküntüden kurtulması için bu yönetime yardım edilmeliydi. Böylece, Ali Rıza Paşa’nın yerini alacak yeni Sadrazam olarak Damat Ferit’i düşünen Andrew Ryan sanki Padişahın ağzıyla konuşuyor; Ferit’in yeniden erke geçmesini destekliyordu. Padişahın çevresinde ‘ılımlılardan’ oluşan bir grup meydana getirilmesi önerisini yineleyerek, Türkiye’nin Rusya’ya karşı kullanılabileceğinden söz ediyordu.</p>

  <p>İngiliz Yüksek Komiseri Robeck, Ryan’in bu önerileriyle ilgili olarak şu yorumu yapmıştı:</p>

  <p>‘Ryan’ın, şimdiki durumla ilgili değerlendirmesini genellikle desteklerim... Herhangi bir önemi olacak bir Türk devleti barış antlaşmasından yaşam sağlayacaksa, İngiliz yönetiminin o devlet üzerinde etkisi olması gereklidir. Ancak, İngiltere, ülkedeki kimi güçlü öğelerin işbirliğini sağlamazsa bu denli etkiye daimi olarak sahip olamayacak ve bunu kullanamayacaktır. Şimdiki Padişah, kendi durumumuzu sağlamlaştırmada belki en iyi araç olacaktır’.<a id="footnote5"></a><sup><a href="#bookmark4">5</a></sup></p>

  <p>Öte yandan, bir süreden beri Maraş’ta Fransızlarla yapılan kanlı çarpışmalardan sonra, Türk güçleri 12 Ocak’ta Maraş’a girmişlerdi.<a id="footnote6"></a><sup><a href="#bookmark5">6</a></sup> 16 Şubat’ta ise ikinci Anzavur ayaklanması başlamıştı. Bu gelişmeler kaydedilirken, 18 Şubat’ta, Londra Konferansı’nın</p>

  <p>İstanbul’u Türklere bırakmak kararını almış olduğu Sadrazam Ali Rıza’ya bildirilmişti.<a id="footnote7"></a><sup><a href="#bookmark6">7</a></sup></p>

  <p>Bu sıralarda, eski Sadrazam Damat Ferit, hem Padişahla, hem İngiliz siyasi temsilcileriyle sıkı temas halinde bulunuyor; erke geçmek için entrika çeviriyordu. Padişah, Ferit’i işbaşına getirmeyi çok istiyordu, ama merkezi hükümetin Anadolu’dan tecrit edilmesi olasılığından korkuyor; İngilizlerin onayı alınmazsa bu denli bir yönetimin hiç bir değeri olmayacağını anlıyordu. İngiliz Yüksek Komiseri Robeck Padişaha bir dereceye kadar yardımcı olmaya çalışıyor; 29 Şubat’ta İngiltere Dışişleri Bakanlığı’na gönderdiği oldukça gizli telgrafta, Türkiye’de, o sırada Londra’da oturum yapan barış konferansının kararlarına karşıt olanların etkisi yüzünden Bağlaşıklar’la Türkler arasındaki durumun her geçen gün gerilmekte olduğunu kaydetmiş; şöyle demişti:</p>

  <p>‘Barış konferansının niyetleri konusunda bize vaktinde bilgi iletiniz. Anladığıma göre, İzmir ve Trakya Yunanistan’a verilecektir. Bu doğru ise, barış ancak silah gücüyle empoze edilebilir... Barış koşulları daha ılımlıysa, bunun, ulusçu akımın muhaliflerine ve Padişaha duyurulması için daha az gizlilikle bildirilmelidir. Ulusçulara karşıt öğeleri ancak barış koşulları yumuşaksa kullanabiliriz. Trakya’da, Edirne dahil ve İzmir’de bir çeşit Türk egemenliği sürdürülecekse Padişahın etrafında Ulusçulara karşı bir blok oluşturmaya hemen başlayabiliriz’.<a id="footnote8"></a><sup><a href="#bookmark7">8</a></sup></p>

  <p>Ancak, Türkiye’ye kabul ettirilecek barış koşulları hiç de ılımlı değildi.</p>

  <p>Süleyman Şefik’le Padişahın Gizli Planı</p>

  <p>Bu arada, Çukurova’da Kemalistlerle Fransızlar arasında çıkan boğuşma üzerine, Bağlaşıklar’ın da baskısıyla Ali Rıza Paşa kabinesi 3 Mart’ta erkten çekilmek zorunda kalmıştı. Bağlaşıklar’ın amacı Damat Ferit’i erke getirmekti. Mustafa Kemal, 4 Mart’ta Padişaha gönderdiği telgrafta onu bu konuda uyarmış; ama bu sırada Padişah, kimi İngiliz dostu yakınlarının aracılığıyla İngiliz temsilcileriyle entrika çeviriyordu ve Kemal’e kulak vermek istemiyordu. Vahdettin’in yakınlarından biri ve eski Ferit kabinesinde Savaş Bakanı olan Süleyman Şefik Paşa İstanbul’daki İngiliz öğeleriyle temas etmişti ve gizli bir plan gereğince, herhalde Ferit’in başkanlığında yeni bir kabine kurulması için çalışıyordu. Padişahın da bundan bilgisi vardı. Bu plan şöyleydi:</p>

  <p>‘Bağlaşık Devletler ve özellikle İngiltere onaylarsa, dışarıdan hiç bir yardım gerekmeksizin ulusal akıma karşı etkin ve başarılı önlemler alınabilir. Bu konuda güvence verilirse, Padişah, güçlü bir kabineyi işbaşına getirebilir. Padişahın tek dileği, Osmanlı makamları ulusal akıma karşı gerekli önlemleri alırken, İngiltere’nin, öteki Bağlaşık Devletler’in karışmalarına engel olmasıdır. İngiltere bunu onaylarsa, Padişah, güçlü bir kabine kurulması için gerekli hazırlıkları yapmaya başlayacak; geçici bir süre için, “renksiz” bir kabineyi erke getirecektir’.<a id="footnote9"></a><sup><a href="#bookmark8">9</a></sup></p>

  <p>Süleyman Şefik’le Vahdettin’in bu gizli planı İngiltere Dışişleri Bakanlığı’nda büyük ilgiyle karşılanmıştı ve Padişaha bu konuda yardımcı olmaya gönüllü idiler. Ancak, yetkililerden W. S. Edmonds’a göre, Türklerin akıllarını başlarına getirmek için tek çare olarak İstanbul resmen işgal edilmeli idi. Bakanlık Müsteşarı Lord Hardinge, Türklerin İstanbul’dan kovulmalarını istiyordu. Bununla birlikte, Robeck’in önerisi 6 Mart’ta Bağlaşık Yüksek Konseyi’ne sunulmuş, ama Konsey bunu onaylamamıştı.<a id="footnote10"></a><sup><a href="#bookmark9">10</a></sup> Dolayısıyla, bu planın Bağlaşıklar’ca onaylanmaması üzerine, Vahdettin, Ferit’i iktidara getirmekten vazgeçmiş; Sadareti Deniz Bakanı Salih Paşa’ya önermek zorunda kalmıştı.<a id="footnote11"></a><sup><a href="#bookmark10">11</a></sup></p>

  <p><a id="bookmark0"></a><a href="#footnote1">1</a></p>

  <p>   İDA, FO 371/4162/176296: Webb’den Curzon’a yazı, İstanbul, 28.1.1920.</p>

  <p><a id="bookmark1"></a><a href="#footnote2">2</a></p>

  <p>   İDA, FO 371/4161/17184 ve 17242: Robeck’ten Curzon’a oldukça ivedi ve gizli telgraflar, İstanbul, 17 ve 21.1.1920.</p>

  <p><a id="bookmark2"></a><a href="#footnote3">3</a></p>

  <p>   Cemal Paşa’dan Padişaha dilekçe, 30.12.1919; Aktepe: Belleten XXXII, s.456; İDA, FO 371/5165/E 261: İngiliz Gizli İstihbarat Raporu, 22.1.1920.</p>

  <p><a id="bookmark3"></a><a href="#footnote4">4</a></p>

  <p>   Kansu II, s.539-540.</p>

  <p><a id="bookmark4"></a><a href="#footnote5">5</a></p>

  <p>   İDA, FO 371/4162/176296: Webb’den Curzon’a gizli yazı, İstanbul, 28.1.1920; ilişikte, Ryan’ın 16.1.1920’de Ferit’le yaptığı görüşme hakkında raporu.</p>

  <p><a id="bookmark5"></a><a href="#footnote6">6</a></p>

  <p>   İrade-i Milliye, 16.2.1920.</p>

  <p><a id="bookmark6"></a><a href="#footnote7">7</a></p>

  <p>   İstanbul Basını, 18.2.1920; Tasvir-i Efkar, 19.2.1920; İfham, 20.2.1919.</p>

  <p><a id="bookmark7"></a><a href="#footnote8">8</a></p>

  <p>   İDA, FO 371/5042/E 864; DBFP VII/1, s.378: Robeck’ten Curzon’a gizli telgraf, 29.2.1920.</p>

  <p><a id="bookmark8"></a><a href="#footnote9">9</a></p>

  <p>   İDA, FO 371/5165/E 2611: İngiliz Gizli İstihbarat Raporu, no. 58, 3.3.1920.</p>

  <p><a id="bookmark9"></a><a href="#footnote10">10</a></p>

  <p>   İDA, FO 371/5042/E 946: Curzon’dan Robeck’e gizli telgraf, Londra, 6.3.1920.</p>

  <p><a id="bookmark10"></a><a href="#footnote11">11</a></p>

  <p>   Sonyel I, s.205.</p>
</body>
</html>
