<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>Vahdettin - Rumbold Görüşmesi</h1>

  <p>Rumbold, 6 Nisan’da Padişahça huzura kabul edilmiş ve onunla iki buçuk saat süren bir görüşme yapmıştı. İngiliz Yüksek Komiseri, Lord Curzon’a bu konuda 10 Nisan’da gönderdiği gizli yazıda özetle şöyle diyordu:</p>

  <p>‘Padişah yalnız beni ve tercümanlık yapan Andrew Ryan’ı kabul etti. Bana samimi olarak konuşacağını söyledi ve şöyle konuştu: “Otoritesini Ankara’da kurmuş olan ihtilalci askeri örgüt sadece İttihat ve Terakki’nin yeniden diriltilmiş bir şeklidir ve ulusçuluk maskesi arkasına gizlenmiştir. Bu da, ona, Yunan işgalinden meydana gelmiş olan duyguları istismar ederek halkı aldatma fırsatını vermiştir. Halkın yüzde 90’ı kalben Ankara güruhuna muhaliftir; ancak halk, herşeyi ele geçirmiş olan bu adamlar tarafından baskıya tabi tutulmuştur. Bu adamların ihtirası, kendi otoritelerini İstanbul’a aktarmaktır’.</p>

  <p>Padişaha göre, ortada iki etken vardı: kendisinin başkanlığında İstanbul’daki yasal yönetim ve Ankara’daki ihtilalci örgüt. Kendisiyle hükümeti en güç bir durumda bulunuyorlardı. Barış kiminle yapılacaktı: yasal yönetimle yoksa ihtilalci örgütle mi? Rumbold, Bağlaşıkların da bu konuda güç bir durumda olduklarını, çünkü Türkiye’de ikili bir sistemle karşılaştıklarını ve şunu ümit ettiklerini öne surdu: ‘Anadolu’nun boşaltılmasına yol açacak bir barış antlaşması, Ankara’yı, var olma nedeninden yoksun bırakacak; Bağlaşıklar tek bir yönetimle karşı karşıya kalacak ve o yönetim de, doğal olarak, Padişahın yönetimi olacaktır...’</p>

  <p>Padişah, bu denli bir anlaşmanın uygulanmasında güçlükler çıkacağını; kendisiyle yönetiminin sahte bir duruma getirilmiş olduklarını; örneğin, kendi hükümetinin, Ankara’nın reddedeceği koşullara göre barış yapmaya hazır olabileceğini; bu olursa, bir ordu-ya ve öteki mekanizmalara sahip olan Ankara’nın, İstanbul’u, kabule hazır olabileceği koşulları yerine getirmede güçsüz yapacak ve yasal hükümetin, koşulları yerine getirmemekle suçlanmasına yol açacak; ihtilalciler (asiler) kendisini ve hükümetini hain olarak niteleyecekti. O sırada bile bunu haksızca yapıyorlardı. Ancak, Padişah, kendisine bu denli suçlamaların yöneltilmesini haklı gösterecek barış koşulları kabul edemezdi. Padişah, Ankara Meclisinin yasal olmadığını; dolayısıyla, antlaşmayı onaylayamayacağını öne sürerek, İngiltere’nin bu imkânsız iç sorunun çözümlenmesinde yardımcı olup olmayacağını sordu. Rumbold ona şu soruyla yanıt verdi: ‘Yasal yönetim Bağlaşıklar’ın koşullarını kabullenirse, o yönetim, Majestelerinin belirtmiş olduğu gibi halkın ve Kemalist aleyhtarı olan nüfusun yüzde doksanının desteğini sağlayamaz mı?’ Ancak Vahdettin buna yanıt vermemiş; anlaşmanın, İslam Dünyası ve Türkiye’nin gereksinimlerini karşılayacak biçimde olması gerektiğini; Türkiye’ye Meriç hududunun verilmesini önermiş; boğazların çevresinde, hangi genişlikte olursa olsun, yansız bir bölge bulunmasını ve bu bölgenin Bağlaşık askerleri tarafından korunmasını kabullenmişti. Ona göre, Batı Trakya’ya kendi özel yönetim sistemi uygulanmalıydı. Yunanistan İstanbul yakınlarına sokulmamalıydı. Padişah, barış yapılmadan önce veya yapıldıktan sonra İngiltere’nin beğeneceği biçimde özel bir arajman yapılmasına hazırdı; ayrıca, planını uygulamak için mali yardım istemişti. İngiliz Yüksek Komiseri, onun görüşlerini Lord Curzon’a duyurmaya söz vermişti.</p>

  <p>Rumbold, 10 Nisan’da Padişahın görüşlerini Curzon’a bildirdikten sonra şu yorumu yapmıştı:</p>

  <p>‘Padişah, Ankara yönetimiyle kendisinin ve hükümetinin, özellikle kendisinin alış verişte bulunamayacağını söyledi; aynı zamanda, Ankara’nın kendisine karşı yapabileceği eleştirilere duyarlılık gösterdi. Kendi kişiliğinin tehlikede olduğunu belirtti. Kemalistlerle Bolşevikler arasındaki ilişkilere iki kez değindi. Ulusçuların savaşı sürdürmekten yana olduklarını; onların ayaklarını kaydırmak için gerekli koşullar sağlanmazsa, Türkiye’deki ikiliği sürdüreceklerini ve bu ikilikten ayrılıkçılığa kayacaklarını belirtti... Bu görüşmede, Padişah en iyi formunda değildi. Görüşmeden, onun, Paris konferansının sonucundan ne kadar az etkilenmiş olduğu üzüntüsüyle ayrıldım. Durumun gerçeklerini karışılmaya pek az eylem gösterdi; örneğin, İngiliz yönetiminin Gelibolu yarımadasıyla ilgili güçlü duygularını ve İngiltere’nin, kendi bağlaşıklarının arkasından ayrı bir arajman yapmasında direnmesinin ne kadar boşuna olduğunu anlayamadı. Ancak şu tek gerçeği anladı: kendi kişiliğini tehdit eden ve Doğu’da barış yapılmasını geciktiren Ankara, başarıdan başarıya gidiyor ve gittikçe çok tanınıyor; Bağlaşıklar ise bir program üzerinde anlaşmış olmakla birlikte, bunu kabul ettirme eğilimi göstermiyorlar. Ankara önderleri, Türkiye’ye, tüm dileklerinin sağlanacağı ümidini verdikçe, Padişahın, İzzet Paşa’nın Londra’da yapmış olduğu gibi, Ankara önderlerinin daha az yurtsever olduğunu göstermesi kendi yararına olamaz... Buna karşın, Ankara, barışı bir kez daha olanaksız yaparsa, İngiliz yönetimi Padişahı kullanma olasılığını bir yana itmemelidir. Aşırı eğilimlilerin oyunları başarısız olursa, Padişah, makul Türklerin kendi çevresinde toplanmasını sağlayacak doğal bir öğedir.’</p>

  <p>İngiltere Dışişleri Bakanlığı yetkililerinden Francis Osborne da bu konuda şu yorumu yapmıştı:</p>

  <p>‘Anlaşılan, Padişah, ülkesinin kurtarıcısı olarak kendi halkının ve İslam’ın gözünde yeniden yükselmek ve Kemal’le rekabete girişmek amacıyla, bizden, Trakya’yı kendisine vermemizi diliyor. Bütün bunlarda içten olabilir veya bu, Ulusçularla danışıklı bir döğüş olabilir; ama bu olası değildir. Ancak, onu tatmin edemeyiz’.<a id="footnote1"></a><sup><a href="#bookmark0">1</a></sup></p>

  <p>Aynı gün (10 Nisan), Padişahın bir kuryesi Andrew Ryan’la uzun süre görüşerek, Padişahın o sırada önerilmiş olduğu gibi, işgal altındaki kimi topraklar boşaltıldıktan sonra oralarının merkezi yönetime devredilmesi işleriyle meşgul olduğunu; aksi durumda, Ke-malistlerin büyük bir etki sağlamış olacaklarını; Padişahın, ayrıca, Kemalistler Türkiye’de egemen olurlarsa Trakya ve Edirne konusunda ve kendi kişisel durumu hakkında kaygılandığını bildirmişti. Ryan, ona, Kemalistlerin, savaş sürerse Yunanlıları Anadolu’dan temizleyecekleri yolunda övündüklerini; ancak, sağlamış olduğu bilginin, Yunanlıların son nefeslerinde olmadığını gösterdiğini; Bağlaşıklar’ın amacının, bir barış uzlaşması yapılması konusunda görüşmeler sürerken statükoyu sürdürmek olduğunu; İngiliz yönetiminin uzun süreden beri Ankara yönetimini tanımaktan kaçındığını ve yasal makam olarak İstanbul yönetimini var gücüyle desteklediğini söylemişti. Kurye, ayrılmadan önce şunu belirtmişti: ‘Padişahın kesinlikle inandığı tek birşey varsa o da şudur: Türkiye, kurtuluşu için İngiltere’ye ve yalnız İngiltere’ye bakmaktadır (dayanmaktadır)’.<a id="footnote2"></a><sup><a href="#bookmark1">2</a></sup></p>

  <p>Öte yandan, İngiliz Yüksek Komiseri Rumbold’un Balfour’a<a id="footnote3"></a><sup><a href="#bookmark2">3</a></sup> 29 Haziran’da bildirdiğine göre, o gün kendisiyle görüşen Yunan Yüksek Komiseri Triantafillakos, son günlerde, kendisini İstanbul’daki Kemalist derneğinin muhalifi olarak tanıtmış olan eski bir Bakanla<a id="footnote4"></a><sup><a href="#bookmark3">4</a></sup><sup> </sup>(adı verilmiyor) görüşmüş ve Bakanın şunları söylemiş olduğunu bildirmişti:</p>

  <p>‘Bizzat kendisi (eski Bakan) ve yandaşları, Mustafa Kemal İstanbul’a gelirse, ya sürgüne gönderilmekten veya idam edilmekten korkuyorlar. Padişah da bu korkularına katılıyor. Bu kişi, Padişahla Yunanistan arasında barış yapılmasını önermiştir. Ancak, bunu başarabilmek için erkteki kabineden kurtulmak gerekiyor. Onun iddia ettiğine göre, Padişaha, Yunanistan’ın kendisiyle barış yapmaya hazır olduğuna dair güvence verilirse, rengi Kemalist olan erkteki kabineyi ortadan kaldırabilir. Ancak, kurulacak olan yeni hükümet, Yunanlılarla şu koşullara göre barış yapmaya gönüllü olabilir:</p>

  <p>(a) Küçük Asya’da, Padişahın vesayeti altında ve hudutları Sevr Antlaşması’nın 66. maddesiyle saptanmış özerk</p>

  <p>bir devlet kurulmalıdır. Bu devletin yöneticisi Hristiyan olmalı, ama Yunanlı olmamalıdır;</p>

  <p>(b) Trakya’daki hudut, Mart ayında öne sürülmüş olan Paris önerileriyle saptanmış hudut olmalıdır. Yunanlılar daha iyi koşullar diliyorsa İstanbul yönetimi bunları görüşmeye hazır olacak ve İngiliz hükümetinin tüm kararlarına uyacaktır’.</p>

  <p>Yunan Yüksek Komiseri, ajana, İstanbul yönetimi bu denli bir arajmanı Ankara hükümetine nasıl kabul ettireceğini sorunca; öteki, Kemalist aleyhtarlarının, Kemal’in durumunu sarsmış olduklarını; Kemalist subayların çoğunluğu, Padişahın Yunanlılarla anlaşmaya vardığını görünce, onların Mustafa Kemal’i terkedeceklerini iddia etmişti. Yunan Yüksek Komiseri, bu konuda Rumbold’un görüşünü sormuş; o da, İstanbul’daki muhalefetin pek önemli olmadığını ve erkteki hükümeti rahatsız etmek için daima çabalarda bulunduğunu; kendi görüşünce, Padişahın, ona atfedilmiş olan bu denli bir niyeti olmadığına inandığını ve bu eski Bakanın sözlerine pek önem vermemesini öğütlemişti’. İngiltere Dışişleri Bakanlığı yetkilileri de bunun olanaksız olduğuna inanıyorlardı’.<a id="footnote5"></a><sup><a href="#bookmark4">5</a></sup></p>

  <p>Öte yandan, Atina’daki İngiliz temsilcisi Lindley’in Lord Balfour’a 8 Temmuz’da gönderdiği şu gizli telgraf bu konuya daha çok ışık serpiyordu:</p>

  <p>‘(İzmir’deki Yunan Yüksek Komiseri) Stergiadis bugün beni ziyaret ederek şu görüşleri belirtmiştir: “Savaş, Yunanistan’a her gün sekiz milyon drahmiye mal oluyor. Bu paranın büyük bir kısmını işgal altındaki bölgelerden toplamak saçmadır. Mustafa Kemal’e darbe indirecek bir çözüm bulmak olanaksızdır. Sorun, askeri değil, daima diplomatik olmuştur. Ancak, tek bir çözüm görebiliyorum: Güçlü Devletler, Padişahın egemenliği altında özerk bir bölge kurmalıdırlar. Bu bölge, kendi kaynaklarına göre yö-netilebilecek kadar geniş olmalıdır; halkının çoğunluğunun Müslüman olması pek önemli değildir. Bu bölge, (Arap bölgeleri dışında), Küçük Asya’nın tüm Akdeniz kıyısını kapsamalı, ama İstanbul buna dahil edilmemelidir. Geçici süre sırasında, Bağlaşıklar, Mustafa Kemal’e karşı koruyucu önlem olarak, Küçük Asya’daki 30.000 Rum’u ve 50.000 Yunan askerini kullanabilirler... Kalıcı bir çözüm belirince Kemalist akımı gücünü yitirecektir’.</p>

  <p>İngiltere Dışişleri Bakanlığı yetkililerden Francis Osborne bu görüşleri makul bulmakla birlikte, Padişahın bu denli bir çözümü kabullenme cesaretini göstermesinin pek kuşkulu olduğunu kaydetmişti.<a id="footnote6"></a><sup><a href="#bookmark5">6</a></sup></p>

  <p>Bu sırada, İngiltere Dışişleri Bakanlığı yetkililerinden Francis Osborne, Mustesar Sir Eyre Crowe ve İngiliz Yüksek Komiseri Sir Horace Rumbold, Lord Curzon’u, Padişah yönetiminin ve ‘Ankara’nın sözde ılımlılarıyla’ barış yapmanın önemine inandırmaya çalışıyor, ama başarı sağlayamıyorlardı. Onların amacı, Tevfik ve İzzet Paşalarla işbirliği yapmaktı. Her iki Osmanlı politikacısı, İngiliz yönetiminden, İstanbul yönetimiyle bir anlaşmaya varmasını ve bunu Ankara’ya kabullendirmenin kendilerine bırakılmasını istiyorlardı.<a id="footnote7"></a><sup><a href="#bookmark6">7</a></sup> Rumbold’a vekâlet etmekte olan Nevile Henderson, Mustafa Kemal’in yerini almaya can atan Ahmet İzzet Paşa’ya, İstanbul yönetimiyle anlaşmaya varmanın, 1920 yılında Damat Ferit’le yapılmış olan ama uygulanamayan Sevr Antlaşması’nı andıracağına ve o günkü durumun tekrarından başka birşey olmayacağına dair uyarmış ve İzzet Paşa’nın, ‘kendisini dev aynasında gören, kendini beğenmiş, basit kafalı bir adam’ olduğu izlenimini yarattığını ayrıca Londra’ya bildirmişti.<a id="footnote8"></a><sup><a href="#bookmark7">8</a></sup></p>

  <p><a id="bookmark0"></a><a href="#footnote1">1</a></p>

  <p>İDA, 7861/E 4963: Rumbold’dan Curzon’a gizli yazı, 10.4.1922; Osborne yorumu.</p>

  <p><a id="bookmark1"></a><a href="#footnote2">2</a></p>

  <p>   İDA, FO 371/7862/E 4068: Rumbold’dan Curzon’a gizli yazı, 11.4.1922.</p>

  <p><a id="bookmark2"></a><a href="#footnote3">3</a></p>

  <p>   O sırada Curzon hasta olduğu için ona Arthur James Balfour vekalet ediyordu.</p>

  <p><a id="bookmark3"></a><a href="#footnote4">4</a></p>

  <p>   Bakanın adı verilmiyor.</p>

  <p><a id="bookmark4"></a><a href="#footnote5">5</a></p>

  <p>İDA, FO 371/7867/E 6499: Rumbold’dan Balfour’a oldukça gizli telgraf, İstanbul, 29.6.1922. Bu sırada, Yunan Yüksek Komiseri Triantafillakos, 4 Temmuz’da Atina’ya hareket etmişti ve onun yerine, Budapeste’deki Yunan Maslahatguzari Simopulos geçici olarak atanmıştı. İDA, FO 371/7868/E 7564: Henderson’dan İngiltere Dışişleri Bakanlığı’na yazı, İstanbul, 25.7.1922.</p>

  <p><a id="bookmark5"></a><a href="#footnote6">6</a></p>

  <p>   İDA, FO 371/7867/C 6802: Lindley’den Balfour’a gizli telgraf,</p>

  <p>Atina, 8.7.1922.</p>

  <p><a id="bookmark6"></a><a href="#footnote7">7</a></p>

  <p>   İDA, FO 371/7868/E 7281: Henderson - Tevfik görüşmesi, İstanbul, 13.7.1922; 371/7867/E 6964; DBFP XVII/1, s.896-898: Osborne ve Rumbold yorumları, Londra, tahminen 13.7.1920. O sırada Rumbold Londra’da bulunuyordu.</p>

  <p><a id="bookmark7"></a><a href="#footnote8">8</a></p>

  <p>İDA, FO 371/7868/E 7288 ve E 7292: Henderson’dan Balfour’a yazılar, İstanbul, 18.7.1922.</p>
</body>
</html>
