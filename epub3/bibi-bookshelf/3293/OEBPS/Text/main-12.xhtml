<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>Erzurum Kongresi ve Güdüm (Manda) Sorunu</h1>

  <p>23 Temmuz’da Mustafa Kemal’in başkanlığında Erzurum Kongresi oturumlarına başlamıştı. Osmanlı İçişleri Bakanı vekili Hacı Adil, 24 Temmuz’da, Sivas Valisi Reşit Paşa’ya, Mustafa Kemal’le Hüseyin Rauf’un tutuklanmasını emretmiş; ama bu emri yerine getirilmemişti. İki gün sonra (26 Temmuz) kongre, Padişaha bir mesaj göndererek, onu, Damat Ferit’in emirlerini yadsımaya, Mebusan Meclisini toplantıya çağırmaya davet etmiş; ama Padişah o yoldan gelmemişti. Yine 26 Temmuz’da, Osmanlı Savaş Bakanı Nazım Paşa, Karabekir’e, kongreye karşı ordunun ne yaptığını sormuştu. Karabekir’in buna 1 Ağustos günlü yanıtı şu olmuştu: ‘Erzurum’da, halk, ülkemizi kimseye vermeyeceğimizi karara bağlıyor. Bu asil amaca askeri direnişle yardım ediyorum’. Karabekir, ayrıca, ‘Pontus’ devleti kurma özlemleri ve Ermenilerin büyük Ermenistan düşlerine de değinerek, Bağlaşık temsilcilerinin bunlara gizli ve açık her türlü yardımı yaptıkları herkesçe bilindiği halde, hükümetin bütün bu tehlikelerden habersizmiş gibi davranmasına şaştığını belirtmiş; Mustafa Kemal gibi tanınmış bir yurtseverin tutuklanmasına yasa bakımından bir neden olamayacağı gibi, bunun, kamu ve Ordu gözünde de iyi karşılanmayacağını bildirmiş; İstanbul hükümetinin davranışlarından kuşku duyduğunu belirterek, bu konuda sürekli olarak aydınlatılmasını istemişti.</p>

  <p>Daha sonra, Bakanlar Kurulu, Karabekir’den, Mustafa Kemal’le Hüseyin Rauf’u tutuklamasını ve onları İstanbul’a götürmesini istemişti. Buna da Karabekir’in yanıtı şu olmuştu:</p>

  <p>‘Kongre, ulusun karşılaştığı ve ihmal edilemeyecek büyük ve kanlı tehlikeleri önlemek için toplanmıştır. Amaçları, yurdun ve ulusun barış ve gönencini sağlamaktır. Bu kongreye müdahale hakkımız yasaca yoktur. Kongre yasal olarak ve anayasaya göre toplanmıştır...’</p>

  <p>Mustafa Kemal’in durumuna da değinen Karabekir şöyle demişti: ‘... Mustafa Kemal Paşa’nın fiil ve hareketlerinden vatan ve milletin maksat ve çıkarlarına ve mevcut kanunlara aykırı sayılabile-</p>

  <p>cek hiç bir hal ve hareketi olmadığını görüyorum’.<a id="footnote1"></a><sup><a href="#bookmark0">1</a></sup> İstanbul’daki İngiliz işgal gücü Başkomutanı General Milne, Karabekir’in Kemal’le işbirliği yaptığını ve onun da tutuklanması gerektiğini Sadrazama bildirmişti. Bu arada, Damat Ferit, Enver Paşa’nın bu akımı denetimi altına almak üzere Erzurum’a hareket ettiği söylentilerini çevreye yayarak, Erzurum Kongresini, ‘yeniden erke geçmek isteyen İttihat ve Terakki’nin bir komplosu’ olarak göstermeye çalışıyordu.<a id="footnote2"></a><sup><a href="#bookmark1">2</a></sup></p>

  <p>Bu sırada Erzurum Kongresi oturumlarını sürdürüyordu. Kongrede önemli bir sorun olan güdüm (manda) konusu ortaya çıkmıştı. Kimileri Amerikan, Fransız ve İngiliz güdümünü destekliyor; Padişah ise İngilizlerin peşinde koşuyordu. Mustafa Kemal, İstanbul’da güdümden yana olan aydınlar da dahil, Padişah ve Sadrazamının bütün isteklerinin kişisel rahatlık ve güvenliklerini sağlamak olduğuna; ulusu, yurdu ve bağımsızlığı düşünmediklerine; ‘rahat yemek ve içmek; huzur içinde ve mevkilerinde kalmaktan başka hiçbir emelleri olmadığına’ inanıyordu. Bununla birlikte, güdüm konusunun Erzurum Kongresi’ne getirilmesi ve Bekir Sami gibi güdüm yanlılarına ona göre bir yanıt verilmesi gerektiğini belirtmişti.<a id="footnote3"></a><sup><a href="#bookmark2">3</a></sup></p>

  <p>Erzurum Kongresi günlerinde Türk Ulusçuları tehdit eden en büyük tehlike, İstanbul’da aşırı İngiliz yandaşı Padişah Vahdettin’le Damat Ferit’in başkanı olduğu kabine idi. Barışı sağlamak amacıyla gittiği Paris’te hakarete uğrayarak ve 15 Temmuz’da eli boş olarak İstanbul’a dönen; istifa ederek 21 Temmuz’da yeni kabineyi kurmakla görevlendirilen Damat Ferit,<a id="footnote4"></a><sup><a href="#bookmark3">4</a></sup> Anadolu’nun İstanbul’la ilişkilerini keserek bağımsızlığını ilan etmesi olasılığından çok korkuyor;<a id="footnote5"></a><sup><a href="#bookmark4">5</a></sup> kendi deyişiyle, Anadolu’daki ‘karışıklık ve parçalanmayı’ bastırmak için önlem almaya başlıyor; 20 Temmuz’da illere gönderdiği genelgede özetle şöyle diyordu:</p>

  <p>‘Milletin mukadderatını tayin etmek üzere Şark’ta... milli bir kongre toplanacağından söz eden. telgraflar görüldü. Paris konferansında bulunduğum altı haftalık gaybubetim esnasında Anadolu’nun iktisap ettiği karışıklık ve iğtişaş çok teessüfe değer. Hepimizin takibe mükellef olduğumuz Kanun-u Esasi hükmüne göre İstanbul şehri saltanat merkezi olduğundan, tesri hey’etin Padişahımız marifetiyle açılması zaruridir. Ve bu itibarla gerek bu kanuna ve gerek İrade-i Şahaneye, memleketin yüksek menfaatlarına tamamen aykırı olan bu hareketin men-i hal ve maslahat icabı olmakla buna göre hareket edilmesi bilhassa tavsiye olunur’.<a id="footnote6"></a><sup><a href="#bookmark5">6</a></sup></p>

  <p>Damat Ferit’in Kemalistlere karşıt olan bu tutumunu etkisiz bırakmaya çalışan Erzurum Kongresi, 24 Temmuz’da Padişaha gönderdiği gizli telgrafta, Sadrazamın ajansta yayımlanmış olan genelgesinin kongre tarafından hayret ve teessürle karşılandığını; bırakışmanın 24. maddesine göre Türk yurdunun işgalini kolaylaştıracak nitelikteki bu genelgenin, devlet ve ülkenin kesin sorumluluğunu üstüne almış olan Sadrazamdan gelmesinin ulusça bağışlanmaz olduğunu öne sürerek, bunun yalanlanmasını istemiş; özetle şöyle demişti:</p>

  <p>‘Hilafet ve Saltanat makamına bağlı olduğunu her vesile ile onaylayan ve korkunç olaylar önünde ulusal duygu ve görüşlerini beyan etmek üzere toplanan Kongreyi, Mebu-san Meclisi gibi gösteren; uzun süreden beri anayasa maddelerine aykırı davranan hükümetin ulusa haksızca cürüm atfetmesi gerçeğin ne kadar değiştirildiğine açık bir örnek oluşturmaktadır. Bu demeç yalanlanarak düzeltilmeli; Me-</p>

  <p>busan Meclisi erken toplantıya çağrılmalıdır’.<a id="footnote7"></a><sup><a href="#bookmark6">7</a></sup></p>

  <p>Ayrıca, Padişah, buna olumlu bir yanıt vereceği yerde, İstanbul hükümeti, 29 Temmuz’da illere gönderdiği bir emirle, Mustafa Kemal ve Hüseyin Rauf’un tutuklanarak İstanbul’a gönderilmelerini emretmişti.<a id="footnote8"></a><sup><a href="#bookmark7">8</a></sup></p>

  <p>Bu arada, Kongre, çalışmalarına başlamış ve iki hafta süren çetin, kimi vakit de gergin tartışmalar sonucunda, daha sonra Misak-ı Milli (Ulusal Ant)’nin temelini oluşturacak önemli kararlar alarak bunları bir bildiri biçiminde yayımlamıştı. Bildiride şunlar belirtiliyordu:</p>

  <p>‘1. Trabzon ve Canik (Samsun) sancağı ile “Doğu İlleri” adını taşıyan Erzurum, Sivas, Diyarbakır, Elazığ, Van ve Bitlis illeri ve bu saha içerisindeki bağımsız livalar, hiçbir neden ve gerekçeyle birbirlerinden ve Osmanlı camiasından ayrılmaz bir bütündür.</p>

  <p>2.    Osmanlı ülkesinin bütünlüğü ve ulusal bağımsızlığın sağlanması, Saltanat ve Hilafet makamlarının dokunulmazlığı için ulusal güçleri, yapıcı ve ulusal iradeyi egemen kılmak esastır.</p>

  <p>3.    Her türlü işgal ve müdahale, Rumluk ve Ermenilik amaçlarına yönelik sayılacağından, birleşik halde savunma ve direnme esası kabul edilmiştir. Hristiyan unsurlara, siyasal egemenlik ve toplumsal dengeyi bozacak yeni bir takım ayrıcalıklar verilmesi kabul edilmeyecektir.</p>

  <p>4.    Merkezi hükümet, bir devletin baskısı altında bu ülkeleri bırakmak ya da ihmal etmek zorunda kalırsa, Saltanat ve Hilafet makamına bağlılığı ve ulusal hakları sağlayacak önlem ve kararlar alınmıştır.</p>

  <p>5.    Osmanlı ülkelerinde öteden beri Müslüman halkla birlikte yaşayan gayri Müslim unsurların, Osmanlı devleti yasalarıyla berkitilmiş, kazanılmış haklarına büsbütün saygı gösterilecektir.</p>

  <p>6.    Bağlaşık Devletler’den, bırakışmanın imzalandığı 30 Ekim 1918 tarihinden itibaren, Osmanlı sınırları içerisinde kalan ve halkın çoğunluğu Müslüman olan ülkelerin bölünmesi nazariyesinden büsbütün vazgeçerek, Osmanlı varlığına, tarihi, örfi ve dini haklarına riayet etmeleri; büsbütün hak ve adalete uygun kararlar almaları beklenir.</p>

  <p>7.    Ulus, insani, asri amaçları yükseltmek, fenni, sınai ve iktisadi hal ve ihtiyaçlarını değerlendirerek, devlet ve ulusun iç ve dış bağımsızlığı ve yurdun bütünlüğü mahfuz kalmak suretiyle, ulusal sınırlar içerisinde, milliyet esaslarına riayetkar ve ülkeye karşı istila emeli beslemeyen herhangi bir devletin fenni, sınai ve iktisadi yardımını memnunlukla karşılar. Bu insani ve adil koşulları kapsayan bir barışın ivedilikle imzalanmasını, insanlığın selameti ve dünyanın sükunu adına en büyük ulusal amaç sayar.</p>

  <p>8.    Ulusların kendi yazgılarını bizzat saptadıkları bu tarihi devrede, merkezi hükümetin de, ulusal iradeye tabi olması elzemdir, çünkü ulusal iradeye dayanmayan herhangi bir yönetimin kararları ulusça kabul edilemeyeceğinden başka, yabancılar tarafından da geçerli sayılmayacaktır. Bu yüzden, merkezi yönetim, Millet Meclisi’ni derhal toplayarak ulus ve ülkenin yazgısı konusunda alacağı bütün kararları onun denetimine vermelidir.</p>

  <p>9.    Yurdun maruz kaldığı elemli olaylar sonucunda ulusal vicdandan doğan, toplulukların birleşmesinden oluşan genel örgüt, Batı Anadolu Müdafaa-i Hukuk Cemiyeti, her türlü particilik akımlarından uzaktır. Bütün İslam vatandaşları derneğin olağan üyesidir.</p>

  <p>10. Kongre tarafından seçilmiş bir Hey’et-i Temsiliye [Temsil Kurulu] kabul edilmiş ve köylerden başlanarak, il merkezlerine kadar, var olan ulusal örgütler birleştirilip onaylanmıştır’.<a id="footnote9"></a><sup><a href="#bookmark8">9</a></sup></p>

  <p>Böylelikle, ulusal direnişe önderlik etmek üzere bir temsil kurulu (Hey’et-i Temsiliye) kurulmuş; kurula şu kişiler seçilmişti: Mustafa Kemal, Hüseyin Rauf, Kazım Karabekir, eski Valilerden Bekir Sami, Erzurum eski mebusu Cevat Raif Efendi, Trabzon eski mebusu Servet Bey, Erzincan’lı Şeyh Fevzi Efendi, İzzet Bey, Bitlis eski mebusu Sadullah Efendi ve Mutki aşireti önderi Hacı Musa Bey.<a id="footnote10"></a><sup><a href="#bookmark9">10</a></sup> Mustafa Kemal’in başkanlığı altındaki bu Hey’et-i Temsiliye, ulusal akımı içte ve dışta temsil edecek, Sivas Kongresi’nde daha temsili bir biçime getirilerek, Anadolu’da fiili (defacto) yönetim görevi yapacaktı. Kongrenin son günü olan 7 Ağustos’ta kapanış söylevini veren Mustafa Kemal şunu belirtmişti:</p>

  <p>‘Erzurum Kongresi, bütün cihana karşı milletimizin mevcudiyetini ve birliğini gösterdi. Tarih, bu kongremizi, şüphesiz, ender ve büyük bir eser olarak kaydedecektir’.</p>

  <p>Buna karşın, Türk ulusal amaçlarınınMisak-ıMilli’de çizilmiş olduğu biçimde yüzde yüz başarıyla elde edilebileceğine, Ulusçular arasında bile inanan pek az kişi vardı.<a id="footnote11"></a><sup><a href="#bookmark10">11</a></sup> Kongrenin son gününde Mustafa Kemal’le görüşen İngiliz denetim subayı Yarbay Anthony Raw-linson, daha sonra, Londra’da Dışişleri Bakanı vekili Lord Curzon’la görüşürken, ona, Türk Ulusçuların, ileride, Anadolu’da ‘bir büyük İslam cumhuriyeti’ kurmaları olasılığından söz etmişse de, buna aldırış eden olmamış ve hiç kimse, Türk Ulusçuların, bu ‘aşırı programlarının’ başarı sağlamasına zerre kadar ihtimal vermemişti.<a id="footnote12"></a><sup><a href="#bookmark11">12</a></sup></p>

  <p>Erzurum Kongresi günlerinde İngiliz Yüksek Komiseri Calt-horpe da, 27 Temmuz’da Lord Curzon’a gönderdiği gizli telgrafta şöyle diyordu:</p>

  <p>‘İngiliz yönetimi, Anadolu’da İstanbul’un yetkisini ve Padişahın egemenliğini reddeden bağımsız ve muhtemelen aşırı ve Avrupa aleyhtarı bir yönetimin kurulmasına yol açacak biçimde olayların gelişmesi olasılığını gözönünde bulundurmalıdır’.<a id="footnote13"></a><sup><a href="#bookmark12">13</a></sup></p>

  <p>Bu sıralarda, Damat Ferit’in İngiliz Yüksek Komiserliği danışmanlarından Tom Hohler’le yapmış olduğu görüşme, Mustafa Kemal’le Hüseyin Rauf’un tutuklanmaları için verilmiş olan emrin öncesine ışık serpmektedir. Damat Ferit, 30 Temmuz’da Tom Hohler’i ziyaret ederek, Mustafa Kemal’le Hüseyin Rauf’un tutuklanmasıyla ilgili emrin gönderilebilmesi için bütün gün çalıştığını; bu konuda askeri yetkililerin, özellikle Savaş Bakanının kendisine karşı çıktığını; İstanbul’daki akımın başında İzzet Paşa, Ahmet Rıza ve Çürük sulu Mahmut’un bulunduğunu ve Veliahtı ‘büsbütün ağlarına düşürdüklerini’ bildirmiş; Anadolu’da toplanan ulusal kongrelerden vakit vakit önemsiz olarak söz etmiş; bazan da bu sözlerine zıt olarak, içerideki durumun oldukça ciddi olduğunu itiraf etmişti. Bu arada, illerin başkentle olan ilişkilerini kesmeleri olasılığına da değinerek, Padişahla kendisi görevlerinden çekilirlerse, güvenliklerinin İngiltere tarafından güvence altına alınıp alınmayacağını sormuş; Hohler, buna, konunun Londra’ya bildirilmesi gerektiği yanıtını vermişti.</p>

  <p>‘Ferit-Hohler görüşmesini 31 Temmuz’da Lord Curzon’a duyuran Yüksek Komiser Calthorpe, Damat Ferit’in, kabinesinin yetkisinin sarsılmış olduğunu kabul etmek istemediğini; bu yönetimin iyi niyet göstermesine, Damat Ferit’in Osmanlı Devleti’nin tek umudunun İngiltere Devleti’nde olduğuna inanmasına, gerçekten onlardan yana görünmesine karşın, yönetimin durumunun sarsılmış olduğunu; buyruklarının illerde yerine getirilmesini sağlayamadığını; ancak Bağlaşık Devletler’in kesin çabalarıyla erkte tutunabileceğini bildirmişti. Padişahla Damat Ferit’in kişisel güvenliği konusuna da değinerek, her ikisinin de bırakışma koşullarına uyarak bunları uygulama yönünde ellerinden geleni yaptıklarını; dolayısıyla, kendilerine her türlü saygının gösterilmesi; onlara dokunulmaması ve güvenliklerinin korunması için önlem alınması gerektiğini belirtmişti. İngiltere Dışişleri Bakanlığı, 18 Ağustos’ta Calthorpe’a gönderdiği yanıtta, Padişah ve Damat Ferit’in kişisel güvenlikleri konusunda önlem alınmasını onaylamıştı. Bakanlık yetkililerinden N. D. Pe-terson 24 Ağustos’ta bu konuda şu çıkmayı kaleme almıştı: ‘... Şu anda İttihatçı bir hükümetin erke geçmesi, gelecekte bizi birçok belalardan kurtaracaktır.’ R. parafeli başka bir yetkili şunları eklemişti: ‘İttihatçı bir yönetimin erke geçmesi, birçok bakımlardan yararlı olacaktır, çünkü bu yönetim, barış koşullarını kabullenmek zorunda kalacaktır; ama, öte yandan, Padişahın tahtından indirilmesine yol açabilecektir’.<a id="footnote14"></a><sup><a href="#bookmark13">14</a></sup></p>

  <p>Böylelikle, Damat Ferit kabinesi, içerideki ulusal akımla başa çıkamayacağını yavaşça anlamaya başlamış; Bakanlar Kurulu, durumu yatıştırmak için, söz verilmiş olan Mebusan Meclisi seçim-lerininin yapılacağını 30 Temmuz’da açıklamıştı. Ferit kabinesinin bütün gücü, yetkisi belirsiz olan Padişahın desteğine dayanıyordu. İngiliz Yüksek Komiseri Calthorpe’un 1 Ağustos’ta Curzon’a bildirdiğine göre, Türkiye öyle bir noktaya gelmişti ki, siyasi yaşama katılan her Türk, ulusal duygularla davranıyor; hiç olmazsa, Türkiye’nin işgal edilmemiş bölgelerini savunmak isteğiyle yanıyordu. Yine Calthorpe’a göre, Türkiye ile genel bir barış antlaşmasının imzalanmasında geç kalınmış olması, bütün faal siyasi öğelerin ulusçuluk ve direniş yönünde birleşmelerine yol açmıştı. Bu gelişmelerle ilgili olarak Calthorpe şu tahmini öne sürüyordu:</p>

  <p>‘Milliyetçiler (Kemalistler), ya illerde yaptıkları gibi, İstanbul’da kesin üstünlük sağlayacak; ya da, herhangi bir ilin başkentinde açıktan açığa Damat Ferit’e karşı bir hükümet kuracaklardır’.</p>

  <p>İstanbul yönetimini ‘yetersiz merkezi hükümet’ olarak tanımlayan Calthorpe, buna karşı, Erzurum’da ‘atılgan, genç erlerin egemenliği altında bulunan’ kongreye değinerek, bu gençlerin, ‘bir kumarcı gibi davrandıklarını’; daha özgür bir davranış sahası kazanmak ve doğu illerini İzmir’in akıbetinden kurtarmak gibi iki amaç güttüklerini öne sürmüştü.<a id="footnote15"></a><sup><a href="#bookmark14">15</a></sup></p>

  <p>İstanbul’daki ABD Başkonsolosu Gabriel Bie Ravndal da, 31 Temmuz’da Washington’a şunları bildirmişti:</p>

  <p>‘Buradaki (İstanbul) siyasi durum belirsiz bir biçime gelmiştir. Padişah, seçim yapılmasını istemiyor; ama Padişahı yönlendirmekte olan Sadrazam, halk arasındaki taleplere boyun eğmeden kabinesini ayakta tutamaz. Bu yüzden, mebus seçimleri yapılması emredilmiştir; ancak, bu seçimler, eski seçim yasasına göre yapılacaktır; bu da, sonucun dört ayda belirleneceği anlamına gelir. Ayrıca, popüler olan akımları bastırmak için sıkıyönetim sertçe uygulanacak ve böylece, partiler toplantı yapamayacaktır. Buna ek olarak, şu anda Erzurum bölgesinde eylemde bulunduğu söylenen Mustafa Kemal’le Hüseyin Rauf’un tutuklanması için emir çıkarılmıştır... Mustafa Kemal’in partisine karşı sert önlemler alınmasından yana olmayan İzzet Paşa kabineden istifa etmiştir. Tevfik Paşa’nın da istifa etmesi bekleniyor.’<a id="footnote16"></a><sup><a href="#bookmark15">16</a></sup></p>

  <p>Gerçekten, Osmanlı başkentinde bile, olaylar, Ulusçulardan yana gelişiyor; Padişah ve Sadrazam, Anadolu’daki ulusal akımdan büyük ölçüde kaygı duyuyorlardı. Ulusçuların, İstanbul’da erke geçerlerse Bağlaşık Devletler’in çıkarlarına karşıt bir tutum izleyerek, bırakışmanın ve daha sonra hazırlanacak olan barış koşullarının uygulanmasına engel olacaklarına inanan İngilizlerle Fransızlar, aralarında yaptıkları danışmalardan sonra, Damat Ferit kabinesini her açıdan desteklemek ve ‘İttihatçıların erke geçmelerini önlemek’ kararını almışlardı.<a id="footnote17"></a><sup><a href="#bookmark16">17</a></sup></p>

  <p>Bu sırada, Ferit kabinesinin tüm gücü, yetkisi belirsiz olan Padişahın desteğine dayanıyordu. Padişah ve Sadrazamı, Mustafa Kemal’in Anadolu’da başlatmış olduğu akımdan gittikçe daha çok kaygılanıyorlardı.<a id="footnote18"></a><sup><a href="#bookmark17">18</a></sup> Öte yandan, 7 Ağustos’ta Erzurum Kongresi, kurtuluş savaşımıyla ilgili kimi önemli kararlar aldıktan; bir Hey’et-i Temsiliye kurduktan ve bir bildiri kabullendikten sonra sona ermişti. Bu gelişmeler kaydedilirken, ABD Başkanı Woodrow Wilson, 21 Ağustos’ta, Amiral Bristol aracılığıyla Osmanlı yönetimine gönderdiği notada, Kafkasya ve öteki ülkelerdeki Ermenilerin katledilmelerini önlemek için etkin önlemler kısa bir zamanda alınmazsa, Wilson prensiplerinde belirtilmiş olan ve Osmanlı Devleti’nin Türk toprakları üzerinde Türk egemenliğinin sürmesini sağlamayı öngören 12. prensibin kaldırılarak, barış koşullarının büsbütün değiştirilmesi ve Osmanlı Devleti’nin kesinlikle ortadan silinmesi ihtimali olduğu yolunda uyarıda bulunmuştu.<a id="footnote19"></a><sup><a href="#bookmark18">19</a></sup> 2 5 Ağustos’ta yapılan Beş Yüceler (ABD, İngiltere, Fransa, İtalya ve Japonya) toplantısında, ABD’nin bu tutumu kınanmış; Bağlaşıklar’a danışmadığı için, hem de savaşmadığı bir ülkeye bu denli tehdit savurmasını eleştirmiş; hiçbir Bağlaşık Devlet’in, Padişahın üzerinde tek başına baskı kullanmamasına oybirliğiyle karar vermişti.<a id="footnote20"></a><sup><a href="#bookmark19">20</a></sup></p>

  <p>25 Ağustos’ta, Damat Ferit, ABD’nin ultimatomuna yanıt vererek, devletin, kendi hudutları dışındaki olaylardan sorumlu tutulamayacağını bildirmiş ve barış yapılması için Osmanlı delegelerinin Paris’e çağrılmasını dilemişti.<a id="footnote21"></a><sup><a href="#bookmark20">21</a></sup> Bu arada, Anadolu’daki Ulusçular, Sivas’ta, Erzurum Kongresi’ne oranla daha geniş ve temsili bir kongre düzenlemek için davranışa geçmişlerdi. Damat Ferit yönetimi ve Padişah, bu kongrenin yapılmasını önlemek için her türlü önleme başvurmuşlardı.<a id="footnote22"></a><sup><a href="#bookmark21">22</a></sup> Onların tüm kösteklemelerine karşın, 4 Eylül’de, Sivas Kongresi, Mustafa Kemal’in başkanlığında oturumlarına başlamıştı.</p>

  <p>Sivas Kongresi</p>

  <p>Sivas Kongresi henüz başlamadan, kongreye karşı yürütülen propaganda öylesine etkili bir duruma gelmişti ki, 5 Eylül’de, Kongre, Padişaha bir telgraf göndererek, onun desteğini sağlamaya çalışmıştı. Telgrafta özetle şöyle deniyordu:</p>

  <p>‘Kongre, Hilafet ve Padişahlık makamı ile yurdun ve ulusun meşru haklarını, mevcut ve muhtemel tehlikelere karşı savunmak hususunda alacağı tedbirleri müzakereye başlamıştır. Bu hayırlı olay vesilesiyle Zat-i Şahanelerinin bir din ve ulus görevi sayarak Kurban Bayramını en iyi dilekleriyle kutlar, bağlılıklarını tekrarlarlar’.<a id="footnote23"></a><sup><a href="#bookmark22">23</a></sup></p>

  <p>Ancak, eniştesi Sadrazam Damat Ferit’in etkisi altında olan Padişah buna yanıt vermek tenezzülünde bulunmamıştı.</p>

  <p>Sivas Kongresi’nin son günleri yaklaşırken, Elazığ Valisi Ali Galip ve İngiliz Binbaşısı Edward Noel’in, Osmanlı İçişleri Bakanı Adil Bey’in suç ortaklığıyla kimi Kürt öğelerini kullanarak Kürtler arasında kışkırtıcı davranışlarda bulunmaya yeltenmesi sonucunda, İstanbul yönetimiyle ulusal önderler arasındaki gerginlik artmaya başlamıştı.<a id="footnote24"></a><sup><a href="#bookmark23">24</a></sup> Mustafa Kemal, 10 Eylül’de Adil Bey’e gönderdiği sert bir telgrafta onu ve yandaşlarını, ulusun Padişahına düşünce ve dileklerini bildirmesine engel olan ‘alçaklar, cana kıyıcılar’ olarak nitelemiş; düşmanlarla birlik olup ulusa karşı ‘haince düzenler kurduklarını’ bildirmişti.<a id="footnote25"></a><sup><a href="#bookmark24">25</a></sup> Böylelikle, Ulusçular, sürekli olarak Ferit kabinesine saldırırken, Padişahın suç ortaklığından habersiz gibi davranıyorlardı. Onlara göre, Ferit kabinesi tarafından aldatılmış olan Padişahın olup bitenlerden haberi yoktu.<a id="footnote26"></a><sup><a href="#bookmark25">26</a></sup> Mustafa Kemal, aynı gün Padişaha gönderdiği ayrı bir telgrafta, Ferit yönetiminin savaş yoluna gidip Kongreyi basarak Müslümanlar arasında kan dökmeye kalkıştığını ve ‘Kürdistanı ayaklandırarak yurdu parçalatma planının da para karşılığında kabul ettirilmiş olduğu belgelerden anlaşıldığından, ulusun bu yönetime artık inanç ve güveni kalmadığını’ bildirmiş; namuslu kişilerden yeni bir hükümet kurarak ‘bu casus örgütünün mensupları hakkında ivedilikle ve adaletli olarak soruşturma yapılması ve onların cezalandırılması, adil bir hükümetin kurulmasına değin, İstanbul hükümeti ile hiç bir yazışma yapmamaya ve ilişki kurmamaya karar vermiş olan ulustan Ordu’nun ayrılmayacağını bilginize sunmak zorunda kaldık’ diyordu. Ferit, bu telgrafın Padişaha iletilmesine engel olmuştu. Bunun üzerine Hey’et-i Temsiliye, İstanbul yönetimiyle olan ilişkilerini ve yazışmalarını kesmişti.<a id="footnote27"></a><sup><a href="#bookmark26">27</a></sup></p>

  <p>Kongre’nin son gününde (11 Eylül) yayımlanan bildiride, bırakışma koşulları sınırları içerisinde kalan toprakların Türkiye’den ayrılmaz bir tüm olduğu; ulusal savaşım için ulusal güçleri etken ve ulusal dileği egemen kılmanın esas olduğu belirtilmiş ve ülkenin bölünmesine karşı koymak için ulusal savunma önerilmişti.<a id="footnote28"></a><sup><a href="#bookmark27">28</a></sup> Bu amaçları sağlayabilmek için, Erzurum Kongresi’nce seçilmiş olan Hey’et-i Temsiliye de genişletilmişti. Mustafa Kemal, 11 Eylül’de, Hey’et-i Temsiliye başkanı olarak Sadrazam Damat Ferit’e gönderdiği telgrafta, ulusun Padişahtan başka kimseye güveni kalmadığı; durum ve dileklerini ona bildirmek zorunda olduğunu, hükümetin Padişahla ulus arasına girdiğini öne sürmüştü.<a id="footnote29"></a><sup><a href="#bookmark28">29</a></sup> 12 Eylül’de, Sivas Kongresi Genel Kurulu’nun Padişaha çektiği telgraflar, hükümet tarafından engellenince, Kurul, tüm komutan ve yöneticilere, İstanbul’la bağlantının kesilmesini emretmişti. Bu uyarı üzerine birçok yerlerden Padişaha telgraflar gönderilerek yasal bir yönetim erke geçinceye kadar hükümetle ilişkilerin kesildiği bildirilmişti.<a id="footnote30"></a><sup><a href="#bookmark29">30</a></sup></p>

  <p>Hey’et-i Temsiliye’nin, Anadolu’nun İstanbul yönetimiyle ilişkilerini kesmesine karşı çıkanlar olmuştu. Kazım Karabekir, bu sırada Mustafa Kemal aleyhinde çeşitli söylentiler yer aldığını; Erzurum’daki 15. Kolordu karargâhına, ‘bu adam (Kemal) İstanbul hükümetinden intikam almak için milleti sürüklüyor’ denilerek şikâyetler yapıldığını; bunlara yer yer hak vermekle birlikte, Mustafa Kemal’e karşıt akımları yatıştırmaya çalıştığını anılarında öne sürer.<a id="footnote31"></a><sup><a href="#bookmark30">31</a></sup> Yine Karabekir’e göre, 15/16 Eylül akşamı, Trabzon’da, çeşitli yerlere asılan ve gazeteci Ömer Feyzi’nin eseri olduğu söylenen bildiride, ‘Vatan felakete sürükleniyor;.. Şarki Anadolu Cemiyeti “kavm-i perişanın” idam kararlarını hazırlıyor; onlardan doğan bu idare-i muvakkate, (ulusu), Padişahı, azametinden, Halife-i zişa-nından ayırmaya çalışıyor; vatanı düşmanlara çiğnetecek kararlar veriyor’ denilerek, ulusu, Padişaha bağlılık telgrafları göndermeye çağırıyordu.<a id="footnote32"></a><sup><a href="#bookmark31">32</a></sup></p>

  <p>Bu gelişmeler kaydedilirken, 12 Eylül’de, Padişah adına Damat Ferit’le İngiltere adına İngiliz ajanları arasında gizli bir anlaşma imzalandığı söylentileri çevrede dolaşmaya başlamıştı. Bu sözde anlaşma ile, Türkiye, İngiliz etkisi altına giriyordu.<a id="footnote33"></a><sup><a href="#bookmark32">33</a></sup> Bu sözde anlaşmanın imzalanmasından bir gün sonra, 13 Eylül’de, İngiltere’nin yeni Yüksek Komiseri Amiral Sir John de Robeck’le görüşen Damat Ferit, Mustafa Kemal akımına gittikçe artan bir önem vermekte ve bunun hem hükümete hem Bağlaşıklar’a karşıt olduğunu; Padişaha karşı tavırlarının da düşmanca olduğunu söylemişti. Ona göre, çözüm olarak, ya akımı ezmek üzere bir Türk ordusunun gönderilmesini ya da bir Bağlaşık gücünün önemli stratejik noktaları işgal etmesini önermişti. Robeck, birinci önerinin iç savaşa yol açacağını; ikinci öneriye gelince, Bağlaşıklar’ın savaştan bıkmış olduklarını ve daha çok kan dökülmesini önlemek için her çareye başvurmayı dilediklerini söylemişti.<a id="footnote34"></a><sup><a href="#bookmark33">34</a></sup></p>

  <p>Bir gün önce (12 Eylül), Sivas Kongresi tüm Komutanlara ve illere gönderdiği bildiride, hükümet, ulusun, Padişahına dileklerini ulaştırmasını engelleyip onunla bağlantısını kesmekte ve ‘hayınca davranışını’ sürdürmekte direndiğinden, yasaya uygun bir hükümet başa geçinceye kadar, ulusun, İstanbul yönetimiyle ilişkilerini ve İstanbul ile her türlü telgraf ve posta haberleşme ve ulaştırmayı tümüyle kesmeye karar verdiğini açıklamıştı.<a id="footnote35"></a><sup><a href="#bookmark34">35</a></sup> Ertesi gün, Hey’et-i Temsiliye, Müdafaa-i Hukuk-i Milliye Cemiyetleri merkez kurullarına gönderdiği telgrafta, durumu daha açık olarak aydınlatmış; İstanbul hükümetinin, ulusu aldatarak, milletvekili seçimlerini aylarca sürüncemede bıraktığı gibi, Toros ötesindeki Türk illerinden vazgeçtiğini; Aydın ilinin Yunanlılara verilmesine göz yumduğunu bildirmiş; şunları eklemişti:</p>

  <p>‘Düşman eline geçmiş öteki yurt parçaları için de bunlara benzer akılsızca ve haince siyaset güderek, ülkenin ve ulusun bölünüşüne yol açması çok beklenir. Millet Meclisi toplanmadan önce barış antlaşmasını imza ederek, ulusu, bir olupbitti önünde bırakmak istediği sanılmaktadır. Bundan dolayı, Genel Kongre, Ordu’yu ve ulusu uyanık olmaya çağırır’.<a id="footnote36"></a><sup><a href="#bookmark35">36</a></sup></p>

  <p>Mustafa Kemal de, 13 Eylül’de, ilgililer için buyruk olarak yayımladığı genelgede, ulusal amaçları ‘haincesine yorumlayan’ ve başka anlamlara çeken; ulusal girişimleri ve ayaklanmayı yasaya karşıt ilan eden; Padişah ile ulus arasında bir engel duvarı kuran; halkı birbirine karşı silahlandıran ve birbirini öldürmeye kışkırtan İstanbul hükümeti ile bağlantıyı kesmek zorunda kalan genel Kongre kurulunun şu kararları almış olduğunu bildirmişti:</p>

  <p>‘1. Devlet işleri, Padişah adına ve yürürlükteki yasalara göre eskisi gibi yürütülecektir. Soy ve din ayrımı gözetmeden halkın can, mal ve ırzı ve her türlü hakları güvence altında bulundurulacaktır.</p>

  <p>2.    Hükümet yetkililerinin, görevlerini yasaya ve ulusun isteklerine göre yürütmeleri gerekir.</p>

  <p>3.    Görev sırasında ulusal amaca karşıt davrananlar ağır cezalara çarptırılacaktır.</p>

  <p>4.    Görevden çekilenler de bu biçimde hareket ederlerse cezalandırılacaklardır.</p>

  <p>5.    Ulus esenliği ve mutluluğu, adalet ve haktanırlıkla, yurtta dirlik ve güvenin sağlanmasıyla gerçekleşebilir.</p>

  <p>6.    Yasaya uygun bir hükümet kuruluncaya kadar, İstanbul’la yazışmalar, Sivas’taki genel Kongre’nin Temsil Hey’etiyle yapılacaktır’.<a id="footnote37"></a><sup><a href="#bookmark36">37</a></sup></p>

  <p>Mustafa Kemal, ayrıca, 14 Eylül’de, Sivas Kongresi adına Padişaha gönderdiği telgrafta, Damat Ferit hükümetini şikâyet etmiş; ülkenin iradesini yansıtacak bir yönetim kurulmasını dilemiş; ‘Yüce Hilafet Katına’ sözcükleriyle başlayan telgrafta, o günkü felaketlerin meydana gelmesinde Ferit kabinelerinin de önemli payı olduğunu hatırlatmıştı. Kemal, ayrıca şu örtülü uyarıda bulunmuştu: ‘İstenildiği gibi bir kabine kurulmazsa, ulusun yapacağı girişimleri önlemeye olanak yoktur’.<a id="footnote38"></a><sup><a href="#bookmark37">38</a></sup></p>

  <p>Anadolu’daki ulusal akımın kendi makamı için ne kadar tehlikeli olduğunu sezerek; buna büyük ölçüde önem vermeye başlayan Sadrazam Damat Ferit de boş durmuyor; İngilizlerle entrikalarım sürdürüyordu. 13 Eylül’de, İngiliz Yüksek Komiseri Koramiral Sir John de Robeck’le yaptığı uzun görüşmede, merkezi hükümetle halkın çoğunluğunun, Bağlaşık Devletler’in gücünü benimseyerek, barış konferansının kararlarını kabule hazır olduklarını; ama Mustafa Kemal’in yandaşlarının savaşı sürdürmek istediklerini; bu davranışlarının ‘çılgınlık olduğunu ve yurtseverlikle bağdaşamayacağını’ vurguluyordu. Bunun üzerine, Robeck, Damat Ferit’i, Mustafa Kemal’le görüşerek, ülkeyi, içine düşürmüş olduğu tehlikelerin ciddiyetini ona anlatmasını önermişse de, Ferit, bu denli bir davranışın başarı sağlaması için vaktin çok geç olduğunu söylemişti.</p>

  <p>Robeck’in İngiltere Dışişleri Bakanlığı’na bu konuda göndermiş olduğu gizli telgrafı Bakanlıkta çeşitli yorumlara neden olmuştu. Yetkililerden W. S. Edmonds şu yorumu yapmıştı:</p>

  <p>‘Gerçek sorun, Mustafa Kemal’le barış konferansı arasındadır. Mustafa Kemal’in şimdiki Türk yönetimine olan düşmanlığı rastlantıdır. Kemal, amacının, bir Ermeni devleti kurulmasını önlemek olduğunu açıkça belirtmektedir ve onunla ancak Türkiye’nin geleceği konusunda işlem yapılabilir. Sadrazam iki çözüm öneriyor; ama (Anadolu’ya) Türk askeri gücü gönderilirse, bu gücün Mustafa Kemal’e katılması olasılığı vardır. Öte yandan, Sadrazamın da bildiği gibi, oraya Bağlaşıklar’ca bir güç gönderilmesi pek olanaksızdır... Birkaç hafta içinde Erzurum’a o kadar kar yağacaktır ki, Mustafa Kemal’e karşı oraya düzenli güçler gönderilmesi pek güç olacak ve Kemal da gerilla operasyonlarına girişemeyecektir. Ancak, pek az güvene sahip olan Ermeniler onun elinde olacaktır. Gerçi Türk ülkelerinin bütünlüğüne saygı gösterildiği surece Hristiyanları oradan çıkarmayacağına dair bildiri yayımlamıştır’.</p>

  <p>George Kidston adlı yetkili şunları eklemişti:</p>

  <p>‘Mustafa Kemal, d’Annunzio, Mr. Bullitt ve Faysal, aynı acıklı gerçeğin, barış konferansının her tür saygınlık ve yetkisini yitirmiş olduğu gerçeğinin göstergesidir... Lord Curzon’un bana geçenlerde anlatmış olduğuna göre, o bölgede çıkması beklenen kırım olayları gerçekleşmemiştir. Acaba Mustafa Kemal’le onun Hristiyan düşmanları kışın gelmesini mi bekliyorlar? Kışın, gerilla savaşının bile olanaksız olduğu gerçektir; ama önceden hazırlanan kırım için ayrıntılı bir plana gerek yoktur’.</p>

  <p>Curzon şunları eklemişti:</p>

  <p>‘Şu anda askeri operasyonun olanaksız olduğunu kabul ederim; ama Mustafa Kemal Sadrazama karşı nasıl davranacaktır? Sadrazamın onu yakalama şansı varsa, İzzet Paşa’nın da önermiş olduğu gibi, ona saldırmalıdır’.<a id="footnote39"></a><sup><a href="#bookmark38">39</a></sup></p>

  <p><a id="bookmark0"></a><a href="#footnote1">1</a></p>

  <p>   Nazım’dan Karabekir’e gizli telgraf, 30.7.1919; Karabekir’den Osmanlı Savaş Bakanlığı’na gizli telgraf, 1.8.1919. Hasırcıoğlu, s. 11-14; Nutuk III, vesika 39; Karabekir, s.84-85.</p>

  <p><a id="bookmark1"></a><a href="#footnote2">2</a></p>

  <p>   Shaw II, s.693.</p>

  <p><a id="bookmark2"></a><a href="#footnote3">3</a></p>

  <p>   Kansu, s.179-180.</p>

  <p><a id="bookmark3"></a><a href="#footnote4">4</a></p>

  <p>   İDA, FO 371/4229/86178, 90253, 92514, 94184, 106214, 10760 ve 13174; DBFP IV/1, s.648 ve 703; Göztepe, s.206-207; Gökbilgin, s.120-121; İstanbul Basını, 21.7.1919; Türkgeldi, s.232; Lloyd George II, s.651 ve 654; Evans, s.193; L’Temps, Paris, 2.7.1919.</p>

  <p><a id="bookmark4"></a><a href="#footnote5">5</a></p>

  <p>   İDA, FO 371/4227/107802: Calthorpe’dan Curzon’a gizli telgraf, İstanbul, 23.7.1919: Ferit - Calthorpe görüşmesi.</p>

  <p><a id="bookmark5"></a><a href="#footnote6">6</a></p>

  <p>Takvim-i Vekayi, 22.6.1919; İstanbul Basını, 23.7.1919; Gökbilgin, s.169-170; Kandemir, s.110-111; Jaeschke, s.137; Kansu, s.96; Nutuk III, vesika 39.</p>

  <p><a id="bookmark6"></a><a href="#footnote7">7</a></p>

  <p>   Kansu, s.96-97; İDA, FO 371/4159/141729: İngiliz Askeri İstihbarat Şefinden İngiltere Dışişleri Bakanlığı’na yazı, Londra, 15.10.1919 - Sivas Kongresi.</p>

  <p><a id="bookmark7"></a><a href="#footnote8">8</a></p>

  <p>   HTVD, sayı 48; Karabekir, s. 96; Cebesoy, s.119; Gökbilgin, s.179; Bıyıklıoğ-lu, s. 48 ve 53; Tarih Vesikaları I, s.7 (yeni seri); Jaeschke, s.138.</p>

  <p><a id="bookmark8"></a><a href="#footnote9">9</a></p>

  <p>   İDA, FO 371/4160/147576: Erzurum Kongresi bildirisinin İngilizce çevirisi, 7.8.1919.</p>

  <p><a id="bookmark9"></a><a href="#footnote10">10</a></p>

  <p>   Söylev 1, s.144-145, belge 41; Speech, s.51-52; Kansu, s.114-115; Karabekir, s.106- 107.</p>

  <p><a id="bookmark10"></a><a href="#footnote11">11</a></p>

  <p>   Bıyıklıoğlu, s.193.</p>

  <p><a id="bookmark11"></a><a href="#footnote12">12</a></p>

  <p>   Rawlinson, s.249-252.</p>

  <p><a id="bookmark12"></a><a href="#footnote13">13</a></p>

  <p>İDA, FO 371/4227/108842; DBFP IV/1, s.704: Calthorpe’dan Curzon’a gizli telgraf, İstanbul, 30.7.1919.</p>

  <p><a id="bookmark13"></a><a href="#footnote14">14</a></p>

  <p>İDA, FO 371/4227/115591; DBFP IV/1, s.706-712: Calthorpe’dan Curzon’a gizli yazı, İstanbul, 31.7.1919; ilişikte, Hohler - Ferit görüşmesiyle ilgili bilgi, 30.7.1919; Dışişleri Bakanlığı yorumları, 24.8.1919.</p>

  <p><a id="bookmark14"></a><a href="#footnote15">15</a></p>

  <p>   İDA, FO 371/4227/115568; DBFP IV/1, s.713: Calthorpe’dan Curzon’a gizli telgraf, İstanbul, 1.8.1919.</p>

  <p><a id="bookmark15"></a><a href="#footnote16">16</a></p>

  <p>   Ravndal’dan ABD Dışişleri Bakanlığı’na gizli telgraf, İstanbul, 31.7.1919; Shaw II, s. 689.</p>

  <p><a id="bookmark16"></a><a href="#footnote17">17</a></p>

  <p>   İDA, FO 371/4227/115591 ve 115594; DBFP IV/1, s.706-712.</p>

  <p><a id="bookmark17"></a><a href="#footnote18">18</a></p>

  <p>   İDA, FO 371/4227/115967: Hohler’den Kidston’a mektup, İstanbul, 4.8.1919.</p>

  <p><a id="bookmark18"></a><a href="#footnote19">19</a></p>

  <p>   Evans, s.183.</p>

  <p><a id="bookmark19"></a><a href="#footnote20">20</a></p>

  <p>   DBFP 1/1, s.509; PRFRUS, Paris Barış Konferansı, III, s.839-840; Evans, s.184.</p>

  <p><a id="bookmark20"></a><a href="#footnote21">21</a></p>

  <p>   Salışık II, s.71.</p>

  <p><a id="bookmark21"></a><a href="#footnote22">22</a></p>

  <p>   Villalta, s.190.</p>

  <p><a id="bookmark22"></a><a href="#footnote23">23</a></p>

  <p>   Albayrak, 11.9.1919; İrade-i Milliye, 14.9.1919; Apak, s.21; İgdemir: Sivas Kongresi, s.20-38; Jaeschke, s.141.</p>

  <p><a id="bookmark23"></a><a href="#footnote24">24</a></p>

  <p>   Jaeschke, s.144-145.</p>

  <p><a id="bookmark24"></a><a href="#footnote25">25</a></p>

  <p>   Karabekir, s. 196 - bu telgrafı eleştirir.</p>

  <p><a id="bookmark25"></a><a href="#footnote26">26</a></p>

  <p>   Söylev 1, s.90; Speech, s.114 ve 119; Kansu II, s.351-352.</p>

  <p><a id="bookmark26"></a><a href="#footnote27">27</a></p>

  <p>   Sivas Kongresi’nden Padişah ve Sadrazama telgraflar, 11.9.1919; Söylev 1, s.194- 196; Speech, s.119-120 ve belge 82; Kansu I, s.276-278.</p>

  <p><a id="bookmark27"></a><a href="#footnote28">28</a></p>

  <p>   Sarıhan II, s.96.</p>

  <p><a id="bookmark28"></a><a href="#footnote29">29</a></p>

  <p>İrade-i Milliye, 17.9.1919; Söylev I, s.95-102; Nutuk III, belge 83; Kansu II, s.351; Yularkıran, s.146.</p>

  <p><a id="bookmark29"></a><a href="#footnote30">30</a></p>

  <p>   İrade-i Milliye, 17.9.1919; Albayrak, 18.9.1919; Söylev I, s.100; Nutuk III, belge 83; Kansu I, s.272; Karabekir, s.117; TİH II, s.352.</p>

  <p><a id="bookmark30"></a><a href="#footnote31">31</a></p>

  <p>   Karabekir, s.231-232.</p>

  <p><a id="bookmark31"></a><a href="#footnote32">32</a></p>

  <p>   A.g.e., s.234.</p>

  <p><a id="bookmark32"></a><a href="#footnote33">33</a></p>

  <p>   Karabekir, s.403; Bayar VII, s.2353; Bayur, s.40; Sonyel, Belleten, no.135, s.437; Tarih IV, s.29; Şimşir I, s.102; Bıyıklıoğlu, s.54; Jaeschke, s.61; Akşin I, s.572 vd.; İDA, FO 371/5117/E 260/83/44.</p>

  <p><a id="bookmark33"></a><a href="#footnote34">34</a></p>

  <p>   İDA, FO 371/4157/129080; DBFP IV/1, s.760-761.</p>

  <p><a id="bookmark34"></a><a href="#footnote35">35</a></p>

  <p>   Sivas Kongresi bildirisi, 12.9.1919: Söylev I, s.97.</p>

  <p><a id="bookmark35"></a><a href="#footnote36">36</a></p>

  <p>   Hey’et-i Temsiliye’nin telgrafı, Sivas, 13.9.1919; Söylev I, s.98; Speech, s.124.</p>

  <p><a id="bookmark36"></a><a href="#footnote37">37</a></p>

  <p>   Mustafa Kemal’in buyrukları: Söylev I, s.99; Speech, s.125-126.</p>

  <p><a id="bookmark37"></a><a href="#footnote38">38</a></p>

  <p>   Nutuk III, belge 97/1; Karabekir, s.195; Kansu I, s.276.</p>

  <p><a id="bookmark38"></a><a href="#footnote39">39</a></p>

  <p>İDA, FO 371/4158/129080: Robeck’ten Curzon’a gizli telgraf, İstanbul, 13.9.1919; İngiltere Dışişleri Bakanlığı yorumları.</p>
</body>
</html>
