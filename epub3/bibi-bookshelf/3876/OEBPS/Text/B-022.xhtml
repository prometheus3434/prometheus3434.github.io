<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>22</h2>

  <p class="p1" style="text-align: center;"><i>Burada, bir balık pilakisi yapmaya</i><br />
  <i>kalkışıldığında maruz kalınan sıkıntılar anlatılır</i></p>

  <div>
    <br />
  </div>

  <p class="p1" style="text-align: center;">*</p>

  <div>
    <br />
  </div>

  <p class="p1">Olga’nın ifşaatı karşısında ilk anda dili tutulan, ardından alınıp kızan Squaw yaygarayı basıp Olga’yı suçladı:</p>

  <p>- <i>My God!</i> Bu kadar aşağılık bir iftirayı hayatımda duymadım! Mutlaka ayağı takılmış olmalı! Soyunu sopunu biliyoruz! Bizi kargışlayan baban gibi bir Mavrokhordatos’sun! Günahının karşılığını biz ödüyoruz!</p>

  <p>Olga onu susturmaya çalıştı:</p>

  <p>- Sus Squaw, çok üzgün olduğun için kabalaşıyorsun.</p>

  <p>Ama Squaw susmadığı gibi daha da sinsi bir üslupla sözünü sürdürdü:</p>

  <p>- Niçin çığlığı Augustus atmış olsun? Douglas Haig’in canını alan o çığlığın ağzından çıkmadığını ispatlayabilir misin? <i>Don Juan</i>’da oynayan kahramanımıza âşıktın yanılmıyorsam. Yoksa salonda bulunmuyor muydun?</p>

  <p>Arthur Wilburg Hicibilain başını salladı:</p>

  <p>- Squaw abuk sabuk konuşuyorsa da anlattıklarında bir doğruluk payı var. Augustus kadar Olga da, Anton Ssliharf ya da tanımadığımız bir başkası da talihsiz bir çığlıkla Haig’i şaşırtmış, baritonumuzun ayağının dolaşmasına, ölümcül yıkılışına yol açmış olabilir. Olga, bağıranın Augustus olduğunu sana kim anlattı?</p>

  <p>- Anton Ssliharf anlattı! Yanındaymış, görmüş, duymuş. Oğlunu alçıdan kalıbında gördüğü anda, kapana kısılmış bir aslan ya da tayfaların oyuncağı olmuş bir albatros gibi canhıraş bir çığlık atacağını, Anton Ssliharf daha oturdukları sırada anlamış. Haig çıkınca, Augustus un sararıp solduğunu, hatta anlattığına bakılırsa, atacağı çığlığın boğazında doğup büyüdüğünü görmüş. Fırlayıp ağzını tıkamayı düşünmüş ama daha üç adım atmadan Augustus haykırmaya, bir gulyabani çığlığı, uçuruma yuvarlanan kadın başlı, aslan vücutlu canavarın böğürüşü, göğsü akbabalar tarafından parçalanan birinin gırtlağından fışkıran bir <i>Grido Indiavolato</i> aryası gibi inanılmaz bir çığlık atmaya başlamış. Haig yalpalamış, sonra da düşmüş. Salonun ortasına yıldırım düşmüş gibi bir gümbürtü olmuş. Augustus’un ilk çığlığı da salonda kopan çıngarda, onca hayhuy, patırtı, gürültü, yuhalama arasında kaynayıp unutulmuş.</p>

  <div>
    <br />
  </div>

  <p>Haig’in ölümü karşısında az daha canımdan oluyordum. Tam karşımda oluyordu olanlar. Yıkıldığını, alçıdan kalıbın boylu boyunca zikzaklarla yarıldığını gördüğüm an düşüp bayılmış, komaya girmişim. Altı gün boyunca yatırdıkları yatakta hayatla ölüm arasında kalmışım. Sonra bir doktor burnuma güçlü bir amonyak kokusu saçan bir ilaç dayamış da uyanabilmişim. Anton Ssliharf yanı başımda, avuçlarımı okşuyordu. Alıştıra alıştıra olanları anlattı. Augustus oğlunu kaldırdıkları morga girip onu kaçırmış. Fırlayıp Azincourt’a koşmak için palas pandıras yataktan kalkmaya çalıştım. Ssliharf mâni oldu:</p>

  <p>- Hayır. Hiç şansın yok. Adın Mavrokhordatos olduğu için Augustus sana hain bir jaguar gibi saldıracaktır. Oğlunun ölümünün sorumluluğunu sana yüklüyor.</p>

  <p>Sonra atalarımdan söz açtı. Adıma bağlanan kargışı anlattı. Avaz avaz bağırarak inkâra kalkıştım:</p>

  <p>- Asıl attığı korkunç çığlıkla o oğlunun Azraili oldu.</p>

  <p>Bilgim dışında başıma çökmüş bu kargışa uygun davranıp onun postuna saman dolduracağım. Çünkü o iki günlük kocamı öldürdü.</p>

  <div>
    <br />
  </div>

  <p>Ama altı yıl boyunca Anton Ssliharf bir an yanımdan ayrılmadı, adım adım ardımdaydı. Ondan kaçmayı, Azincourt’a koşup Augustus’u gırtlaklamayı, parçalamayı istiyordum. Ama Ssliharf’in sihirli bir gücü vardı. Kimi zaman onun o hiç şaşmayan ihtimamından kaçıp kurtulmayı arzulardım; ama o kadar dostça yardımıma koşardı ki... Dönüp yanına sokulur, onun avutuculuğuna sığınırdım. Güldürüp rahatlatmayı iyi bilirdi. Biricik aşkım Douglas Haig’in ölümünü unuttururdu bana. Canım sıkkınsa, mahzunsam, mutlaka ruhumu okşayacak bir tatlı söz bulurdu. Arada bir içim kararır da, Augustus’un canını alma ihtirasıyla yanıp tutuşmaya başlarsam, Anton aklımı başıma toplamamı sağlardı.</p>

  <p>İşimi bırakmış, sanatımdan uzaklaşmıştım. Şan dünyasına sövüp duruyordum. Anastasia’nın bana bıraktığı miras yirmi üç yıl boyunca katlanarak artmış, rahatça lüks bir hayat yaşamamı olanaklı kılan bir dünyalık oluşturmuştu. Anton’un da bir Larbaud ya da bir Barnabooth gibi, çinko, stronsiyum, radyoaktif kurşun, kobalt çıkarılan, kazdıkça başka damarlar, yataklarla karşılaşıldığı için dibini hiç bulamayacakları anlaşılan topraklarına borçlu olduğu, pratik olarak sonsuz parası vardı.</p>

  <p>Yolculuklar yapıyorduk. Okyanusaşırı vapur yolculuklarının karanlık hüznünü, kamp akşamlarının dondurucu soğuğunu, manzaraların ihtişamını, tam alıştığımız sırada bırakıp uzaklaşmanın yarattığı düş kırıklığını, tüm bunları tatmıştık.</p>

  <p>Daha sonra, mazurka tutkumu tatmin için gittiğimiz bir balonun çıkışında Ssliharf bana kör kütük âşık olduğunu açıkladı. Ondan hoşlandığımı fısıldayarak ona sokulup sarıldım. Ardımdan koşan başkaları da vardı ama o bambaşkaydı. Daima kibar, zarif, müşfik, candandı. Büyük bir itinayla, ihtimamla kur yapar, pırlanta, safir takılarla gönül alır, aşkını şatafatla dışavururdu. Lokantada ilk siparişi mutlaka bıldırcın dolması ya da İran havyarı olurdu...</p>

  <p>Obur Amaury dayanamayıp araya girdi:</p>

  <p>- Gri havyar mı yoksa siyah havyar mı?</p>

  <p>Arthur Wilburg Hicibilain kızdı:</p>

  <p>- Sussana açgözlü orman kaçkını! Lafa limon sıkma!</p>

  <p>Olga ağladı ağlayacaktı. Yutkunup konuşmayı sürdürdü:</p>

  <p>- Bütün arzularımın anında karşılanması için uşağını bana bırakmıştı. Sabahları kalktığımda yatak odamı diz boyu gül yapraklarıyla, papatyalarla kaplı bulurdum. Yaz, kış hiç farkı yoktu çünkü paraya kıyıyordu; ısıtmalı bir kapalı ortamda, cam altında büyütülüp toplanan gül yapraklarıyla papatyalar ona kargo uçağıyla yollanıyordu.</p>

  <div>
    <br />
  </div>

  <p>Ama ilişkimiz sağlamlaştıkça, Haig, Urbino ya da Augustus’un yaşadığı Azincourt hafızamdan silinip, tatlı bir unutuş içimi kapladıkça, onca büyük bir buhrandan çıkıp sonunda huzuru bulduğum, artık mutluluk dolu pırıl pırıl yılların karşımda durduğuna inandığım sırada Anton’un ruhunun karardığının farkına vardım. Niçin olduğunu bilmiyor, anlamıyordum ama Anton’un hali haftadan haftaya daha kaygılandırıcı oluyordu. Sanki aklından hiç çıkmayan bir sorunu vardı. Sanki sinsi bir maraza tutulmuştu. Yüzünü buruşturuyordu. Zarif bir altın kordonla sağ ayağına bağlı bir muskayı durmadan yokluyordu. Bunun farkına vardıktan sonra, bir gün amaçsızca ondan söz açtım. Çirkin, yamuk yumuk, sanki kurşundan yapılmış, matbaa hurufatını andıran bir zımbırtıydı. Bu kadar sakil bir takıyı niçin nazar boncuğu gibi daima yanında taşıdığını sordum. Bir anda gözü döndü, şaşırtıcı, kudurgan bir hışımla, sövüp saymaya, haksız suçlamalar yapmaya başladı. Bana saldıracağından korkup kaçtım.</p>

  <p>Üç gün boyunca ortalıktan kayboldu. Sonra bir akşam vakti ortaya çıkıp yanıma yaklaştı. Gülümsüyordu ama konuşması çok huzur bozucuydu:</p>

  <p>- Birbirimizi bulalı altı yıl oldu. Altı yıldır dağları, ovalan aşıyor, sarayları, şatoları görüyor, orada muazzam bir manzaraya, burada zarif bir gülistana hayran kalarak dünyayı dolaşıyoruz. Gönül yaran artık kapanmış, acıların yatışmış olmalı. Augustus’tan intikam alma arzun yok oldu artık. Şimdi Azincourt’a yollanmalı, Augustus’u avutmak için gönüllü olmalısın: Oğlunu yitirdi; hiç olmazsa ondan bir hatıra, oğlunun karısı yanında olsun!</p>

  <p>Gözyaşlarımı tutarak yanıtladım onu:</p>

  <p>- Augustus umurumdaydı sanki! Anasını satayım Augustuş’un! Ama sana karşı aşkım dipdiri. İmdadıma koşmuş, hayatımı kurtarmıştın. Şimdi ayrılırsak mahvolurum. Başını alıp gidişin ölümüm olur!</p>

  <p>Ama Anton yalvarıp yakarmama kulaklarını tıkamıştı:</p>

  <p>- Hayır, Azincourt’da çok mutlu, huzurlu olacaksın. Bana umut bağlama. Yola koyulmam, buradan uzaklara kaçmam lazım. Çünkü Haig’in hayatına mal olan kargış şimdi bana saldıracak!</p>

  <p>- Ama niçin?</p>

  <p>- Şimdi anlatınca, anlayacaksın. Haig aslında Augustus’un kanını taşımıyor. Augustus onu Tryphiodorus lakaplı aylağın birinin zoruyla nüfusuna almış. Douglas Haig’in öz babasının kim olduğu hiçbir zaman Augustus’un malumu olmamış. Douglas da öz babasını hiç tanımamış; ama yaklaşık olarak üç ay kadar oluyor, bir rastlantı sonucu, söz konusu öz babanın tastamam Tryphiodorus olduğu bilgisini aldım!</p>

  <p>Çok şaşırmıştım:</p>

  <p>- Ama bunun konumuzla bir ilgisi yok ki!</p>

  <p>- Var! Çok ilgisi var. Çünkü bu rastlantıdan üç gün sonra bir zamanlar Crazy Saloon un starı olan Lolita Van Paraboom’un atraksiyonlarını alkışladığımız Albi Gazinosunun çıkışında, tanımadığım biri, çaktırmadan çantama bir pusula bıraktı. Bu pusulada yazılanlardan, doğumumda, tıpkı Haig’inki gibi, tuhaf bir sır olduğunu anladım. Mutaassıp vasimin bulduğu, bana hocalık yapan bir papazın yanında büyümüştüm. Daha altı yaşımı doldurmadan bir kalp krizi sonucu yitirdiğim babamın İrlandalı bir para babası olduğunu sanıyordum. Oysa işin aslı farklıymış. Öz babam, rastlantıya bak, Tryphiodorus lakaplı biriymiş!</p>

  <p>- İnanmıyorum!!!</p>

  <p>- Ama doğru!!</p>

  <p>- O zaman, bu durumda?!!</p>

  <p>- Tam düşündüğün gibi: Douglas’la anamız babamız birmiş!</p>

  <p>Amaury Ünsüz şaşkınlıktan küçükdilini yutmuştu:</p>

  <p>- Nasıl, nasıl? Douglas’la Anton’un anaları babaları bir miymiş? Bir bu noksan kalmıştı! Bu anlatı bir bulvar güldürüsünü aratmıyor artık!</p>

  <p>Squaw sözü onun ağzından aldı:</p>

  <p>- Kim inanabilirdi ki buna...</p>

  <p>Hiç şaşırmamış gibi duran Arthur Wilburg Hicibilain, “şşt, şşt” yapıp konuşanları susturdu:</p>

  <p>- Susalım da Olga sözünü bitirsin. Çok da şaşırmayalım çünkü korkarım akşama kadar, daha da inanılmaz bir sürü olay işitip, daha da paradoksal bir sürü karışıklığın açıklığa kavuşmasını duyacak, kör talihin daha da kafa karıştırıcı bir sürü oyununa tanık olacağız.</p>

  <p>Kuşkusuz Arthur Wilburg Hicibilain’in dilinin altında bir bakla vardı. Ama bundan söz açmaya daha vakit var; sabırlı olalım.</p>

  <div>
    <br />
  </div>

  <p>Bakla Arthur Wilburg Hicibilain’in dilinin altında ıslanadursun, Olga ilginç anlatısını kaldığı noktadan sürdürdü. Kimi rahat bir koltukta ayaklarını uzatmış, kimi divana uzanmış onu dinliyorlardı. Sabahtan bu yana aralıksız konuşuyor, tartışıyorlardı. Dahası, klasik romanın sıkı kurallarına uyarak anlatı bir hızlanıyor, bir duruluyor, bir sıçrayıp takla atıyor olmasına karşın varacağı düğüm noktası hâlâ muğlaktı. Dolayısıyla ara sıra uyukladıkları da oluyordu.</p>

  <div>
    <br />
  </div>

  <p>Lafı uzatmayalım, Olga bir daha sözü alıp anlatmaya koyuldu;</p>

  <p>Anton’la Douglas’ın aynı ana babanın çocuğu olması, insanı huzursuzlaştıran, inanılmaz bir durum olsa da, bunun Anton’un uzaklara kaçmasını zorunlu kılması aklıma yatmıyordu. Âşığımın uzaklaşmasının arkasında yatanı anlamak istiyordum. Anton, Haig’in mahvına yol açan kargıştan korktuğu için gittiğini açıkladı.</p>

  <p>- Haig’in işi bitti, bir sonraki kurban olmaktan korkuyorum... Azincourt’da, Augustus’un bilardo masasının çuhasında apaçık yazılı olan İntikam Yasasında bir hakikat payı varsa; kindar, gaddar babanın hıncı, bizim canımıza okuma kararı doğruysa, yalnız bir çözüm yolum var: Burada kalmama yol açan tutkudan sıyrılmak, ikimizi bağlayan büyülü bağı kopararak kaçmak, uzaklara, daha uzaklara savuşmak.</p>

  <p>- Haig’in ölümünün sorumluluğu asla bana yıkılamaz! Hiçbir günahım yok! Onu Augustus’un çığlığı öldürdü.</p>

  <p>- Hayır, Haig o kar gibi ak kalıba sokulduğu anda kargışın aforozu tamamlanmıştı. Baritonun acı sonunda hiçbirimizin günahı yok. Tümümüzü tahakkümü altına alan yasanın hükmüydü ölümü. Aslında burada, bir arada kalıp, bir arada ölümü karşılayabilirdik. Ama hayır! Augustus’un yanında iyi korunursun. Banaysa farklı bir yol gözüküyor. Adımıza musallat olan kara yazgıyı kavramak, alınyazımızı okumak için sonuna kadar şansımı zorlayacağım. Bunu yapacak kadar güçlüyüm. Yapabilirim, dolayısıyla yapacağım!</p>

  <p>Bana sarılıp, avcuma bir öpücük kondurdu. Sonra sarsıla sarsıla ağlamaya başlamama bakmadan ayağa kalktı. Çabucak Azincourt’a koşturmamı buyurdu. Sonra arkasına bakmadan dönüp gitti.</p>

  <div>
    <br />
  </div>

  <p>Aubussonda avukatlık yapmaya başlamış ama orada tutunamamış. Niçin bilmiyorum ama üç ay sonra Issoudunda sulh hukuk davalarına girdiğini duydum. Daha sonra Ornans’a taşınmış. Bir rastlantıyla oradaki durumuna dair birkaç husus kulağıma çalındı. Bir motoru varmış, onunla dolaşıyormuş. Sokağında oturan yosmanın biri ona hayranmış. Dilbilgisi alanında çok mühim bir çalışma yapıyor, tamamlanmasına az kalmış çalışmasına ait koca bir kâğıt tomarını daima çantasında taşıyormuş. Onun kadar kibar, onun kadar nazik biri kasabada yokmuş. Lhomond’daki bir açıkoturumda, zaman zarfı olarak kullanılan kimi ulaçları konu alan bir konuşması çok takdir toplamış. Buna karşılık kunduracıda çalışan bir kızla gönül ilişkisi kurmuş. Sonra da bir davada kötü yazılmış bir rapor dolayısıyla iki paralık itibarı kalmayınca Ornans’tan ayrılmak zorunda kalmış.</p>

  <p>Daha sonra son bir pusula yolladı. Ain ilinin Ursins adlı bir küçük kasabasında çalıştığını yazıyordu. Anladığım kadarıyla orada mobilyalı bir lojmanda oturuyormuş. Atlastan bakıp Ursins’in Jura Dağlarında, Oyonnax yakınlarında olduğunu gördüm. Hoş bir kasabayı andırıyordu. Daha sonra da, son olarak Yvazoulay adlı, o civarlardaki adı sanı duyulmamış bir köy bulup orada yaşamaya başladığı bilgisini aldık. O gün bu gündür, İzmir dolaylarında, Öland kıyılarında, Üsküp sokaklarında görüldüğünü aktaran sağlıksız duyumlar dışında, bırakın hangi mıntıkada oturduğunu, yirmi yıl boyunca yaşayıp yaşamadığına dair bir malumat dahi almadım.</p>

  <div>
    <br />
  </div>

  <p>Bu yıllar boyunca yaşadıklarını uzun uzun anlatmayacağını açıklayan Olga sözünü bağladı: Anton’un arzusuna uyup Azincourt’a gitmiştim. Augustus ilk başta tanışmamıza karşı koydu. Sonra yumuşadı, kapılarını açtı. Sonrası malum...</p>

  <p>Squaw yorgun argın konuştu:</p>

  <p>- Karanlık bastırıyor. Acıktık, susadık. Ama daha da mühimi, Yunusu doyurmadık. Üç gündür unuttuk onu. Bir koşu gidip tayınını sunalım ona yoksa ölür.</p>

  <p>Bir ağızdan onayladılar:</p>

  <p>- Tamam, hadi doğru Yunusu doyurmaya!</p>

  <div>
    <br />
  </div>

  <p>Çıktılar. Ortalık kararıyordu. Hava ılıktı. Okşayıcı, ılgıt ılgıt bir rüzgâr büyük akasya ağacının yapraklarını hışırdatıyordu. Havuza yaklaştılar. Uyanık sazanın başını sudan çıkarması için ıslıkla o malum havayı çaldılar. Sonra bağırmaya başladılar:</p>

  <p>- Yunus! Yunus!</p>

  <p>Squaw şaşırmıştı:</p>

  <p>- Bunda bir anormallik var. Çok can sıkıcı. Çocukcağızı duymaya duymaya bizim çağrımıza alışmıştı.</p>

  <p>Havuza lamba tutup dört bir yanını araştırdılar. Sonra bir balıkçı ağıyla bütün havuzu taradılar. Dokuz on kurbağa yavrusu, bir hamsi, bir kalkan, bir tonbalığı, yirmi dokuz istavrit çıkardılar.</p>

  <p>Sonra Yunusun ölüsünü buldular. Minik sazan yavrusu büyümüş, kocaman olmuştu. Boyu bir buçuk arşına yaklaşıyordu. Lambanın soluk ışığı altında pulları pırıldıyordu.</p>

  <p>Kalbin dağlandığı o an! O büyük acı! Bir kargış tarafından kovalandığını duyuran o içgüdü! Kararan ufuklar! İdam kararının okunması! Ölümcül hastalığın hastaya bildirildiği o an!</p>

  <p>Bu duyguların yanı sıra, havuz başında toplananların tümünü samimi bir üzüntü sarmıştı: Yunus, hoşlandığı o hava ıslıkla çalındığında kafasını çıkaran o dost hayvan tümünün kalbini kazanmıştı. Gözyaşlarını zor tutuyorlardı. Yunus Augustus’un şatosunun maskotu olmuştu. Ölümü sanki Azincourt’un çöküşünün ilanıydı.</p>

  <p>Arthur Wilburg Hicibilain sazanın pişirilip tadına bakılması fikrini ortaya attı. Papualıların da hayvan dostları öldüğü zaman bir tür kudas ayini yaparak onları karınlarına indirip vücutlarında yaşattıklarını hatırlattı. Gönlümüzü çalmış o hayvana, o hayran olunası balığa, o tapılası sazana, biricik Yunusumuza da bu tür bir son yakışırdı.</p>

  <p>Arthur Wilburg Hicibilain’in ortaya attığı fikir büyük alkış topladı.</p>

  <p>Squaw ana fikri koruyarak katkıda bulundu:</p>

  <p>- Pilaki yapalım. San Francisco’da bir Yahudi arkadaşım vardı. Brit Milah şartına uymamasına karşın Bar Mitzvah’ım yapmıştı. Çok dini bütün biri sayılmazdı ama Şavuot, Purim, Hanuka, Soykırımı Anma Günü, Roş Aşana, Yom Kipur gibi bayramlarda sinagoğa uğrardı. Bu Yahudi dostum bana pilaki sanatının püf noktalarını anlatmıştı.</p>

  <div>
    <br />
  </div>

  <p>Çiftlik sazanlarının o iç bulandırıcı, buruk, mayhoş tadını almak için Yunus’u bir kazanda sosa yatırdıktan sonra Squaw bir başka kazana bir kilo soğan doğrayıp, bir baş sarmısak, bir bağ maydanoz, bir tutam kimyon, bir çimdik safran, çok az kişniş, bir gıdım da anason koyup kaynattı; tadına bakıp tuzunu kattı; akı, karası, kırmızısıyla acı baharatlar saçaladı; kaynayan kazana bir küçük lahana, bir avuç acı bakla, bir parça pancar, bir miktar da şalgam attı; üç koca yağ topağı koydu. Bir bardak süt döküp kazanın altını kapattı; süzüp sosu ayrı bir kaba aldı; iri parçaları kalbura basıp öğüttü.</p>

  <p>Bu arada Olga Yunus’u bir mutfak tahtasına yatırıp bir satır aldı. Bir vuruşta balığın karnını yardı.</p>

  <p>O anda kulakları çınlatan canhıraş bir çığlık duyuldu. Olga’nın yanına koşuşturdular. Konsolosun oğlunun dul karısı, allak bullak olmuş, ağzı hâlâ açık, parmağını mutfak tahtasına doğrultmuş kalmıştı: Orada, balığın açılmış karnından fırlayıp tahtanın ucuna doğru yuvarlanmış o ilk Zahir sapasağlam duruyordu.</p>

  <p>O zaman anlaşıldı ki, bir gün sazanına ani olarak kanı kaynayan Haig, Augustus’un parmağından almış olduğu Zahir’i Yunusa bağışlamıştı. Bu olayın, asgari yirmi yıllık bir mazisi vardı.</p>

  <p>Olga zangır zangır titriyordu. Dili tutulmuştu. Balığın kızıl kanıyla kıpkırmızı olmuş parmaklarını alnına götürdü, sonra gözü fal taşı gibi açık, yüzüstü kapaklandı. Şakağı yarılmıştı.</p>

  <p>Onu kaldırıp yan odaya taşıdılar. Alçak bir somyaya yatırdılar. Yardıma koşacak, nabzına, tansiyonuna bakacak, bir bıçak atıp uru alacak, bir yakı vuracak, bir dikiş atacak, masaj, lavman, kan nakli yapacak, bir aşı, pomat, hap, fitil ya da şurupla Olga’yı sağaltacak bir doktor, bir pansumancı, hiç olmadı ilkyardımdan anlayan bir izci bulmak için yapılmadık numara kalmadı. Ama bütün çabalar boşa çıktı.</p>

  <p>Olga sayıklamaya başlamıştı. Sonra nabzı yavaşladı. Bakışları donuklaştı. Hırıltılıyla dolan göğsü, bir ıslıkla boşalıyordu. Ağzı açılıp kapanıyor, sanki son soluğunda bir ifşaatta bulunmaya çalışıyordu. Sonunda usulca başlayıp, sayıklamayla son bulan bir mırıltı, duyulur duyulmaz bir sözcük döküldü ağzından. Yanı başındaki Amaury bağırdı:</p>

  <p>- Nasıl? Nasıl? Anlamadım!</p>

  <p>Squaw, soluk yüzlünün kahrolası kara lokomotifinin uzak uğultusunu duymak için kulağını raya dayayan bir Huron ya da bir Mohikan gibi diz çöküp kulağını Olga’nın gırtlağına yapıştırdı.</p>

  <p>Olga sayıklarcasına bir daha fısıldadı. Ardından kasılmış vücudu bir anda sönüp pörsüdü. Üç yazgı tanrıçasının sonuncusu Atropos, Olga’nın yaşam ipliğini koparıyordu. Olga ruhlar diyarına göçüyor, Douglas’a, Augustus’a, Yunusa kavuşmaya gidiyordu.</p>

  <p>Arthur Wilburg Hicibilain Squaw’a sordu:</p>

  <p>- Son anında Olga’nın fısıldamaya çalıştığı sözü anlayabildin mi?</p>

  <p>- Bir sözcük yakalar gibi oldum ama anlamını iyi kavrayamadım: Gıllıgış! Gıllıgış! Olga bu sözcüğü üçüncü fısıldayışından sonra konuşması bütün bütün anlaşılmaz oldu, hırıldamaya başladı, sonra da sonsuza kadar sustu.</p>
</body>
</html>
