<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>Sonsöz</h2>

  <p class="p1" style="text-align: center;"><i>Çok fazla sayfa atlanmadan okunmuş olduğunu<br />
  umduğumuz bu yorucu roman boyunca yazarı<br />
  parmağında oynatmış olan ihtirasa dair</i></p>

  <div>
    <br />
  </div>

  <p class="p1" style="text-align: center;">*</p>

  <div>
    <br />
  </div>

  <p class="p2">Yazarın ihtirası, amacı, kaygısı, fikri sabiti birincil olarak, günümüz romanının yapısına, anlatısına, üslubuna, kurgusuna kısaca bugünün roman sanatına güçlü bir katkı yapacak, orijinal olduğu kadar da didaktik bir yapıt ortaya çıkarmaktı.</p>

  <p class="p2">O zamana kadar ağırlıklı olarak şahsi konumundan yola çıkarak, kimlik sorunlarını, toplumsal ortamı, uyumu, uyumsuzluğu, yabancılaştırıcı harcama tutkusunu konu almış olsa da, bu çalışmasında, “anlamlandıranın” “anlamlandırılana” ya da “anlama” kıyasla mutlak başatlığını savunan, moda olmuş bir yaklaşıma sırtını yaslayarak, kullandığı aygıta farklı bir boyut kazandırmayı arzuladı. Yazıyı dara sokacak uyumsuzlukları azımsamıyor, asla yok saymıyor, lâkin bir ölü ağırlık, soluk aldırmayan bir boyunduruk saymadığı, bilakis, hayal gücünü coşturan bir uyarıcı olarak gördüğü bir kurallar bütününün sınırladığı alanda başarıya ulaşacağına inanıyordu.</p>

  <div>
    <br />
  </div>

  <p class="p2">Yazar acaba niçin kullandığı aygıta farklı bir boyut kazandırma ihtiyacı duydu? Bu kararın alınmasının arkasında kuşkusuz birçok olgu, birçok dürtü, birçok güdü vardı; ancak tüm bunların arasında başrolü bir rastlantı oynadı: Aslında bütün bu çabanın başlangıcında, bir bahis, bir gün olumlu bir çalışmaya uzanacağı çok su götürür bir iddia vardı.</p>

  <p class="p2">İddialaştığı konuda çalışmayı çok hoş bulan yazar işin ardını bırakmadı. Biraz uğraştıktan sonra olağanüstü ilginç çıkış noktaları yakalayınca, tamamlanmasına az kalmış bir sürü başka çalışmayı yarım bırakıp, tüm gücünü bu yapıtta yoğunlaştırdı.</p>

  <div>
    <br />
  </div>

  <p class="p2">Çözümün farkında olmadan okuyanların ilk başta anlamsız bulacağı kadar zorlayıcı bir yasanın bağrından fırlayan, onca tuhaflığına karşılık yazarın oldukça tatminkâr bulduğu bu roman, sözcük sözcük, satır satır, sayfaları doldurmaya başladı. Bir damlacık ilhamdan yoksun (ilhama da hani hiç inanmayan!) yazar, bu yapıtta ilk olarak hiç olmazsa bir Ponson ya da bir Paulhan kadar hayal gücü sahibi olduğunu ortaya koydu. İkinci olarak da, çoğaltmaya, sıralamaya, alıntılamaya, aktarmaya, anıştırmaya, taklit yapmaya karşı düşkünlüğünü, tutkusunu, aşkını uç noktalara taşıyarak, çocuksu (ya da çocukça) içgüdüsünü tıka basa doyurdu.</p>

  <div>
    <br />
  </div>

  <p class="p2">Daha da sonraları, yazısına itimadı arttıkça, başlangıçta adım adım olay örgüsünün yanı sıra akan, daha sonra onun kurucu unsuruna dönüşüp romanın omurgasını oluşturan bir dolaylama oyununa girişti. İlham kaynağı olan Yasayı, onun sınırları dışına asla çıkmadan açığa vuran bu dolaylama oyunu, kimi zaman biraz pürüzlü, kimi zaman hoş ama kimi zaman da mizah dolu, cümbüşlü, cıvıl cıvıl, olağanüstü doğurgan, yaratıcılığı kışkırtan bir anlatı damarından altın çıkarmayı mümkün kıldı.</p>

  <div>
    <br />
  </div>

  <p class="p2">Tam o sıralarda yazar, bina yapan bir Frank Lloyd Wright gibi, günümüz Fransız romanının yapısını, kurgusunu, hayal gücünü sınırlandıran kalıpları kırıp araziyi hazırlayarak, çok kişi tarafından ulusal yazınımızın istinat duvarı vasfını taşıdığı savunulan, psikolojik, ahlaki tahlil çabasını büsbütün bir yana bırakarak, bir tür yazınsal ürün prototipi inşasına giriştiğini kavradı. Bu girişim az tanınan, sıkça yok sayılan bir gücü açığa çıkarıyor; yazarın daima hayranlık duyduğu ancak coşku, tuhaf bir mizah anlayışı, sivri dillilik, kurnazlığın, aykırılığın, çarpıcılığın tılsımına kapılmışlık, dur durak tanımayan dilbazlık açısından yanına yaklaşamayacağını sandığı bir <i>Gargantua’yı,</i> bir <i>Tristram Shandy</i>’yi bir <i>Mathias Sandorf</i>’u, bir <i>Locus Solus</i>’u ya da -niçin olmasın- onca ayrıntısıyla bir <i>Bifur</i>’u ya da bir başka <i>Ayrıntı</i>’yı yaratmış olan tarihi akımı çağrıştıran, yansılayan, onurlandıran bir yapıtın ortaya çıkmasını sağlıyordu.</p>

  <div>
    <br />
  </div>

  <p class="p2">Dolayısıyla yazar bu çalışmasının, (ilk başlarda bulanık, muğlak, vuzuhsuz olsa da) sonuç olarak, bir dizi olmazsa olmazı karşıladığını gördü: İlk olarak, “hakiki” bir roman çıkarıyordu ortaya ama bu kadarla kalmıyor, cümbüşlü, oyuncaklı bir iş yapıyor (ustası Ramun Quayno’nun bir zamanlar açıkladığı gibi, “Halkın canını sıkmak için yazı yazılmaz”); dahası anlamın altyapısını oluşturan karmaşık ilişkiyi kurcalayarak, bir Troyat, bir Mauriac, bir Blondin, bir Cau ya da Quai Conti’nin ünlü dil-yazın kurumundan, Figaro’dan ya da Pavillon Massa’dan bir yazar bozuntusu için kâfi olan anadan doğma kısır bir altyapıya saldıran güçlü, yıkıcı bir akımın oluşumuna katılıyor, katkıda bulunuyor, kaybolmuş olduğu sanılan bir anlatı donanımının ilmini, canlandıcı gücünü roman sanatının kullanımına sunmuş oluyordu.</p>
</body>
</html>
