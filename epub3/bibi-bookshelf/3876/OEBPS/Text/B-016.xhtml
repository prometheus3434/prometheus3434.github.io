<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2><i>16</i></h2>

  <p class="p1" style="text-align: center;"><i>Burada, bir sazanın padişahlara layık bir</i><br />
  <i>lokuma burun kıvırışı anlatılır</i></p>

  <div>
    <br />
  </div>

  <p class="p1" style="text-align: center;">*</p>

  <div>
    <br />
  </div>

  <p class="p1">Augustus açıklamalar yapmak için oğlunu bir odaya soktu. Konuşmalarının tamamında onlara kulak misafiri oldum.</p>

  <p class="p1">- Doğumundaki muammaya ilişkin şu ana kadar hiç konuşmadım. Mümkün olsa bugün, şimdi, burada, başımızdaki Kara Kargış’ı açıklardım. Ama Yasa dilimi bağlıyor, ağzımı açmama imkân tanımıyor. Başından bu yana lafımızı dolandıran, zihnimizi bulandıran, tavrımızı, tarzımızı bozan o basit sözü, o küçücük muammayı, o mutlak tabuyu açığa vuramam, bu hainliği asla yapamam. Adı konulmamış bir marazın oyuncağı olduğumuz malum. Bu onmaz hastalığın yollarımızı tıkayarak, bizi dolaylamalara, karnımızdan konuşmaya, unutkanlıklara zorladığı; çığlıklarımızı, hıçkırıklarımızı, soluğumuzu, avazımızı karartan, boğan yalan bir bilginin dayanılmazlığına mahkûm kıldığı; asla aşamayacağımız bir duvarın ardına hapsolduğumuz, bütün bunlar biliniyor. Unutulmuş sözü yakalar gibi oldukça, hatları muğlak o saflığı kavramaya çalıştıkça, o kötücül gazap daha da acımasızca omuzlarımıza çullanacak. Şunu iyi anlamalısın Haig, bu andan sonra, tıpkı bir zamanlar olduğu gibi ölüm burada dört dönüyor, kurban arıyor olacak.</p>

  <p>Bu girişin ardından Augustus sözünü sürdürdü:</p>

  <p>- Hiç olmazsa oğlumun bana musallat olan bu maraza kapılmayacağını, bu insanlık dışı alınyazısıyla mahvolmayacağını umuyordum bir zamanlar. Ama kollarımızın bağlı olduğu apaçık ortada. Bir kumar oynayıp burada mıhlanıp kalmak büyük bir hata olur. Bu hatayı yapmayacaksın. Bu hatayı yapmayacağım. Göz açıp kapayana kadar hazırlanıp yola çıkacaksın.</p>

  <p>Ama Haig hiç bu kadar uyduruk bir kılıf duymadığını, oğlunu şatodan kovmak için kulp aradığının ortada olduğunu açıklayarak Augustus’a karşı koydu. Darmadağın olmuştu. Cam yanmış gibi bas bas bağırışı çok dokunaklıydı:</p>

  <p>- Nasıl olur! Nasıl olur da babam bana bunu yapar! Anladım baba, yok olmamı istiyorsun. O kadar safmışım ki şu ana kadar daima sana inandım, daima saygılı oldum. Oysa şimdi bana hunharca ama bir o kadar da şapşalca bir komplo kuruyorsun. Ortaya attığın iddianın da, vardığın sonucun da alacalı bulacalı dokusu ikiyüzlülüğünü saklayamıyor. Hiç olmazsa dürüst ol! Paşa gönlün istiyorsa kov oğlunu ama acımasızlığına bu kadar soytarıca bir kılıf uydurmaya kalkma!</p>

  <p>Bu zılgıt karşısında afallayan Augustus haykırarak ayağa fırladı:</p>

  <p>- Oğlum!</p>

  <p>Ama bir hıçkırık sözünü ağzına tıkadı. Susup kaldı.</p>

  <div>
    <br />
  </div>

  <p>Daha sonraları bana o sırada bir an için bütün sırrın ifşaatına ramak kaldığını, az kalsın Haig’in safkan İngiliz olmamasından başlayıp, ona Zahiri, Othon Lippmann’ı, Tryphiodorus adlı ak önlüklü baldırı çıplağı, arınma banyolarını vs. vs. anlatacağını, son anda içi kaldırmadığı için caydığını açıklamıştı.</p>

  <p>Uzun bir suskunluk oldu. Douglas Haig gözünü ayırmadan Augustus’u süzdü, süzdü, sonra bir anda sırtını döndü, koşarak uzaklaştı. Paldır küldür koşturması koridor boyunca yankılandı.</p>

  <p>Augustus hiç kımıldamadı.</p>

  <p>Haig’i durdurup durdurmayacağını sordum. Augustus yanıtladı:</p>

  <p>- Hayır. Bırak. Gidiyorsa, gitsin... Kalıyorsa da canımızdan olacağız ama kalsın!</p>

  <p>Sabaha kadar şatoda dolaşan Haig’in çıkardığı tıkırtıları işittik. Sonra gökyüzü ağardığı sırada şatodan çıkışını gördük. Sırtında boğazlı kalın bir kazak vardı. Bir torba taşıyordu.</p>

  <p>Havuzun yanı başına gitti, diz çöküp üç ıslık çaldı.</p>

  <div>
    <br />
  </div>

  <div style="text-align: center;">
    <img alt="main-1" src="../Images/main-1.jpg" /><br />
  </div>

  <div>
    <br />
  </div>

  <p>Islıkla çaldığı havanın bir anlamı olduğunu, Yunus kafasını sudan dışarı uzatınca anladık. Ara sıra torbasından çıkarıp parçaladıklarını atarak, sazanıyla uzun uzun konuştu.</p>

  <p>Sonra bana, babasına ya da büyüdüğü yuvasına son bir göz dahi atmadan dış kapıyı çarparak çıkıp uzaklaştı.</p>

  <p>Haig yitip gitmişti. Augustus’un hali acınacak gibiydi. Adını fısıldayarak havuza yaklaştığımızda Yunus artık ortaya çıkmıyordu. Olayları akışına bırakmıştık.</p>

  <div>
    <br />
  </div>

  <p>Altı ay sonra postacı kapımızı çalıp bir zarf bıraktı. Augustus zarfı açtı, kimin yazdığına bir göz attı, sonra bir solukta okudu. Ardından dönüp bana sordu:</p>

  <p>- Anton Ssliharf adlı birini tanıyor musun?</p>

  <p>- Hiç sanmıyorum.</p>

  <p>- Kimdir hiç bilmiyoruz o zaman. Ama duruma bakılırsa o bizim ıcığımızı cıcığımızı biliyor. Al oku:</p>

  <div>
    <br />
  </div>

  <p><i>Milord,</i></p>

  <p><i>Nisan ayında Douglas Haig Clifford’la tanıştım. Birkaç fırsat yakalayıp görüştük. Bir rastlantıyla Azincourtdan kaçtığını, o zamandan bu yana yaşadıklarına ilişkin sizi bilgisiz bıraktığını duyunca biraz malumatlandırılmanızın uygun olacağını düşündüm. Amacım yalnızca kaygınızı, üzüntünüzü bir parça yatıştırmaktır.</i></p>

  <p><i>Yuvasından kopup da Paris sokaklarına ilk ayak bastığı sıralarda Douglas Haig oldukça kötü bir hayat sürdürüyordu. Adi barlarda, pavyonlarda sürtüyor, olmadık insanlarla ahbaplık kuruyordu. Irzı kırık, sütü bozuk, ip kaçkını, sabıkası kabarık, namussuzluk konusunda uzman üç kişinin arkasına takıldı. Kötülüğün büyüsü, Douglas Haig’in aklını başından almıştı. Bütün kazancını söz konusu üçlünün aldığı küçük dolandırıcılıklara, hırsızlıklara, kapkaçlara o da katılmaya başladı. Bu işin sonu Douglas Haig için kötü olacaktı. Üçlünün başı olan madrabaz, adamın birinin çantasını karıştırdığı sırada suçüstü yakalanınca, karakola, oradan da yıllarca gün sayacağı mahpus damına götürüldü.</i></p>

  <p><i>Oldukça korkak, hatta tırsak bir kişi olan Douglas Haig, bir zindanın tabutluğunda çürüyüşünü kafasında canlandırdı. Hiç hoş olmazdı bu. Anında o hırsızlar, uğursuzlar, aynasızlar muhitini ardında bırakan Douglas Haig az ama öz bir konfor sunan mobilyalı bir çatı katı kiraladı. O zamanlarki yaşantısını mümkün kılan hatırı sayılır parayı nasıl bulduğunu bilmiyoruz. Arabası olmasa da giyim kuşama saçtığı paranın haddi hududu yoktu. Hatta giydiği büyük Cugaşvili armalı ak kostümünü kuşandığı zaman, Conti Rıhtımından Bahara, Sully Köprüsü dolaylarından Pont-Royal’a kadar dört bir yanda tanınır, hayranlık toplar olmuştu. Fikir hayatındaki modayı da yakından izliyor, Lacan’ın ya da Balibar’ın, McLuhan Marshall’ın ya da Ninipotch’un, Onun ya da Öbürünün konuşmalarım hoşlanarak dinliyordu. “Communications", “Atoll”, “Scilicat", “Trois Continants” yayınlarını okuyordu. Logos Stüdyolarına gidiyor, Godardâ tapıyor, Cournot’ya bayılıyordu.</i></p>

  <p><i>Bu yaşantı altı üstü bir ay kadar sürdü. Bir kuruşu kalmadığında, işin çığırından çıkmakta olduğunu, vur patlasın çal oynasın yaşamak konusunda ölçüyü kaçırdığını, hovardalığın sonu olmadığını anladı. Kısaca kafasını taşa çarpınca, gözü açıldı.</i></p>

  <p><i>Bunun ardından kısa olmasına karşın parlak bir isim yaptığı çok canlı bir uğraşa girişti: Kapitalin ilgası, kârın imhası yoluyla toplumsal ortamın dönüşümünü amaçlayan savaşıma katıldı. Bu doğrultuda Hocanın (bir zamanların Scutari’si) İşkodrada yapmış olduğu üç yıllık bir konuşmadan alınan ilhamla FKP’nin uzlaşmacılarına da, sözümona Çin yanlılarına da saldıran aşırı Arnavutlukçu bir partinin militanı oldu. Ancak onun katılmasından bir hafta sonra parti lağvoldu.</i></p>

  <p><i>Douglas Haig hayal kırıklığından kahroldu. O sırada, babasının -yani sizin- bir gün, “Albinoni’nin Adagio’su, amca oğlum Gaston’u yitirdiğimiz zaman biricik avuntu kaynağımız olmuştu” gibi bir açıklama yaptığını hatırladı. Dakikasında oradan oraya onca koşuşturmanın aslında hayattaki hakiki amacını kovalamayışından, yapmayı arzuladığı asıl işi yapmıyor olmasından kaynaklandığını kavradı.</i></p>

  <p><i>Bundan sonra sıkı çalışmaya başladı. Bir ay sonra Schola Cantorum müzik okuluna kaydoldu. Orada bir yıldız gibi parladı.</i></p>

  <p><i>Bugün Commandant Nobody Alanı, dokuz numarada, küçük bir stüdyoda oturuyor.</i></p>

  <p><i>Anlattığım gibi, bir ara doğru yoldan ayrılmasına ramak kalmasına karşın Douglas Haig sonunda yönünü buldu, yolunu çizdi, sanatını olgunlaştırmaya koyuldu.</i></p>

  <p><i>Onun ayrılışının yaratmış olduğu bilgi alma açlığını yatıştıracağını umduğum havadis bu kadar.</i></p>

  <p><i>Saygılarımla,</i></p>

  <p>Yours truly, <i>Anton Ssliharf.</i></p>

  <p>Augustus duraksamadan tutumunu ayrıntılarıyla açıklayıp niçin haklı olduğunu anlatan uzun bir yazı yazıp yüklü miktarda parayla oğluna yolladı. Ama parayı postadan alan olmadığı gibi yazısına da bir yanıt alamadı. Sorup soruşturmak için posta müdürünü gördü. Ona Commandant Nobody Alanı, dokuz numarada Haig Clifford adında birinin bulunmadığı açıklamasını yaptılar. Kulağına kar suyu kaçan Augustus Schola Cantorum’a başvurup, o yıl kaydolanlar arasında Douglas Haig Clifford isimli birinin olup olmadığını sordu. Burada daha şanslıydı. Ona, kaydolanlar arasında bu ismin bulunduğunu ancak şan yarışmasında birinci olunca, Manhattan’daki Julliard School of Music’in müzik kompozisyonu alanındaki kursuna katılmak için burs kazandığını açıkladılar.</p>

  <div>
    <br />
  </div>

  <p>Bir yıl boyunca başka bir olay olmadı. Ortalık yatışıyor gibiydi. Basında çıkan yazılardan Haig’in Carignano’da salonu dolduranların hayranlığını kazandığını okuduk. Longchamp onun, “büyük bir başrol oyuncusu olmaya aday bir bariton” Gavoty, “yarınların Titto Gobbi’si” Rostant’sa, “bir Kim Borg gırtlağına, bir Ruffo ihtirasına, bir Souzay hissiyatına sahip bir Gigli” olduğunu yazıyordu.</p>

  <p>Sonra bir gün kasabada çarşı pazar dolaşıp doldurduğum üç torbayı yirmi kuruşa bir çocuğa taşıtarak döndüğüm sırada, şatonun havuzunun başında bıkkın adımlarla dolanan birini gördüm. O kadar şaşırdım ki, bir an için karşımda Douglas Haig duruyor sandım. Adamın Anton Ssliharf olduğunu anlamışsınızdır.</p>

  <p>Çok çok yirmi yaşında görünüyordu. Uzun, dimdik, ip gibi zayıftı. Düşük omuzlu bir yağmurluğu, bir bastonu, bir hasır şapkası vardı. İlk bakışta hoş bir çocuk intibaı uyandırıyordu ama bir uyumsuzluğu, bir tuhaflığı vardı. Toparlak suratına solgun, hastalıklı bir hava katan mumya gibi yüzü, bitkin, sallantılı hali, sığıntı gibi duruşu, ak kaşları, bir albinoyla karşı karşıya olduğum hissini uyandıran buz mavisi iki gözü, kaygı dolu görüntüsü içimi kararttı. Sanki farkında olmadan yakıcı gazabın kuklası olmuş gibiydi.</p>

  <p>Yanına yaklaştım, atalarımdan gördüğüm gibi bir karşılama konuşması yaptım.</p>

  <p>- Hayırlı akşamlar, soluk yüzlü! Çadırın barışla dolsun. Savaş baltalarımızı toprağa gömüp bir sulh çubuğu yakalım.</p>

  <p>Hakiki bir Mohikan gibi parmağının ucunu alnına dayadı, sonra bana doğru uzatarak haykırdı:</p>

  <p>- Ahıyohu! Öğüyi!</p>

  <p>“Kazanında kocaman bir bizon kaynasın” anlamındaki bu işmarla örfümüzü çok iyi bildiğini ortaya koyuyordu.</p>

  <p>Yabancıyı salona aldım. Bir koltuğa oturtup gonga vurdum. Augustus koşturarak salona girdi.</p>

  <p>- Buyrun, kimsiniz?</p>

  <p>Yabancı saygıyla konuşmaya başladı:</p>

  <p>- Adım Anton Ssliharf. Yaklaşık bir yıl kadar oluyor...</p>

  <p>Augustus kabaca sözünü böldü:</p>

  <p>- Biliyoruz. Bir yazı yollayıp oğlum Haig’in, hayatının uğraşına atılana kadar bulaştığı karanlık olayları anlatmıştınız. Sanırım artık bu tür yanlış adımlar atmıyor. Daha dün Torino’da büyük alkış toplamış. Şükranlarımızı sunmak için sizi bulamadık. Yolladığınız zarfta yalnız adınız vardı.</p>

  <p>- Yazık! Haklısınız yalnız adımı yazmıştım. Bugün bir rastlantıyla Azincourt yakınlarında bulunuyordum. Sizi görüp konuşmanın iyi olacağını düşündüm.</p>

  <p>- Adonai adına! Tabii ki çok iyi oldu, çok mutlu olduk. Ama artık sizli bizli konuşmayı bırakalım. Daha rahat oluruz.</p>

  <p>- Haklısın.</p>

  <p>- Karnın aç mı? Akşam sofrası kuruluyordu, katılır mısın?</p>

  <p>- Bayıla bayıla...</p>

  <p>Bastonunu bıraktı, şapkasını, sonra da yağmurluğunu çıkardı. Augustus sofraya oturmadan onunla konuşmaya can atıyordu:</p>

  <p>- Sigara salonuma buyur, biraz konuşalım.</p>

  <p>Loş salondan çıktılar. Uzun bir koridorun sonundaki üç basamağı tırmanıp sigara salonuna ulaştılar. Augustus konuğunu, maun kolları parıldayan siyah bir koltuğa oturttu. Ona ithal malı, hakiki bir Havana purosu sundu.</p>

  <p>Havanasını yakan Ssliharf, aldığı tadı vurgularcasına dumanını havaya savurdu.</p>

  <p>Augustus içki dolabına döndü:</p>

  <p>- Bir skoç? Bir burbon? Ya da bir viski?</p>

  <p>Ssliharf gönülsüz gönülsüz mırıldandı:</p>

  <p>- Hı hı...</p>

  <p>- Ya da cin? Votka? Bir cin tonik ya da bir bloody mary? Martini?</p>

  <p>- Ahududu likörün var mı?</p>

  <p>- Tabii. Biraz şarap da katabilirim.</p>

  <p>Bardaklar dolup boşalmaya başladı. Bu arada Ssliharf anlatmaya koyuldu:</p>

  <p>Haig’i nasıl tanıdığımı duymak istiyor olmalısın. Anlatayım: Bir gün Botanik Parkının akvaryumuna gitmiştim. Siyah gocuklu, mahzun suratlı, ikizim gibi bir adam süklüm püklüm sazan havuzuna yanaştı. Torbasından bir parça lokma tatlısı ya da lokum çıkarıp ufalayarak balıklara atmaya başladı. Titiz moruğun birinin sazanları doyurmaya kalkmanın yasak olduğunu duyuran yazıya doğru kötü tütünün sararttığı parmağını sallayarak yanına koşturmasına, bağırıp çağırarak onu uyarmasına kulak asmadan kırıntıları havuza atmayı sürdürdü.</p>

  <p>Sanki bir parça kırıntıyı havuza doğru fırlatır fırlatmaz bir sazanın sudan yunus gibi sıçrayarak lokmasını havada kapacağına inanıyor gibiydi. Ama sazanlar hiç ortada görünmüyordu. Bu onun canını sıkıyor, üzüyordu.</p>

  <p>Yanına gidip sazanlara duyduğu aşkın dokunaklı ama karşılıksız olduğundan söz açtım. Sanki konuşmayı başlatmamı kolluyormuş gibi duraksamadan, zamanında bir sürü insanla arkadaşlık yaptığını ama biricik hakiki dostunun Yunus adlı bir sazan olduğunu anlatmaya koyuldu. Adı fısıldandığında ya da ona özgü bir ıslık çaldığında ortaya çıkan Yunusu doyurmadan yatağa gittiği olmazmış. Sıkılıp üzüldüğü zaman içini Yunusa döküp, onun dostça göz kırpışıyla rahatlarmış.</p>

  <p>O gün, on parasız, aç bilaç, bağrı yanık, kalbi kırık, şapşal şapşal dolandığı sırada Botanik Parkının sazanlarından birinin dostça bir göz kırpıp onu avutacağını sanmış. Son kuruşlarını, Yunusun ayılıp bayıldığı, yalamadan yuttuğu lokumlardan bir kilo almaya harcamış. Dahası, bu lokumlar İran Şahı lokumlarıymış, Fransa’da bir mağazadan parayla bundan daha iyisi alınamazmış.</p>

  <p>Gamlı hali içimi burktu. İçimizi ısıtacak bir bardak içki yuvarladıktan sonra onu bir lokantaya götürdüm. Karnı açtı. Uzun bir orucun ardından iftar yapan bir Müslüman gibi lokmalarını ağır ağır, uzun uzun çiğniyordu.</p>

  <p>Karnımız doyduktan sonra kakaolarımızı yudumlamaya başladık. O sırada çocukluğuna, hayattaki amacına, yaptıklarına, sana, Squaw’a dair korkunç bir ifşaatta bulundu.</p>

  <p>Augustus başından aşağı kaynar sular dökülmüş gibi irkildi:</p>

  <p>- Nasıl bir ifşaat? Doğumuna ilişkin o ağza alınmaz karanlık noktayı biliyor mu?</p>

  <p>- Biliyor. Bir gün, arınma banyonu yaptığın hamama sana duyurmadan girmiş. Daha altı yaşındaymış. Nirvanana ulaşmış, yarı baygın bir durumdaymışsın. Farkında olmadan mırıldanarak sayıklaman ilgisini uyandırmış. Kulağını kafanı suyun dışında tutmaya yarayan boyunluğa yapıştırmış. İnanılmaz ama bu boyunluk mırıltının duyulur, anlaşılır olmasını sağlıyormuş.</p>

  <p>Yüzü kâğıt gibi olan Augustus boğulur gibi konuştu:</p>

  <p>- Ah! Şimdi çaktım! Şimdi çaktım manzarayı!</p>

  <p>- Tabii anladın Augustus: Farkında olmadan ona bütün bildiğini anlatmışsın. Karnındaki Zahir’i nasıl bulduğunu da açıklamışsın. O anda içini müthiş bir acı kaplayan Haig, yaşadığı korkunç travmanın yol açtığı, gücünü on kat artıran bir hışımla parmağından Zahirini koparıp almış.</p>

  <p>- Bunu yaparak, bizi zulmü altına alan Kara Kargış’ın tohumunu da atmış.</p>

  <p>Anton Ssliharf Augustus’u doğrulayarak sözünü sürdürdü:</p>

  <p>- Haklısın. Yalnızca altı yaşında olmasına karşın Haig bütün işi anlamış. Vicdanında mahkûm olmuşsun. Sonsuz bir kin duymuş sana karşı. Düştüğün, hastalandığın zamanlar intikam duygusuyla mutlu olmuş, ıstırabın biraz azalır olduğunda içi kan ağlamış. Sana karşı duyduğu hınç bir an için, bir damla azalmamış.</p>

  <p>Augustus sarsılarak ağlamaya başladı. Bir yandan da yüzünü gözünü sildiği küçük ak havluyu parçalayacak gibi buruşturuyordu:</p>

  <p>- <i>My God, my Godl</i></p>

  <p><i>-</i> Öz çocuğun olmasa da, safkan İngiliz olmasa da, Oğulun Kargışı bu ana kadar ardını bırakmadı. Bugün tuttuğu yol da dahil, bütün yaptıkları sana kan kusturmak, canını almak için kurduğu komploların parçası.</p>

  <p>Augustus bunu tam olarak anlayamamıştı:</p>

  <p>- Komplo mu? Bugün tuttuğu yol da mı?</p>

  <p>Anton Ssliharf çantasına uzanarak buz gibi bir tonda konuştu:</p>

  <p>- Niçin bugün buraya koşturdum, biliyor musun? Şuna bir bakınca anlayacaksın.</p>

  <p>Siyah sahtiyan kılıflı çantasından, siyah mum boyayla ustaca yapılmış bir çizim çıkardı. Kâğıtta, onu karnını doyurmaya çağırma küstahlığını da yapan katili Don Juan’dan intikamını almak için hortlayan <i>Uomo di</i> Sasso’nun bir çizimi vardı. <i>Uomo di Sasso</i> apak alçıdan yumurta biçimli zırhında koca bir Humpty Dumpty’yi anımsatıyordu.</p>

  <p>Kâğıdın arkasına, ürkütücü bir not düşülmüştü: “Bu kılıkta ortaya çıktığımda mahvolacak çünkü kanım sonsuza kadar onun yüzünün karası olacak!”</p>

  <p>Anton Ssliharf durumu açıklığa kavuşturdu:</p>

  <p>- Bu gördüğünüz çizimi alalı üç gün oluyor. Çizimin yanında bir pusula da vardı. Pusulada, Urbino’da yaşadığını, <i>Don Juanda.</i> binbaşı rolünü oynayacağını, Olga Mavrokhordatos’la ömür boyu bir yastığa baş koymak için nikâhlanacağını yazıyordu.</p>

  <p>Augustus bir çıngıraklıysan tarafından sokulmuş gibi havaya sıçrayarak haykırdı:</p>

  <p>- Hayır! Olamaz! Bu onun hayatına mal olur! Canına susamış bu çocuk!</p>
</body>
</html>
