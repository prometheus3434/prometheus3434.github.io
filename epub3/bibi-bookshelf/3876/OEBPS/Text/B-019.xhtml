<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>19</h2>

  <p class="p1" style="text-align: center;"><i>Burada,</i> <i>kur piyasasında doların ($) aşırı</i><br />
  <i>güçlü oluşunu da ortaya koyan</i><br />
  <i>bir aşk masalı anlatılır</i></p>

  <div>
    <br />
  </div>

  <p class="p1" style="text-align: center;">*</p>

  <div>
    <br />
  </div>

  <p class="p1">Augustus bir yıl sonrasına atlayarak öyküsünü sürdürdü:</p>

  <p>Uyuşturucu trafiği tıkır tıkır yürüdüğü için, Albin küpünü doldurmakta hiç zorlanmıyordu. Şatosunda paşalar gibi oturuyor, safa sürüyordu. Ama bir gün Hollywood un ünlü yıldızı Anastasia’nın bir film için şatosunun yakınlarında bulunduğu kulağına çalındı. Artık saldıracak İngiliz bulamaz olan Albin, hırslanmış, ABD uyruklu olanlar da dahil bütün Anglosaksonlara kin duymaya başlamıştı. Dolayısıyla hiç duraksamadan filmin yapımında çalışanların kurmuş olduğu ana kampa bir baskın yapma hazırlığına girişti.</p>

  <p>Gözünü kan bürümüş olan Albin karabinasını kaptı, bunu kâfi bulmayıp bir bazuka, biraz napalm, birkaç dinamit lokumu, birkaç da bomba aldı; yanına babayiğit bildiği altı yoldaşını kattı; kuyruğunu sallayıp duran mastifinin ardında, kudurgan bir hınç duygusuyla kavrulan içini biraz rahatlatmak için yola koyuldu.</p>

  <p>Kampa vardıklarında çoktan akşam olmuştu. Haziranın ortasındaydılar. Gündüz bayağı sıcak yapmıştı. Ama artık akşam ayazı başlamıştı; birazdan hava buz gibi olacaktı.</p>

  <p>Albin dağın yamacında üç stüdyonun kurulmuş olduğunu ama ana kampın göl kıyısında bulunduğunu gördü. Çalışanlar, biri yalnızca ünlü yıldız Anastasia’ya ayrılmış olan altı karavanda kalıyordu. Stüdyolar, nasıl yapılırsa yapılsın, üç figürandan ancak biri kadraja sığdığı için yazarını, ışıkçısını, asistanını, makyajcısını, kostümcüsünü, bütün film çalışanlarını bıktırıp usandıran bir plan için koşuşturanlarla doluydu. Albin stüdyolardaki kalabalığı gördü. Adamlarını varı yoğu yakıp yıkmaya, bir kişi sağ bırakmamacasına katliam yapmaya dağın yamacına yolladı. Sonra istirahattaki yıldızın karavanına doğru gizli gizli yaklaştı.</p>

  <p>Albin, abartısız ama bütün ayrıntılarıyla haz dolu bir aşk yuvasını anımsatan bir tarzda, yumuşak koltuklar, uzun tüylü halılar, utangaçlıktan çok kibarlıktan loş kuytulara konmuş mat aynalarla donatılmış karavana girdi. Havada ihtiras dolu bir parfüm kokusu vardı. Bir kandil, insanın ruhunu yumuşatan zayıf bir ışık saçıyordu.</p>

  <p>Albin süslü odacıkta bir tur attı, sonra yatağın kat kat simli brokar kumaştan cibinliğinin arkasına saklandı. Kısa bir zaman orada durdu. Ortalıktaki boğucu, baharatlı kokudan az kalsın bayılacaktı.</p>

  <p>Sonra Anastasia ortaya çıktı. Fildişi atlastan siyah puanlı kimonosunu çıkardı, karnının altından topuklarına kadar bacaklarını saran muslin külotlu çorabını bir yana attı, kocaman pırlanta taşlı altın takısı dışında çırılçıplak bir divana uzandı. Rahatlamış gibi bir soluk alıp, mışıl mışıl uyumaya başladı.</p>

  <p>Uzun bir zaman boyunca Albin, yıldızın sunduğu ilahi manzara karşısında kıpırdayamadan kalakaldı.</p>

  <p>O ilham anında bütün ufkunu, onun kavisli vücudunun yuvarlak hatları kaplamıştı.</p>

  <p>Göğsünü mavimsi bir loşlukta bırakan bir aydınlık-karanlık oyununun ortasında kalmış çıplak, uykudaki vücudu, dâhi bir yontucunun yapıtı gibiydi.</p>

  <p>Cildi, donuk, parlak, saydam, duru bir ışıkla ışıldıyordu.</p>

  <p>Albin irkildi. Gözü çakmak çakmaktı. Sanki tanrı Pan kanma girmişti. Aşktan içi dağlanmış, bir anda sırılsıklam âşık olmuştu. Dili dolanarak mırıldandı:</p>

  <p>- Ah, Anastasia, aşk tanrısı Cupidon sadağındaki bütün okları bağrıma sapladı!</p>

  <div>
    <br />
  </div>

  <p>Anastasia’nın parıldayan vücudundan aldığı ilhamla Albin oracıkta, <i>Canticum Canticorum Salomonis’i</i> -Solomon’un Şarkılar Şarkısını- andıran, Ahdi Atik tarzı bir övgü şiiri döktürdü:</p>

  <div>
    <br />
  </div>

  <p>Vücudun, binip ummanlar aşacağım bir kalyon, bir mavna, dalgamda salınıp duran bir kotra;</p>

  <p>Alnın, taarruza hazırlandığım bir tabya, bir sur, aklımı başımdan alan o kırlangıç fırtınasıyla yıkılacak olan duvar;</p>

  <p>Kulağın, bir salyangoz, kalp biçimli bir yumuşakça, kıvrımlarında dolaştığım bir asma filizinin tomurcuğu;</p>

  <p>Kirpiğin, bir gözkapağının kıpırtısı, bir anlık bir göz kırpması;</p>

  <p>Ağzın, dudak ısırtan bir ilahi, boğulacak olsam da uğruna karanlık sulara dalmaktan kaçınmayacağım, tropik suların altında açan o kızıl gül;</p>

  <p>Boynun, zambaklı sütun, pudradan bir burç, tasmadaki pırlanta, boğazıma takmaya can attığım boyunduruk;</p>

  <p>Kolun, bir aşk kaldıracı, aşkın asası, âşığı hizada tutan ölçü çubuğu, bağrımı yaran mızrak, nabzımı durduracak kıskaç;</p>

  <p>Avcun, parmaktan ayakları olan o hayvan, vücutlarımızda başıboş dolaşan, dalgaların doruklarına tırmanıp, akıntıya karşı yol alan bir aşk sandalı, aşk kayığı, aşk takası, aşk kanosu;</p>

  <p>Sırtın, kıyı boyu mümbit toprakları, sazlıklarıyla bir ırmak yatağı, tatlı kavisli bir vadi, aşkın hazzıyla bükülmüş bir yay;</p>

  <p>Cildin, ah cildin, o ölümcül balinanın ak gönü, kayboluşu ölümüm olacak o sahtiyan, sonuna kadar adını kazıyıp duracağım o sonsuz kayış;</p>

  <p>Göğsün, çağıldayan akarsu, çırpıntılı halkalar, kıyıya yaklaştığımda koşacağım ilk borda, susuzluğumu yatıştıran istimbotun ilk limanı;</p>

  <p>Karnın, ortası oyuk o çini tabak, tanrılara sunulacak içkinin maşrapası;</p>

  <p>Baldırın, ismi gizli bir soylunun arması, karanlık bir boğaz, koçbaşımla yararak açacağım kapı;</p>

  <p>Kalçan, çitini yıkıp girdiğim bostandan kopardığım, bıçağımla soyup ayıkladığım, suyunu çıkarmak için sıktığım o tatlı, o ballı kırkağaç kavunu;</p>

  <p>Apışın, apışının altın kürkü, Jason gibi yirmi yıl boyunca kasırgalarla boğuşarak ardı sıra koşacağım o altın post, tanrıçanın kasığı, aşkın zülfü, aşkın okları, aşkın topları, aşkın kılları, bir kalamar, bir palamut adayacağım sunak taşındaki kuştüyü yastık, aşk fatihinin gülistanı;</p>

  <p>Yarığın, o lotus, o unutuş yarığı, o yaklaşanı yutan, ortadan kaldıran yarık, o Nirvana vadisi, bir ısırışta canımı alacak o yarık, yatıp kalkıp, ölüp dirilip, çok insani bir hazla yanıp tutuşarak daima ardında koşacağım o yarık;</p>

  <p>Dölyolun, bütün kâinatın bittiği nokta, dölyolun tutkunun, unutuşun, karanlığın ortasında, bir vücut olacağımız o sonsuz anda, hiç tamamlanmayacak bir aşkın kollarında, bir gün yaşayacağımız mutlak bir infilakla sarsılarak, bitip yok olmaya, kaybolmaya koşacağım, koşa koşa saldıracağım o sonuncu hisar!</p>

  <div>
    <br />
  </div>

  <p>Albin şiirini okuduktan sonra soyunmaya başladı. Çırılçıplak kalınca, kıtlıktan çıkmış gibi oburca bir iştahla atılarak, yıldıza yumuldu.</p>

  <p>Anton Ssliharf anlatının burasında dayanamadı:</p>

  <p>- Nasıl? İğfal ha! (Anton daha yirmi yaşında yoktu; dahası, çok mutaassıp bir ortamda büyümüş, hiçbir pazar ayinini kaçırmamış, piskopos tarafından kutsanmış, hatta papaz olmasına ramak kalmıştı.)</p>

  <p>Augustus güldü:</p>

  <p>- Hayır, hayır! İğfal sayılmaz. Çünkü gözkapaklarını aralar aralamaz yıldız da tanrıçasının huzuruna çıkmış olan hayduda gönlünü kaptırıp, ona açıldı, mırıl mırıl konuşmaya başladı:</p>

  <p>- O kadar açım ki karnımı ancak bir korsan, bir yağmacı, bıçkın bir kabadayı doyurabilir! Aynasızlar hâlâ ardında mı?</p>

  <p>Albin yanıtladı:</p>

  <p>- Tabii ki...</p>

  <p>- Başına sıkı bir ödül koymuşlar mıydı?</p>

  <p>- Hiç sorma, kulaklarına inanamazsın!</p>

  <p>Anastasia rakamı duymak istiyordu:</p>

  <p>- <i>How much?</i></p>

  <p>- Bir milyon hrivna.</p>

  <p>Anastasia bunun dolar karşılığını sordu:</p>

  <p>- <i>How much is that in dollars ($)?</i></p>

  <p>Bir doların karşılığı yirmi dokuz hrivna kadardı. Albin, saygın bir yayının finans sayfasından dolar kuruna bakıp, bir milyon hrivnanın dolar karşılığını yaklaşık olarak buldu. Sonucu caka satarak açıkladı:</p>

  <p>- <i>Thirty-four thousand.</i></p>

  <p>Anastasia hayran hayran onu süzdü:</p>

  <p>- <i>That is a lot.</i></p>

  <p>Sonra salınarak sırtüstü uzandı; çapkınca, hatta zamparaca göz kırptı, baygın baygın mırıldandı:</p>

  <p>- Gir koynuma, Don Juan’ım, Casanova’m, Valmont’um, Hain Markim ol.</p>

  <p>Sanki, Richard Widmark’i aşka çağıran Virginia Mayo ya da Frank Sinatra’yı çağıran Joan Crawford, Kirk Douglas’ı çağıran Rita Hayworth, Cary Grant’ı çağıran Kim Novak, Randolph Scott’ı çağıran Anna Magnani, Marlon Brando’yu çağıran Gina Lolobrigida, Richard Burton’ı çağıran Liz Taylor, Omar Sharifi çağıran Ingrid Thulin gibiydi.</p>

  <p>Ama rol mü yapıyordu yoksa samimi miydi?</p>

  <p>Doğrusu bu sorunun hiçbir anlamı yoktu. Öpüşüp koklaşmalarına, okşamalar, gıdıklamalarla yuvarlanmalarına bakılırsa, bunca aşk dolu bir oynaşma, bu kadar arzu dolu bir vuruşma ya da bundan uyumlu bir çift zor bulunurdu.</p>

  <p>İris’i yakalayıp bastıran Apollo, Calypso’yu baştan çıkaran Adonis ya da okşayışlarıyla Aurora’nın aklını başından alan Antinoos misali, Albin Anastasia’yla zifaf cümbüşünü sürdürdüğü sırada, adamları ilk bombalarla darmadağın olan stüdyolara saldırıyordu. Patlamalar ortalığı zangırdatarak, karanlık gökyüzünü aydınlatıyordu. Sanki İblis bütün yamaklarını dünyaya salmıştı. İş başındaki adam da, sakin bir kuytu bulup uyuyan da apansız yakalanmış, oradan oraya koşturuyor, çığlık çığlığa bağırıyordu. Çoğu ya sıçrayan bir kor parçasıyla tutuşarak, ya dumanlar arasında kalıp boğularak, ya bir infilakın dağdan kopardığı bir kayanın altında kalarak, ya ok gibi uçup karna saplanan tahta parçalarıyla zımbalanarak ya da pavkıran bir yanardağdan çıkmış gibi yakıcı, kıvılcımlı bir kül bulutunun ortasında kavrularak saldırının ilk birkaç dakikası dolmadan öldü.</p>

  <p>Ama o büyük, o muazzam kargaşaya karşın katliamın gümbürtüsü bizim iki âşık için caydırıcı olmadı. Yakıcı olmaya dışardaki saldırı kadar yakıcı ama hiç onun gibi hunharca olmayan bir coşkunun ortasında kaybolmuştu âşıklar.</p>

  <p>Adamları, Albin’in talimatlarına tamı tamına uyarak iş bitirmiş olmanın huzuruyla Yağmacıbaşı Şatosuna doğru yola çıktıklarında, o hâlâ, dil döküp kur yaparak, maşukuyla aşk oyunlarını, muaşakasını sürdürüyordu.</p>

  <p>Bu, üç gün sürdü. Sonra Albin’in öpücük yağmurundan, sarılıp okşamalarından sıyrılan Anastasia, ona çuvalla para kazandıran kontratı uyarınca film yapımındaki işinin başına koşmak zorunda olduğunu hatırladı.</p>

  <p>Amanın! Manzara ortadaydı: Yapımcılardan da, dağıtımcılardan da sağ kalan bir Allahın kulu yoktu. Takımların, cihazların durumu da bir faciaydı. Sağlam bir kayıt cihazı, bir şaryo dahi kalmamıştı. O pırıl pırıl aygıtın vizörü burada, tamburu şurada, motoru oradaydı. Yamulmuş çubuklar, kararmış mikrofonlar, yanmış kablolardan oluşan bir moloz yığınına dönüşmüş şu süprüntünün hangi cihazdan artakaldığını anlamak imkânsızdı. Şaryoyu, Nahum Gabo’yla Baldaccini’nin yapıtlarından aldığı ilhamla kolları sıvayan Hajdu’nun yaptığı çağdaş bir yontuyla karıştırmak mümkündü.</p>

  <p>Anastasia işsiz kalmıştı. Bu duruma o kadar üzüldü ki, Anastasia’yı avutmanın yolunu bulamayan Albin, sonunda onu karavanında bırakarak, ayrılmayı uygun buldu. Ama yola çıkmadan ona şu ürkütücü uyarıyı yaptı:</p>

  <p>- Yakamıza yapışıp bizi üç gün boyunca tutsağı kılan bu inanılmaz tutkuyla atılan tohum tutar da bir gün doğum yaparsanız (hayati bir söz söylüyor olduğu için sizli bizli konuşuyordu), çocuk soyadımı alsın; yoksa öldüğüm zaman dünyada Mavrokhordatosların soyu kuruyacak, boynumdaki kargış başıboş kalıp dünyaya yayılacak!</p>
</body>
</html>
