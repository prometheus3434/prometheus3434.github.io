<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>27</h2>

  <p class="p1" style="text-align: center;"><i>Burada, bir borazancıbaşıdan kalan mirasın nasıl<br />
  har vurulup harman savrulduğu<br />
  anlatıldıktan sonra, bir kocanın hüsranı,<br />
  ardından da o kocanın ikizinin buhranı anlatılır</i></p>

  <div>
    <br />
  </div>

  <p class="p1" style="text-align: center;">*</p>

  <div>
    <br />
  </div>

  <p class="p1">Arthur Wilburg Hicibilain, anlatısının dönüm noktasına ulaşmıştı:</p>

  <p>- Ama tam bu sıralarda kör talih anamıza, babamıza korkunç bir oyun oynamış. Acapulco’da, yatmış olduğu Bon Samaritain Kadın Doğum Kliniğinin bir odasında, anamız bir batında üç çocuk doğurmuş. Soy Yasamız uyarınca doğumda anamızın yanında bulunmak durumunda olan babamız, mutlu bir rastlantı sonucu, doğuma bir gün kala Washington’a koşturmak zorunda kalmış. Çünkü ithalat, ihracatla uğraşan babamız piyasaya çıkalı bir yıl olan, çıktığı anda dünyanın dört bucağında olduğu gibi Ankara’da da kapış kapış satılmaya başlamış armonikalardan yüklü bir stoku hızlı davranırsa ucuza kapatma imkânı yakalamış.</p>

  <p>Anamız, kocasının, anlaşmasını imzalar imzalamaz yanına koşacağını, yalnızca bir çocuğa hakkı olmasına karşın üçüz oğul sahibi olduğunu gördüğü anda canımıza okuyacağını anlamış.</p>

  <p>Ana kalbi bu ya, canımızı kurtarmak amacıyla zili çalarak hastabakıcıyı çağırıp sıkıntısını açmış. Dini bütün bir kadın olan hastabakıcı, anamızın, dolayısıyla da bizim imdadımıza koşmaya gönüllü olmuş.</p>

  <p>İkimiz vicdanlı hastabakıcının kollarında oradan uzaklaşmışız. Yalnızca bir oğlu anamızın yanında kalmış.</p>

  <p>Amaury araya girdi:</p>

  <p>- O zaman, yanlış anlamadıysam, babamız döndüğü vakit yalnız bir oğlunu görmüş.</p>

  <p>- Kuşkusuz. Üç oğlu olduğunu ondan saklamışlar. Dahası, yarı ölü doğmuş bir Siyamlı ikizin, viyakladığımız odanın karşısındaki koridora taşmana kadar hayatta kalmasından yararlanıp, doğum kayıtlarımızla biraz oynamış, bizim için farklı bir adla nüfus cüzdanı da ayarlamışlar.</p>

  <p>- Ama bu durumda, var olduğumuzu dahi bilmiyorsa nasıl olmuş da bizi kovalamaya başlamış?</p>

  <p>- Yirmi yıl sonra anamız virütik bir grip (<i>staphylococcus viridans)</i> kapmış. Ağır hastalanıp yatağa düşmüş. Günahlarını çıkarıp, son duasını yapması için bir kardinal çağırmışlar. Anamız günahları arasında varlığımızdan da bahis açmış.</p>

  <p>Oysa, kibirli kardinal aslında alçağın biriymiş. Din tüccarlığı yapan bir münafıkmış. Bin bir türlü kirli iş yaparmış. Suiistimal, katakulli, üçkâğıt ondan sorulurmuş. Anında vuracağı volinin kokusunu almış. Kim daha fazla para sayarsa, ispiyonculuğunu ona sunacağını duyurmuş. Sonuç olarak duyduklarını, aslında gizli gizli zamanın Küçük Ağası adına çalışan uzak bir akrabaya aktarmış. Babamızı yanına çağıran Küçük Ağa, onu bizi saklamakla suçlamış, Soy Yasasına uymayan bir hain olarak damgalamış. Suçunun karşılığı olarak da oğlunu, aynı karnı paylaştığımız üçüncümüzü, üçüncü karındaşımızı boğdurtmuş.</p>

  <p>Halbuki babamız bir gün Küçük Ağa olacağını düşündüğü oğluna inanılmaz bağlıymış. Oğlunun idamıyla kahrolmuş. O kadar kahrolmuş ki aklını, mantığını yitirmiş. Biz olmasaydık canı bildiği oğlunun yaşayacağını düşünüp, onun ölümünün asıl sorumlusunun ikimiz olduğu yargısına varmış.</p>

  <p>Canımızı alana kadar ardımızı bırakmayacağına ama ilk olarak bir bir oğullarımızı öldürüp, çocuğu vakitsiz, sırasız göçüp gitmiş bir babanın sonsuz acısını tatmamızı sağlamaya ant içmiş!</p>

  <p>- Nasıl yani? Bizi tanıyor muymuş? Çocuklarımızı biliyor muymuş?</p>

  <p>- Hayır. Hiçbirimizi bilmiyormuş. (Dahası, o sırada çocuklarımız da doğmamıştı.) Ama aklında yalnızca bir amaçla yollara koyulmuş. Bütün arzusu, bizi kimin, nasıl kaçırıp büyüttüğünü, hangi kovukta saklandığımızı bulmakmış.</p>

  <div>
    <br />
  </div>

  <p>İlk olarak Acapulco’ya gitmiş. Oradan yola çıkıp, yaşlı bir Apaçi avcıya parmak ısırtacak bir koku alma duygusuyla, vakti zamanında vicdanlı hastabakıcının yaptığı yolculuğun aynısını yapmaya koyulmuş.</p>

  <p>Kliniğin ardından ilkokula başladığımız, vaftiz olduğumuz kasabaya, Guadalaj araya ulaşmış. Ama anlaşılan vicdanlı olduğu kadar uyanık da olan hastabakıcı babamızın bir gün ardımıza düşüp bizi kovalayacağını öngörmüştü. Çünkü Guadalajara’dan Batum’a, oradan Tobolsk’a, oradan da Oslo’ya gitmiştik. Oslo’ya vardığımızda on yaşlarındaydık. Vicdanlı hastabakıcı kara yazgımızı anlatıp bizi uyarmaya fırsat bulamadan orada öldü.</p>

  <p>Bizi ayırdılar. Üsküp yakınlarında bir sanatoryuma konmuşsun ama üç yıl dolmadan oradan kaçmışsın. Oradan uzaklaşmaya çalıştığın sırada sana bir kamyon çarpmış, bütün mazin aklından silinmiş.</p>

  <p>Ayrıldıktan sonra yaşadıklarımı sorarsan, Hull’da bir borazancıbaşının yanına yollandım. Onun nüfusuna yazdırıldım. Babalığım, ilim irfan alanındaki istidadımı görüp Oxford’a kaydolmamı sağladı.</p>

  <div>
    <br />
  </div>

  <p>Aramızda hiçbir ilişki kalmamıştı. Ayrılmamızın ardından alınyazın sana nasıl bir yol çizmişti bilmiyordum. Adımı dahi unutmuş olmalıydın. Oysa ortak mazimizi düşünüp üzülüyor, kaygılanıyordum.</p>

  <p>Doktoramı tamamladıktan sonra, yirmi dokuzuma yaklaştığım sıralarda bir gün, Latin Dilini Yaygınlaştırma Kurumu’nun çağrısına uyup, Sofya’da asistan olarak çalışmaya başladım. Kurslar haftada üç saatimi alıyordu. Bana sunulan boş zamanı, Sofya-Üsküp arasında çalışan sürat katarıyla yolculuğun çok çok bir gün tutmasından yararlanarak, alınyazına dair bilgi toplamaya harcadım.</p>

  <div>
    <br />
  </div>

  <p>Ancak Üsküp sanatoryumunda, kaçışından sonra yaptıkların bilinmiyordu. Sanatoryum dolaylarında kırsal alanları dahi araştırdım. Yaratıcılıktan yoksun ama çizgisi sağlam bir karikatürcü, sanatoryumda anlatılanlardan yola çıkarak bir karşıdan, bir yandan iki çarpıcı çizimini yapmıştı. Ama asgari on yıllık anılardan akılda kalanlara dayandığı için bu iki çizimin çok faydası olmayacağı muhakkaktı.</p>

  <p>Bir ihtimal bana bir ipucu sağlarlar umuduyla, tasvirini çantamdan çıkarıp civardaki onca köylüyü, pazarcıyı, musahhihi, muallimi, polisi sorguladım ama bir sonuç alamadım.</p>

  <p>Asistanlığım bitip, dönüş günü çattığında, Üsküp dolaylarındaki araştırmalarım ufacık bir ipucu, bit kadar bir malumat sağlamamıştı.</p>

  <p>Josiah Macy Junior Vakfından aldığım harika bir bursla, Oskar Schärf-Hainisch von Schlussnig-Figf’in Parana dil grubundan Bororo ağzında, ünlü daralması olgusunun diksiyonu rahatlatma, diskuru akıcılaştırma fonksiyonlarına dair muazzam çalışmasına katkıda bulunma fırsatını yakaladım. Bororo ağzı (tıpkı Bantularda olduğu gibi) büyük ünlü uyumuna da sahip olduğundan konuya çok ilgi duyuyordum. Bu iş için Augsbourg’da oturmaya başladım. Ancak işimin yoğunluğu, soruşturmalarımın ardını bırakmamak amacıyla Üsküp civarına yılda üç yolculuk yapmama, martın onuyla nisanın yirmisi arasında, haziran sonlarında, ağustos ortalarında oralarda bulunmama mâni olmadı.</p>

  <div>
    <br />
  </div>

  <p>Zamanla şu sonuca vardım: Ayrıldığımızda on yaşındaydık. O gün bugündür sana ulaşmak için onca çabalamama karşın, hiç karşılığını alamamıştım. İlişki kurmamızı arzulamıyor gibiydin. Bunu aklıma, mantığıma sığdıramıyordum. Dolayısıyla kaybolmuş olduğunu düşündüm. Daha doğrusu, kaybolduğunu varsaydım. Sonra bu varsayımı mümkün kılan üç olasılık bulunduğunu saptadım: Ya sanatoryumdan kaçar kaçmaz ölmüştün; ya kalaycılar, şoparlar tarafından kaçırılıp götürülmüştün; ya da kötü bir şok, ağır bir travma sonucu ya aklını, ya duyularını, ya hafızanı yitirmiştin, yani bilincini, öz kimliğini oluşturan doku tahrip olmuştu!</p>

  <p>Araştırmalarımı hangi şık, hangi varsayım doğrultusunda yapacağım hususunda karara varmak üç yılımı aldı!</p>

  <p>Sonra bir sürü yazıyı, kaydı, yıllık, aylık, haftalık, günlük yayın arşivini, adli sicili, dokümanı, yazışmayı tarayıp; karakolları, ambarları, sağlık ocaklarını, limanları, dokları, mağazaları dolaştıktan sonra bir gün, on dokuz yıllık bir bilgi yakaladım. Üsküp yakınlarında büyük bir kasaba olan Mitrovitsa’da özürlü görünümlü, kimliği olmayan ipsiz sapsız bir çocuk görülmüştü.</p>

  <p>Dil bilmiyormuş. Paçalarından kan sızıyormuş. Aç gibiymiş.</p>

  <p>Altıncı hissim sağ olsun, anında burada can alıcı bir ipucu yakaladığım sonucuna vardım. Biraz düşünüp taşındıktan sonra bu hissiyatımın sağlamlığına tam anlamıyla ikna oldum. Mitrovitsa’ya gittim. Söz konusu çocuğu çobanlık yapması için yanına alan, karşılığında ona barınacağı bir çatı, yatacağı bir yatak sağlayıp karnını doyuran köylüyü buldum. Anlattıklarımı doğruladı. Karikatürcünün yaptığı çizimi tanıdı.</p>

  <p>Sonunda, altı yıl boyunca aklın kalmış onca girişimimin ardından sana ulaşmamı sağlayacak pusulayı bulmuştum!</p>

  <p>Sanatoryumdan kaçtığın sırada bir kamyonun sana çarptığını, bu çarpışmayla kim olduğunu dahi hatırlayamadığın mutlak bir hafıza kaybına uğramış olduğunu da o sırada duydum.</p>

  <p>Ama ilk başta sanılandan daha akıllı, yaman bir çocukmuşsun. Konuşulan dili hızla kapmışsın. Sayılarla da aran iyiymiş. Kasaba ortaokulundan bir hocanın sana ayaküstü sorduğu soruları o kadar doyurucu yanıtlamışsın ki ödül olarak bir atlas almışsın. Ödülünü sana sunan hoca, yanında kaldığın köylünün onayını alıp okula kaydını yaptırmış.</p>

  <p>Mitrovitsa’da üç yıl yaşamışsın. Kasaba çocuklarının alaylarına maruz kalmışsın. Mahalli ağızda “hiçbir adı olmayan” anlamını taşıyan bir sıfatla, “Anónimos! Anónimos!” çığlıklarıyla takılırlarmış sana. Bütün kasabada bu adla tanınmaya başlamışsın. Az kalsın bu lakap, bir isim gibi sana yapışıp kalacakmış. Ama Mitrovitsadan ayrıldığında, sana bir anlamda babalık yapmış olan ortaokul hocasının adı olan “Amaury Ünsüz’u ismin olarak kullanmaya başlamışsın.</p>

  <p>Ortaokul hocası Amaury Ünsüz’u bulup tanışmayı düşündüm. Lâkin kasabaya gittiğim zaman çoktan kayıplara karışmış olduğunu anlattılar. Akrabalarından biri, gidip Zürih’i yurt tuttuğunu sandığını açıkladı. Orada yapılan bir dilbilim kurultayını kılıf olarak kullanıp altı ay sonra oraya gittim. Babalığın Amaury Ünsüz’ü bulup görüştüm. Uzun zamandır izini yitirdiğini açıkladı. Ama ondan çok mühim bir bilgi aldım: Üç ay kadar oluyormuş, zayıf görünümlü ama burnundan soluyan, sinir küpü bir adam, bir Sakallı da ona uğrayıp hakkında malumat toplamaya çalışmış!</p>

  <p>Bu bilgi kafamı karıştırdı. Kaygıya kapıldım. Ardına takılan kim olabilirdi? Niçin sana ulaşmaya çalışıyordu?</p>

  <p>Daima başımızda bir kötülüğün dönüp durduğuna dair bir hissiyatım olmuştu. Sık sık uyuduğum yataktan bir katliam karabasanıyla fırlardım.</p>

  <p>Tam gününü hatırlayamasam da, -hiç olmadı bir yirmi yıl olmuştu- daha kısa pantolon giyip topaçlarla, yoyolarla oynadığımız zamanlarda, iyi kalpli hastabakıcı bizi kucağına oturtmuş, sonra da dünyanın öbür ucundaki bir Sakallının canımızı yakmak için bizi kovaladığını ya da kovalamaya başlayacağını; büyüyüp çocuk sahibi olduğumuzda çocuklarımızı da ondan sakınmak zorunda olduğumuzu fısıl fısıl anlatmıştı.</p>

  <p>Ama kafam o kadar karışmış, bulamaç gibi olmuştu ki ipuçlarını bir araya toplayıp bir sonuca varmak bir haftamı aldı.</p>

  <p>Sonra bir anda doğduğumuz Acapulco’yu anımsadım. Yazışmalar yapmaya koyuldum. Üçüz doğum olayı, korkunç bir katliamdan korumak amacıyla iki çocuğun kaçırılması, vicdanlı hastabakıcının iki yavruya analık yapması, daha da mühimi, bu olaylardan on küsur yıl sonra bir Sakallının, ölü oğlunun intikamını almak için doğum kliniğini basması bu yazışmalar sonucunda ortaya çıktı.</p>

  <div>
    <br />
  </div>

  <p>Anlaşılan, ilk başta yazgımıza ilişkin ufacık bir malumatı dahi yokmuş. Ama artık hakkımızdaki aşağı yukarı bütün ayrıntıları araştırıp bulmuş. Hangi adı kullandığını da biliyormuş. Babalığın Amaury Ünsüz’u bulmuş, onunla konuşmuş. On yılına mal olmuş ama artık bir adım arkamızda, intikamını almak için saldırmaya hazırlanıyormuş.</p>

  <p>İnadının, hırsının sonsuzluğunu algılıyordum. Canımızı alana kadar ardımızı bırakmayacağını, intikamını almadan bir an için dahi durup soluklanmayacağını, o nihai ölüm saati çalana kadar biricik amacının oğullarımızı öldürüp, sonra da bizi ortadan kaldırmak olduğunu lahzada anladım!</p>

  <p>Hıncı muazzam, gücü olağanüstüydü: Dünyanın dört bucağında haldır haldır bizi arıyordu. Sana da bu bilgiyi ulaştırmam lazımdı. Ancak bunu nasıl yapacağımı bilmiyordum. Hangi diyardaydın? Afrika’da bir mağarada mı yaşıyordun yoksa Şikago’da bir apartman katında mı? Saint-Flour’da bir Arap damında mı oturuyordun yoksa Hamburg’un ya da Upsala’nın bir banliyösünün, balkonu sardunya saksılarıyla süslü bir villasında mı? Gözünü kan bürümüş bir katil tarafından kovalandığının farkında miydin? Bir oğlun var mıydı? Acil olarak aydınlatılması şart olan bir sürü bunaltıcı nokta bulunuyordu.</p>

  <p>Radyoyla ya da günlük, haftalık yayınlarda küçük ilanlar vasıtasıyla sana ulaşmaya, uyarmaya çalışmak mümkündü. Bu yola başvurmayı düşündüğüm oldu ama bas bas bağıran bir ilanın Sakallının işini kolaylaştırması ihtimali gözümü korkuttu.</p>

  <div>
    <br />
  </div>

  <p>Bu arada, babalığın Amaury Ünsüz yazgına dair bilgi toplama çabasına giriştiği sırada, babalığım, o cana yakın borazancıbaşı öldü.</p>

  <p>Başka mirasçısı olmadığından, hatırı sayılır mirası olduğu gibi bana kaldı: Tam yirmi dokuz göz kamaştırıcı pırlanta... Aralarında Kuh-i Nur’la ya da abartmayalım, Kaşıkçıyla karşılaştırılan biri vardı ki ünlü para babası Onassinck bir milyara satın almaya çalışmıştı.</p>

  <p>Uzun bir zaman için parasal kaygım kalmamıştı. Tüm gücümü sana ulaşmaya harcamak maksadıyla işi bıraktım.</p>

  <p>Ama ilk olarak başımızdaki kargışın nasıl doğduğunu kavramak amacıyla, ardımızdaki adamın yurduna, Ankara’ya doğru yola çıktım.</p>

  <p>Ankara’ya vardığımda, tam karakola, yabancılar masasına başvurmaya gidiyordum ki, bir üniformalı bağırarak yakama yapıştı:</p>

  <p>- Aç kolunu bakayım!</p>

  <p>Bu kaba tavra şaşırdım ama mintanımı, fanilamı çıkardım. Adam kolumu yakaladı, çıkardığı bir lupla koluma baktı. Sonra aradığını bulduğunu, bulgusundan çok hoşnut kaldığını ortaya koyan küçük bir çığlık attı. Çağrısına uyup ardı sıra yürüdüm. Bitişik odaya girdik. Bizim üniformalının, karşısında topuk vurarak hazır olda durduğu basit, sivil giysili, kibar görünüşlü adam kuşkusuz onun üstüydü.</p>

  <p>Amiri dalgın dalgın sordu:</p>

  <p>- Bir sorun mu var?</p>

  <p>Bizimki anadilini kullanarak konuşmaya başladı. (Tabii Ortadoğu’nun yirmi dokuz lisanına bayağı hâkim olduğumu, dolayısıyla Türk dilini, ilk bakışta sanılandan daha iyi konuşup anlayabildiğimi bilmiyordu.)</p>

  <p>- Var müdürüm, var. Bu adam malum soydan, yani onların akrabası. Kolunda bildik doğum izi var. Onu gördüğüm anda, çakmıştım manzarayı: İyi koku alırım, burnum asla yanılmaz. Bütün dünya bilir bunu...</p>

  <p>İz konusunda haklıydı. Sağ kolumda kıl gibi ak bir iz, (Augustus’un çarpıldığı Zahir’i ya da Albin’in adamlarının koluna kazıdığı damgayı andıran) kısacık bir çizginin ortasından böldüğü, uçları tam kavuşmayan bir yuvarlak iz vardı. Yalnız o ana kadar bunun doğuştan olduğunu bilmiyordum.</p>

  <p>Müdür bana döndü:</p>

  <p>- Vay, vay! Bir bakalım!</p>

  <p>Oraların tabirini kullanacak olursak, bir çavuş, çok çok bir başçavuş olan bizimki kolumu yakalayıp amirinin burnuna doğru uzattı. Müdür sıkıntılı bir tonda konuştu.</p>

  <p>- İnşallah haklısındır, Mahmut Abdülaziz Bin Osman Bin Mustafa, inşallah haklısındır. Sicilin için çok iyi olacak.</p>

  <p>Kapıya doğru kaş göz yaparak lafını bağladı:</p>

  <p>- Ama ağzını sıkı tut yoksa bir çuval incir murdar olur.</p>

  <p>Mahmut Abdülaziz Bin Osman Bin Mustafa yaltaklanarak dışarı çıktı:</p>

  <p>- Allah razı olsun müdürüm, iki cihanda aziz olasın...</p>

  <p>Müdür ağzını açmadan, parmağını bir koltuğa doğru uzattı. Oturdum. Sarı tütünün çok ağır kokusu sinmiş bir çubuk sundu bana. Ardından parmağını şıklattı. Odaya dalan odacıya, ağız tadına düşkün bir Türk’ün galon galon içtiği tavşan kanı çaydan iki bardak doldurmasını buyurdu.</p>

  <p>Sonra dönüp sordu:</p>

  <p>- Mülakatımızı İngiliz dili vasıtasıyla yapsak münasip olur mu?</p>

  <p>- <i>Jawol, I said.</i></p>

  <p>Konuşmamızı İngiliz dilini kullanarak sürdürdük, yani inglisch spiktik. Bana Ankara’da yirmi üç miyokardiyal kalp krizi vakası görüldüğünü açıkladı. Son aşımı yaptıralı dokuz yıldan fazla olmuştu. Bu durumda aşısız sayılırdım, Ankara’ya giriş yapmam söz konusu dahi olamazdı.</p>

  <div>
    <br />
  </div>

  <p>Bunun asıl amacını saklayan bir kılıf olduğu aşikârdı ama bana bu yolla mâni olamazsa kaba güç kullanmaya da hazır olduğunu görüyordum.</p>

  <p>Kolunda malum ak izi taşıyanları, Mahmut Abdülaziz’in tabirini kullanırsam, malum soydan olanları Ankara’ya sokmama konusunda kulağının büküldüğü anlaşılıyordu. Niçin bu haksızlığa uğruyordum, bilmiyordum. Ama anlamak istiyordum. Niçin “malum soydan” olanların Ankara’da bulunmasından korkuluyordu?</p>

  <p>Bana dayatılan tabunun aslını faslını, niçinini, nasılını sorgulayarak müdürün asabını bozmaktansa, kurnazlık yapmayı düşündüm.</p>

  <p>Ankara’ya giriş yapmam durumunda hayatımın risk altında olacağına inanmış gibi yaparak apar topar karakoldan çıktım, Lagonda-Bugatti’min koltuğuna oturduğum gibi, tam gaz komşu bir kasabaya gittim. Orada küçük bir köşk kiralayıp, bir hafta boyunca dışarı çıkmadım.</p>

  <p>Sabah akşam karadut suyuyla yıkanıp, kızıl kara bir görünüm kazandım. Bir haftanın sonunda başıma bir takma saç takıp, sırtıma boz bir bornoz aldım. Bu soytarıca kılığımla tanınmam imkânsızdı. Büyük Kulüp Gazinosunun açılış galası için Ankara’ya çağrılmış bir kumpanyanın palyaçoları arasına karışıp, zorlanmadan yabancılar masasını atlatmayı, iyi hal kâğıdımı, ardından da oturma iznimi almayı başardım.</p>

  <div>
    <br />
  </div>

  <p>Bir dostum, Ankaralı bir avukata hakkımda tanıtıcı bir not yazmıştı. Bornozumu çıkarıp, ilk baştaki ak giysimi kuşandım. Ama takma saçımı çıkarmadım, fazladan da bir gözlük taktım. Bayağı şık olmuştum.</p>

  <p>Sokakta adamın birinin karşıma dikilip sağ koluma bakmaya kalkışmasına mâni olmak için, çıbanına pansuman yaptırmış ya da kırık kolunu alçıya aldırmış biri gibi kolumu yapışkan bantla sarıp sarmalayıp, boynuma astım.</p>

  <p>Avukata gittim. Bana kapıyı açtı. Üçkâğıt açmaya hazır, kafasında kırk tilki dolaşan biri gibi göründüğü için kuşkularımı, sıkıntımı ona doğrudan açmadım. Halk türküsü tutkunu biri olduğumu, folklor araştırmaları yaptığımı, muazzam bir antoloji için atasözü, masal, fıkra, bulmaca, mani, taşlama, halk oyunu, türkü toplamakta olduğum doğrultusunda uzun bir öykü uydurdum.</p>

  <p>Talihim varmış, avukatın hassas damarına basmışım. Bir anda yüzü aydınlandı, ağzı kulaklarında, bütün bilgisini bana aktarmaya başladı:</p>

  <p>- Bir dakika... Ali Baba masalı kulağına çalınmış mıydı?</p>

  <p>- Hayır.</p>

  <p>- Harika bir masaldır! Anlatayım:</p>

  <div>
    <br />
  </div>

  <p class="p2"><i>Bodur ama ayı gibi ağır; şişko bir paşaymış Ali Baba. Bir gün ağız mızıkasıyla çalınan, Valhalla tanrılarının aklını karıştıran</i> Irmağın Altını’<i>na kulak kabartarak, çok kaynatıldığı için biraz acılaşmışbiraz şaşılaşmış, biraz da katılaşmış bir suda haşlanmış pirinç</i>, <i>nohut, makarna karışımını kaşıklayıp tıkınıyormuş. Divanın altındaki bir pisiciğin payına da bir parça sakatat düşmüş, o da onu yiyormuş. Ali Baba osurmuş, sonra bir kuzu budunu somurmuş. “Yürüyün gidiyoruz” buyurmuş. Atlamış can dostu atına. Bir ok, bir yay, bir tabanca, bir tambura, bir bazuka almış yanına. Bir vadi, iki dağ, üç orman, dört ova aşmış; vara vara varmış bir bozkıra. Düşmüş bir aslanın ardına. Aslan taşın altında toprak var sanıyormuş. Bunun için taşları çapalıyormuş. Ananas tarımı yapmaya çabalıyormuş. Amacı atıştırmakmış bol bol ananas. Aslana bakan Ali Baba bağırmış bas bas: “Hiç uğraşma boşuna! Altı hamam üstü tas!” Bulmacanın yanıtını mı biliyormuş sanki? Bir kanıtı mı varmış sanki? Bunun için toplayıp çıkarmak, bölüp çarpmak lazımmış. Toplamış altıyla üçü, dokuz bulmuş. İki çıkarmış dokuzdan, altı artı bir bulmuş. Şaşıran şapşal hayvan, bir lokmada yutmuş Ali Babayı. Sonu bu olmuş Ali Babanın. Ya aslanın sonu nasıl olmuş? Kaçmış aslan oradan, koşmuş, koşmuş, dalağı şişmiş, ölmüş.</i></p>

  <div>
    <br />
  </div>

  <p>Alkışladım. Artık kafamdaki asıl sorunu çıtlatmaya hazırlanıyordum ama ağzımı açmama fırsat tanımadan sözünü sürdürdü avukat:</p>

  <p>- Ya Dandini’nin Ninnisi’ni duymuş muydun? Uyku vakti yaklaştığında, minik yavrular için okunan bir şarkıdır.</p>

  <p>- Dinliyorum.</p>

  <div>
    <br />
  </div>

  <p class="p2"><i>Dandini dandini yum gözünü hadi</i></p>

  <p class="p2"><i>Yum gözünü, gör rüyanda</i></p>

  <p class="p2"><i>Kara bir yatakta, çukurların arasında, zambakların</i></p>

  <p class="p2"><i>düşmanı</i></p>

  <p class="p2"><i>Aşkını yitirmiş çıldırmış zabiti</i></p>

  <div>
    <br />
  </div>

  <p class="p2"><i>Doru dananın dört yanında boz bostanlar</i></p>

  <p class="p2"><i>Toprağı yarar kara lahanalar ama onca sözcüğün</i></p>

  <p class="p2"><i>altında</i></p>

  <p class="p2"><i>Sıçramaya hazır bir balık yatar,</i></p>

  <p class="p2"><i>Burası acı vatan, kalınmaz buralarda</i></p>

  <div>
    <br />
  </div>

  <p class="p2"><i>Bilgi saymadan da sayalım bütün sayıları</i></p>

  <p class="p2"><i>İnşallah maşallah</i></p>

  <p class="p2"><i>Görsün rüyasında dandinim altın tuğlu bir Galya</i></p>

  <p class="p2"><i>sancağı</i></p>

  <div>
    <br />
  </div>

  <p>Bir daha alkışladım. Ayağa kalkıp hoşnut bir tavırla güldü. Artık konuyu yavaş yavaş açmaya başlamalıydım. Lafı dolandıra dolandıra konuşarak, girdiği ya da duyduğu yığınla dava arasında şayanı dikkat bulacağım dokuz on ilginç, fırıldaklı öykü olduğundan hiç kuşkum olmadığını açıkladım.</p>

  <p>Ancak bir anda yüzü karardı, kaşı çatıldı. Bir gaf yapmış olmalıydım. Ağır ağır konuşmaya başladı:</p>

  <p>- Konuştuğun gibi konuşan biri için ilginç olan yalnızca bir dava var bütün Ankara’da. Ama inan bana, anlatmasını bırak, iması dahi risklidir o öykünün. Bizim buralarda kim bilir kaç boşboğaz bu konuda başladığı lafı bitir...</p>

  <p>Açıklamasında kuşkusuz bir doğruluk payı vardı. Çünkü sözünü tamamlayamadan sırtüstü yıkıldı. Alnında yuvarlak kırmızı bir oyuk vardı. Karşıdaki balkonda pusuya yatmış, usta nişancı bir suikastçının dürbünlü silahından çıkan bir kurşun, oldukça zor bir atış olmasına karşın, camı kırıp avukatın alnına çakılmış olmalıydı.</p>

  <p>“Aman Tanrım” fısıltısı gırtlağımda düğüm olup kaldı.</p>

  <p>Panik aklımı başımdan almıştı, kıpırdamaya korkuyordum. Apansız, misinayla ucuna büyük boy bir kâğıt bağlanmış bir taş odanın ortasına düştü. Kâğıtta şunlar yazılıydı:</p>

  <div>
    <br />
  </div>

  <p>BURADAN ÇABUK KAYBOL DOSTUM</p>

  <p>YOKSA SONUN ÇOK KÖTÜ OLACAK</p>

  <div>
    <br />
  </div>

  <p>Bu kafa karıştırıcı uyarının altında imza olarak mor bir damga bulunuyordu. Damgada, üç uçlu mızrak tutan, Ku-Klux-Klan’ın kralıymış gibi kasılan külahlı bir adam figürü vardı.</p>

  <p>İlk başta bütün olayın kötü bir rastlantı olduğunu düşündüm: Avukat hoş olmayan birtakım kumpaslara karışmış, para hırsıyla gözünü karartıp konuşmasından korkulmuş, ağzının kapatılması maksadıyla öldürülmüş olmalıydı. Fazladan gözümü korkutmaları işin cabası olmuştu.</p>

  <p>Lâkin diz çöküp ölü avukata baktığımda, onun da sağ kolunda, malum soydan olan bütün adamlarda bulunan o uğursuz ak izin bulunduğunu gördüm. Bahtsızlık bu ya, tam adamına çatmış, danışmak için başvurduğum adam rakibim çıkmıştı!</p>

  <p>Hangi adımı atmalı, kimi aramalı, nasıl yapmalı bilmiyordum. Ankara’da tıkılıp kalmanın muazzam bir risk olduğundan hiç kuşkum kalmamıştı. Ama o korkunç kinin mantığını hâlâ kavrayamamıştım.</p>

  <div>
    <br />
  </div>

  <p>Yolumu aydınlatacak ışığı bir gün sonra, talihli bir rastlantıyla, bir o kadar talihli bir yanlış anlamanın çakışması sonucu yakaladım.</p>

  <p>Piyanocular Çarşısı yakınlarında korunaklı olduğunu düşündüğüm bir barınak kiralamıştım. (Ankara’nın ucuz piyano piyasasında dünyada ilk sıralarda olduğu, bu alanda Osaka’yı da, La Paz’ı da solladığı az bilinir bir olgudur.) O barınakta kalıyor, bir katilin kapıyı kırıp odama dalması korkusuyla büzülmüş titriyordum.</p>

  <p>Akşamüstü, sokakta bir gümbürtü koptu. Korkuma hâkim olmaya çalışarak balkona çıktım.</p>

  <p>Gürültünün kaynağı, mosmor granit bloklardan yapılma, orantısız bir bina olan karşıdaki Adli Sicil Bürosu’nun avlusunda gördüğüm, üç gitar, bir korno, bir davul, bir zurna, bir darbuka, solist olarak da bir sopranodan oluşan, uyumsuz olduğu kadar garip bir müzik topluluğuydu. Bandonun cayırtısını bastıran soprano, makamlı müzik tavrını, monoton bir şan üslubuyla harmanlayarak girift bir oratoryo okuyordu. Kulak kabarttım: Aryada, yirmi dokuz obanın obabaşısının toplanıp aralarından birini başlarına sultan yapmaları, Akça Hakan adını alan sultanın kayıplara karışması ama ölüp yitişinin sonrasında dahi hayatta kalan obabaşılarını parmağında oynatması anlatılıyordu.</p>

  <p>Şarkıdan çok hoşlandığım için, sokak şarkıcılarını alkışlayıp yirmi kuruş fırlattım. Aryanın, sırlarla dolu görünüp hafif bir alaycılığı koruyuşuna, karanlık bir stili muzip oyunlarla bağdaştırışına hayran kalmıştım. Türk üst kimliğini sindirişim açısından başat bir bağlantı noktası oluşturan, o buralara has tarz, o buram buram mahalli koku içimi ısıtmıştı.</p>

  <p>Yatsıdan sonra karnım acıktı. Bir çocuğu çağırıp, sokağın başındaki arabalı satıcıdan açlığımı bastıracak biraz abur cubur almaya yolladım. Az sonra bir tabak pilav, külbastı, yarım baş, bir salkım üzüm taşıyarak kapıma dayandı. Çocuğu odama aldım. Bir parça ondan bundan lafladık. Sonra akşamki bandodan hoşlanıp hoşlanmadığımı sordu. Başımı salladım:</p>

  <p>- Bilhassa Akça Hakan şarkısındaki mizah, yaratıcılık olağanüstüydü!</p>

  <p>Çocuğun itirazı vardı:</p>

  <p>- Yaratıcılık mı? Bir damla, bir gram, bir gıdım yaratıcılık yoktu o şarkının anlattığında. Olmuş bir olayı anlatıyordu. Buralarda bilip duymayan yoktur: Bir soy vardır buralarda, o soydan bütün adamların sağ kolunda ak bir iz vardır. Soyun başında da bütün malın mülkün sultanı olan bir kişi bulunur...</p>

  <p>Çocuk bunları anlattığı sırada, balkon kapısından sırtıma çarpan rüzgârdan üşüdüğümü açıklayarak omuzlarıma aldığım pardösümün kıvrımları arasında saklı kamamı çoktan kavramıştım. Karşımdakinin, az sonra yapacağı öldürücü vuruş için olay çıkarmaya hazırlanan biri olduğu kanısına varmıştım.</p>

  <p>Ama yanılıyormuşum. Karşımdaki kırk yıl araşan bulamayacağın kadar saftirik bir oğlanmış. Aralarda bir dizi boşluk bıraksa da, soyumuzun canına okuyan, canımı da, canını da almasına az kalmış o hınç, hırs, hışım karışımına dair bütün bildiğini bir bir anlattı.</p>

  <p>Ancak oğlan bana anlattıklarını bir başkasına da anlatabilir, onları bana da anlattığını açıklayabilirdi. Bu konuda ağzını sıkı tutacağına itimadım yoktu. Bir boşboğazlık yaparsa mahvolmam, kör bıçaklarla lokma lokma doğranıp tahtalıköyü boylamam kaçınılmazdı. Canımı garanti altına almak için çocuğu anlatısını tamamladıktan sonra öldürdüm.</p>

  <p>Sonra oradan ayrılmak için ayağımı çabuk tutmazsam alınyazımın nasıl kararacağına dair duyduklarımı tartıp, ardımdan atlı kovalarcasına, kahrolası Ankara’dan kaçtım.</p>

  <div>
    <br />
  </div>

  <p>Üç gün sonra Zürih garındaydım. Ankara’da topladığım malumatı aktarmak için sabırsızlanarak Amaury Ünsüz’ün yanına koştum. Onun da, sana nasıl ulaşacağım konusunda bana anlatacak ipuçları yakalamış olduğunu umuyordum.</p>

  <p>Ama Amaury’yi çoktan yitirmiştik! Sabah yataktan kalkıp sıcak çikolatasını hazırlamak için mutfakta ocağını yaktığı sırada sırtına otuza yakın kurşun doldurmuşlardı.</p>

  <p>Pijaması kanıyla sırılsıklamdı. İki gözü, okul yolunda kafa karış oynayan haylaz çocukların sahip olmak için can atacakları, iri cam bilyaları andırıyordu.</p>

  <div>
    <br />
  </div>

  <p>Sonuç olarak, yazgımızın nasıl bir faciayı karşımıza koyduğunu artık biliyor, buna karşılık sana ulaşmanın yolunu hâlâ bulamıyordum.</p>

  <p>Bir oraya, bir buraya koşturdum. Ajaccio’ya, Matifou Burnuna, Pontchartrain Gölü kıyılarına, Joigny dolaylarına, Stockholm’a, Tunus’a, Kazablanka’ya gittim; sarı sayfaları taradım, adına rastlamadım; konsolosluklara, karakollara başvurdum ama hakkında bir bilgi kırıntısına dahi ulaşamadım.</p>

  <div>
    <br />
  </div>

  <p>İki ayağım bir pabuçta, altı ay boyunca sana ulaşmak için çabaladım durdum.</p>

  <p>Sonra sıkkın, bıkkın, üzgün, işin ucunu bıraktım.</p>

  <p>Bir gün, Toulon’la Caracas’ın limanı La Guaira arasında çalışan “Yüzbaşı Crubovin” transatlantiğinin burnunda, vapur papazının daktilosu Yolanda’yla tanıştım. Âşık olduk. Nikâhlandık.</p>

  <div>
    <br />
  </div>

  <p>Ona bütün dünyayı dolaştırmayı arzuladığım için olağanüstü güçlü bir uçak satın aldım.</p>

  <p>Bir gün, Afrika’yı bir uçtan bir uca aşma amacıyla havalanmıştık. Nikâhlanalı yaklaşık bir yıl oluyordu. Karnı burnunda Yolanda, doğumun yakın olduğunu söylüyordu. Uçuş sırasında, yakıt pompasındaki umulmadık bir arıza bizi acil iniş yapmak zorunda bıraktı. Ucu ucuna Fas Sahrasının ücra bir noktasında avuç içi kadar bir düzlüğün ortasına konduk. Ancak Ay’a inmiş olsak bu kadar insanlıktan, uygarlıktan uzak düşmüş olabilirdik. Daha da kötüsü iniş takımlarım da acil iniş sırasında hasar görmüştü.</p>

  <p>Stoklarımızla bir ay karnımızı doyurabilirdik; ama iskâna tabi tutulmamış çöl Araplarının zaman zaman su ihtiyaçlarını karşılamakta kullandıkları yakınlardaki bir vahaya ulaşmak için asgari üç günlük zorlu bir yolculuk yapmak durumundaydık.</p>

  <p>İlk altı gün boyunca büyük bir sıkıntı yaşamadık. Hatta bir maral avladık. Daima dağ yamaçlarında yaşayan, karacayla akraba bu yampiri hayvanı, baş düşmanı olan bir cins çöl kargasının kulak tırmalayıcı ötüşünün taklidini yaparak faka bastırdık. Ani gaklamamızla şaşıran, kızan ama asıl mühimi dikkati dağılan hayvan, hızla dönüp kaçmaya kalkıştığı anda uçurumun dibini boyladı. Aşağı inip onu kolayca yakaladık. Kurutulmuş gıdalarla içimiz kuruduğu için maral budunun tadına bayıldık.</p>

  <p>Sonra, yavaş yavaş susuzluk sorun olmaya başladı. Suyumuz azalıyordu. İçkimiz vardı ama o da boğazımızı yakıyor, susuzluğumuzu almıyordu.</p>

  <p>Alınacak karar ortadaydı: Artık yola koyulmalı, vahaya varıp mataralarımızı doldurduktan sonra gündüz vakti cayır cayır yanan, hava karardıktan sonra buz gibi olan Sahra kumullarını aşarak, ya aşağıda, İn Salaha, Tinduf’a, Tombuktu’ya ya da yukarıda İgli Burcu’na, Ayn Şair kuyularına, Ayn Tayba Kasrı’na, Ayn Ayaşi Vahası’na, Mac-Mahon Tahkimatı’na, Aruvan Hisarı’na ulaşmaya çalışmalıydık.</p>

  <p>Ama Hamada’nın, Tassili’nin, Adrar’ın, İgidi’nin, Büyük Atlas’ın, Borku’nun, Cuf’un, Tuvat’ın farkı yoktu; Sahra Çölü, Sahra Çölü’ydü. Orada doğup yaşayanlara dahi bin bir zorluk çıkaran çöl şartlarına, doğurmasına azıcık kalmış Yolanda’nın dayanması imkânsızdı.</p>

  <p>Yolanda’yı bir çöl yolculuğunun insafsız şartlarına zorlamaktansa, ulu Tanrının insafına bırakmanın daha iyi olacağını düşünüp yola çıktım. Oynak mıknatısının ucu daima Kutupyıldızı’na bakan pusulamla, hiç durmadan ufukları tarayarak, havayı koklayarak, adımlarımı sayarak, talihin bana gülüp, bahtımın açılacağını umarak koştum durdum.</p>

  <p>Boş atıp dolu mu tuttum bilmiyorum, üç gün sonra karşıma bir korucu takımı çıktı.</p>

  <p>Ama yanarım ki yanarım;</p>

  <div>
    <br />
  </div>

  <p><i>Karanlık bastığı sırada yavaşça,</i></p>

  <p><i>Harbin ardından ölüm kokan kırlarda</i></p>

  <p>dolaşan baba Hugo’nun süvari yüzbaşısı gibi iriyarı, babayiğit bir adam olan korucu takımının başındaki onbaşı, (tıpkı o süvarinin Hidalgo’ya rom içirişi gibi) yarı dolu matarasını bana uzattığı sırada Yolanda’nın durumunun ağırlaştığını bilmiyordum!</p>

  <p>Açlığım, susuzluğum biraz yatışmış, biraz toparlanmış bir durumda ama daha da mühimi uçaktaki arızayı onarmak, yakıt pompasının burgulu cıvatasının (daha doğrusu sarmal burgulu cıvatasının) ucunu yontmak için ihtiyaç duyduğum asgari donanımı (aslında hiç olmazsa akülü bir avuç taşlama ya da tilki kuyruğu lazımdı ama ona da şükür, bulabildiğim bir kamış, bir dizgi tablası, bir maymuncuk, bir dokuma tarağı, bir orak, bir yaba, uç takımı olmayan, kolu, kovanı, başlığı kırık, yalnız sapı sağlam bir matkap da işimi görürdü) taşıyarak acil iniş yaptığım noktaya yaklaşıyordum ki iç acıtan bir manzarayla karşılaştım: Bir batında iki kız, altı oğlan doğurmuş olan Yolanda, son soluğu boğazında düğüm olmuş, dili bir karış dışarıda, inliyordu.</p>

  <p>Onu kurtaracak, rahatlatacak bir yudum suyu sunmak için haykırarak atıldım. Ama acıklı bir çığlıkla Yolanda yıkılıp öldü.</p>

  <div>
    <br />
  </div>

  <p>Ölümünün nasıl sonsuz bir acıya yol açtığını kim nasıl anlatabilir? Istırabımı anlatmak mümkün mü? Kahroluşumu anlatacak bir sözcük var mı? Yolanda’yı yitirişim aklımı başımdan aldı. Çocuklarımı öldürüp canıma kıyma fikri bütün zihnimi dolduruyordu.</p>

  <p>Tanrısal bir aşkın yarım kalmış parçasıydım; yıkılmış, hüsrana uğramıştım. Çarmıhım sırtımda, zindan olmuş bu dünyada yaşamak bana haramdı. Dönüp dönüp, bağrıma saplamak amacıyla yabayı kavradım; bir izci çakısı bir yağ topağına nasıl batarsa, yabanın sipsivri dişi paramparça kalbimin ortasına batabilir, yanık bağrımı dağlayabilirdi.</p>

  <div>
    <br />
  </div>

  <p>Ama çocuklarımız vardı. İkisi ölü doğmuştu ama altı kordonun ucunda kıpraşan sapasağlam altı çocuk, boğulup canından olabilirdi.</p>

  <p>Acıdım onlara. Dokuz ay boyunca kaldıkları, artık ocağı sönmüş yuvayla aralarındaki son bağları bir bir koparıp, bir iki damla suyla yıkayıp bir bir uçağa koydum.</p>

  <p>Sonra yakıt pompasının tamiri için çabalamaya koyuldum. Bütün çabama karşın, yakıt pompası yakıtı kanala yollamaya fırsat bulamadan buji çakıyordu. Cıvatanın ucunu yontmakla tamir işi bitmiş olmuyordu. Kaput kapağından dişli çarklara, vantilatör kayışından somunlara, supaplardan yataklara, kara kutudan pistonlara, baştan aşağı bütün motoru söküp takmak zorunda kaldım.</p>

  <p>Bu iş üç gün sürdü ama sonunda (birkaç parça artırsa da, motoru topladı mı çalışacağını sanan ama daima hayal kırıklığına uğrayan Şaban Ustanın yapamayacağını yaptım) uçağı çalıştırdım. Çocuklara ihtiyaç duydukları bakımı sağlamak için havalanır havalanmaz son sürat Agadir Havaalanına uçtum.</p>

  <div>
    <br />
  </div>

  <p>O sıralarda iyi kalpli hastabakıcının bir zamanlar yapmış olduğu, çocuğumuz olunca uyanık olma uyarısını hatırladım. Bir saptama da yapmıştım: Soyumda miras hukukuna ilişkin bunca kural olmasıyla ırsi olarak çok çocuk doğurma arasında bir ilişki vardı. İkiz, üçüz, dördüz doğum vakalarıyla çok sık karşılaşılıyor olunmalıydı.</p>

  <p>Bu saptamam doğruysa, katil babam, canımı almadan çocuklarımı öldürüp intikam almaya kararlıysa, bir batında olağandışı sayıda çocuk doğumuna ilişkin doğum kliniği kayıtlarını ayrı bir ihtimamla araştırıyor olmalıydı.</p>

  <p>Bu durumda Agadir Sağlık Yurduna altı çocukla başvurduğum anda kamuoyu havadisi alacak, çocuk katili Sakallımız da az sonra damlayacaktı.</p>

  <p>Daha kötüsü, altızları yanımda alıkoyarsam, bana başımı kaşıyacak vakit bırakmayacaklardı. Tümünün canını kurtarmak için yumurtalarını civardaki başka kuşların yuvalarına bırakan guguk kuşu misali, uygun baba adayları bulup, çocuklarımı bir bir dağıtmam lazımdı.</p>

  <div>
    <br />
  </div>

  <p>Amaury’nin yüzü kâğıt gibi olmuştu:</p>

  <p>- Şimdi anlıyorum. Ak bir iş önlüğü giyip, bir gariban kılığına büründün, Tryphiodorus adını kullanarak Haig’i Augustus’un, Anton’u Ssliharf’in yanına bıraktın.</p>

  <p>- Doğru bildin. Ama daha bütün öyküyü bilmiyorsun:</p>

  <div>
    <br />
  </div>

  <p>Hasan İbn Abu da oğullarımdan biriydi. İlk durağım olan Agadir Sağlık Yurdunda bıraktığım çocuk oydu.</p>

  <p>Uçağımı bir hangarda bıraktıktan sonra, ihtiyatlı olmak için, çocukların sağ önkollarında bulunan, onların malum soya ait olduklarını kanıtlayan küçücük ama bariz doğum izini bir şırınganın ucuyla dağladım.</p>

  <p>Aralarından birini,</p>

  <div>
    <br />
  </div>

  <p><i>O piti piti</i></p>

  <p><i>Çikolata simidi</i></p>

  <p><i>Sürahi lastik cimlastik</i></p>

  <p><i>Sizin orya gittik boka battık</i></p>

  <p><i>Hamama gittik yıkandık</i></p>

  <p><i>Sil süpür çık</i></p>

  <p><i>Çıkı çıkı çık</i></p>

  <div>
    <br />
  </div>

  <p class="p1">sayışmasında çıkan çocuğu kaptığım gibi Agadir Sağlık Yurduna götürdüm. Hava çoktan kararmıştı. Çakmağımı çakıp kapı aralarından odalara bakarak sonunda aradığımı buldum. Doğum yapalı çok olmamış bir anayı, yanında oğluyla buldum. Çocuk yaşayacak gibi durmuyordu. Ananın durumu daha da kötüydü. Fırsat bu fırsattı. Bir havluya bolca kloroform döküp ananın huzura kavuşmasını kolaylaştırdım. Sonra çocuğunu alıp boş bir yatağa taşıyıp, çocuğun yatağına oğlumu koydum.</p>

  <div>
    <br />
  </div>

  <p>Ömrü boyunca kullanacağı adı bir kâğıda yazmıştım. İbn Abu yazılı bu pusulayı kundağına iliştirip oradan kaçtım. Yuvalara bir bir yumurtalarımı bırakmak için hızlı olmalıydım. Haig’i Arras’ta Augustus’un kollarına nasıl tutuşturduğumu bugün işittin. Sonra sırada Anton vardı. Onu da Tryphiodorus adını kullanarak gittiğim Dublin’in kaymak tabakasından, İrlandalı tütün kralı Lort Horatio Ssliharf’in karısı Lady d’Antrim’in yatağına yatırdım.</p>

  <p>Anton’un babalığı Horatio Ssliharf, karışım oranlarını sır olarak sakladığı bir Lazkiya-Virginia tütün harmanı yaparak Dunhill için imalat yapıyordu. Davidoff un, “tütün dünyasının kusursuz pırlantası” unvanını layık gördüğü, Birinci Balkan Sobranyi Tütün Harmanı (ya da kısaca Birinci Tütünü) adlı bu ünlü harman olağanüstü tadını unsurlarının vasfından çok karışım oranlarına borçluydu.</p>

  <p>Yazık ki, üç yıl kadar sonra, çok oynak bir kısrağa binip dolaştığı sırada Horatio Ssliharf, attan kafa üstü düşüp bayıldı. Ayılır gibi olduysa da tam anlamıyla hiç toparlanamadı. Son soluğunda, son bir çabayla kâtibinin kulağına harmanının gizli formülünü fısıldamaya çalıştı. Ancak fısıldanan oranın asıl oranla alakası yoktu. Lort Horatio’nun ölümünün ardından, bir daha asla kıvamı tutturmak, bir zamanların tadını, rayihasını, saflığını, yumuşaklığını yakalamak mümkün olmadı. Bundan dolayı Birinci Tütünü bugün piyasadan silindi. Onun boşluğunu doldurması için çıkarılan, ambalajında ak bir baklava figürü bulunan, alüminyum kutulu Squadron Four tütünü, oldukça sıradan, kişiliksiz bir Lazkiya’yla, Airlington, Fairfax, Richmond, Portsmouth, Chatham ya da Norfolk tarlalarından toplanmadığı solgunluğundan anlaşılan bir Virginia harmanı olduğundan, haklı olarak oldukça vasıfsız bulundu.</p>

  <div>
    <br />
  </div>

  <p>Lafı uzatmayalım, altızların üçünün nasıl yuvalarda büyüdüğünü artık biliyorsun. Ama kalan üçünün alınyazısını daha bilmiyorsun.</p>

  <p>Hiç olmazsa iki çocuğu yanımda alıkoymak, bizzat büyütüp okutmak istiyordum. Bu durumda bir yuva, bir baba ayarlayacağım yalnız bir çocuk -<i>it was not a boy, but a girl-</i> kalıyordu. Davos’a gittim.</p>

  <p>Amaury’nin kaşları çatıldı:</p>

  <p>- Davos’a mı?</p>

  <p>- Davos’a. Hiçbir kurtuluşumuz olmadığı, Babanın Kargışının daima ardımızda olacağı sonucuna nasıl vardığımı şimdi anlayacaksın. Davos’ta, -kara bahtım, kör talihim- çocuğu bir sanatoryuma bırakmanın uygun olacağını düşündüm.</p>

  <p>Amaury bir çığlık attı:</p>

  <p>- Bir sanatoryum ha!</p>

  <p>Ölüm çanından daha ağır, büyük ayin çanından daha boğuk bir tonda Amaury’yi yanıtladım. Grimaud’nun (polis müdürü olanından konuşmuyorum, bahis konusu olan Athos’un uşağı), Mordaunt’un yirmi yıl sonra anası Milady’nin katlinin intikamını almak için Sanson adlı birini nasıl öldürdüğünü d’Artagnan’ın, Porthos’un, Athos’un, Aramis’in kulağına fısıldadığında kullandığı tonda konuştum:</p>

  <p>- Ya! Bir sanatoryum. Karanlıkta süzülüp sanatoryuma girdim. Uzun, cansız bir ışıkla aydınlatılmış bir koridor boyunca yürüdüm. Kapılardaki küçük camlardan odalara göz atıyordum. Sonunda aradığımı buldum. Bir odada, loş bir yatakta uygun bir kadın yatıyordu...</p>

  <p>Amaury başını iki yana sallayarak acı dolu bir mızıldanmayla konuştu:</p>

  <p>- Anastasia!</p>

  <p>- Doğru, Anastasia, ünlü yıldız Anastasia! Yatağa yanaştım. Yarı ölü gibiydi. Artık soluk alamaz, aldığı soluktan da yararlanamaz durumdaydı. Hastalığın başladığı taraftaki organını almak zorunda kalmışlardı. Öbür taraf da su toplamış, paçavraya dönmüştü. Hırıldayarak soluyor, göğsü sökülür gibi öksürüyor, kan tükürüp duruyordu. Bu durumda olmasına karşın, o sabah doğum yapmıştı. Çok çirkin, cılız, sağlıksız çocuğun çok yakında canından olacak gibi görünüşü hakiki bir pişmanlık, bir vicdan azabı duygusuna kapılmadan işimi tamamlamama yardımcı oldu. O, anacığıyla Tanrı katında buluşmak için yola çıktığı sırada, kızıma da boş bir yatak sunmuş oluyordu!</p>

  <p>- Nasıl? Yani... Yani Olga daha sonra ikizinin karısı mı oldu?</p>

  <p>- Kocası da, sonraki âşığı da ikiziydi!</p>

  <p>Amaury mırıldandı:</p>

  <p>- Amma karaymış alnının yazısı!</p>

  <p>Uzunca bir zaman konuşmadan durdu, sonra sordu:</p>

  <p>- Ya yanında alıkoyduğun ikili nasıl zorluklarla karşılaştı?</p>

  <p>- Altı yıl boyunca bir sorun çıkmadı. Ajaccioda yaşıyorduk. Bir gün iki ufaklıkla oturduğumuz banliyönün, bir tarafı ormana bitişik olan parkına gitmiştik. Ortamdaki huzur aklımdan bütün sıkıntıları silmişti. Susamıştım. Bir bardak ananas suyu almak için yakındaki bir bara girdim. Bir soluk alıp ananas suyumu yudumluyordum ki dışarıda korkunç bir çığlık koptu.</p>

  <p>Bardan fırlayıp koştum. Çocuk parkında bir curcuna vardı. Analar, çocuk bakıcıları, zabıtalar, bağırış çağırış tozu dumana katıyorlardı. Hüngür hüngür ağlayıp uluyarak, ahlayıp oflayarak inanılmaz olayı anlattılar:</p>

  <p>Zayıfça, uzun boylu, kafasına garip bir başlık takmış biri, kavalıyla şirin bir hava çalarak ormandan çıkıp parka girmişti.</p>

  <p>İkiz çocuklarım da, parktaki bütün yumurcaklar da adamın başına yığılmış, sonra da onun ardından ormana doğru uzaklaşarak kaybolmuşlardı. Panik bir parça yatıştıktan sonra arama çalışmalarına giriştik. Ormanı karış karış taradık. Ardına bakmadığımız ağaç, altına bakmadığımız taş, arasını yoklamadığımız çalılık bırakmadık. İz sürdük, aradık, araştırdık, sorduk, soruşturduk. Ancak bütün çabamız boşa çıktı. İşin kötüsü, makiyi üs tutmuş sayısız haydut, harami, yağmacı, soyguncu olduğu için bir noktadan sonra daha fazla uzaklaşamıyorduk.</p>

  <p>İlk başta, çoğunluğun aklına uyup, bu olayın rastlantısal olduğuna, parktaki ahalinin yaşadığı, çocukların kaybolmasıyla sonuçlanan facianın, bizim başımızdaki kargışla bir alakası olmadığına inandım.</p>

  <p>Ama üç gün sonra, büyük oğlun Gayb’ı (o yirmi yaşındaki, Ulmda son sınavlarını tamamlamaya çalışan, Ulusal Bilim Araştırmaları Kurumu’nun toyluğuna aldırmadan bir pozisyona atamaya çalıştığı, bütün hocalarının takdirini kazanmış, istikbali parlak çocuğu), bir sürpriz sonucu hamim Lort Gadsby V. Wright’i başkan yapmış Martial Cantaral Vakfı’nın sponsor olduğu, “marazi konuşma bozuklukları” konulu toplantı sırasında yitirdiğini radyodan işittim.</p>

  <p>O zaman bir yandan Ajaccio’da, öbür yandan Oxford’da Sakallı’nın iş başında olduğunu anladım.</p>

  <p>Amaury sözümü böldü:</p>

  <p>- Yani Gayb’ın ölümünü olaydan kısa zaman sonra duymuştun.</p>

  <p>Onu onayladım.</p>

  <p>Amaury sözünü sürdürdü:</p>

  <p>- Ama niçin onu son yolculuğuna uğurlamak için Oxford’a koşmadın. Orada karşılaşabilirdik. Bana durumu anlatabilirdin. Çılgın bir baba tarafından kovalandığımı bilip, öbür çocuklarımı kurtarmaya çalışabilirdim o zaman.</p>

  <p>- İlk düşündüğüm, anında oraya koşturmak olmuştu doğrusu. Sonra Gadsby V. Wright’i aradım. Bana Gayb’ı yitirdiğimiz günün sabahı, toplantıda sakallı birinin yanına yanaşmış olduğunu bildirdi. Oxford’a ayak bastığım an, Sakallının orada bulunuşumun farkına varacağını anladım. Oysa karşılaşmamış olmamız, tanınmıyor oluşum kurtuluşumuz açısından can alıcıydı. Bunu düşünüp ilk planımdan caydım. Sana daha sonra, daha sağlam bir kanaldan ulaşabilirdim.</p>

  <div>
    <br />
  </div>

  <p>Uzun bir zaman Amaury donakalmış gibi kıpırdamadan durdu. Sonra yavaş yavaş küstahlaşan bir tavırla bana saldırmaya başladı:</p>

  <p>- Yani durdun, durumu tarttın, bir karara vardın: Oxford’a gidip sözümona kurtuluşunu risk altına sokmayı uygun bulmadın. Bu arada bana bir uyarı yapmayarak intikamcının bütün hıncını çocuklarımdan almasına göz yumdun. Durumu tarttığında, sırtıma çullanan o korkunç gazabın ağırlığını paylaşmamakta hiç sakınca görmüyordun. Çıkardığın bilançoda canıma da, yavrularımın canına da üç kuruşluk paha biçtin. Sana kalsa solda sıfırdık. Duruma ilişkin bilgi sahibi olabilirdim; ama bilgini paylaşmadın. Bildiğini bana anlatmadığın için, nazarımda babam kadar suçlusun. Yavrularımın kayboluşunda babamın silahı kadar, suskunluğunun da payı var. Boynunun borcu olan ifşaatı yapmadığın için akmasına göz yumduğun kanda boğulacaksın bugün!</p>

  <div>
    <br />
  </div>

  <p>Bir noktadan sonra zıvanadan çıkmış, aklını oynatmış olmalıydı. Duvara yaslı iri bir kömür baltasını kavradı. Homurdanarak yaklaşmaya başladı.</p>

  <p>Saldırması durumunda karşı koymak için orada duran bir kazmaya sarıldım. Ama yanıma kadar yaklaşmayı başaramadı: Daha üç adım atmıştı ki, sanki doğaüstü bir güç onu üstü açık mazot tankına doğru itiyormuş gibi çırpınmaya başladı.</p>

  <p>Korkunç bir çığlık attı. Tanktaki mazotun altındaki bir mıknatısa karşı koyamıyor gibiydi... Zangır zangır titriyor, sarsılıyordu. Sonra yuvarlanıp kayboldu.</p>
</body>
</html>
