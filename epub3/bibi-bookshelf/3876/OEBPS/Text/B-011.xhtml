<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>11</h2>

  <p class="p1" style="text-align: center;"><i>Burada,</i> <i>naif bir baritonun bir yıldırımla</i><br />
  <i>sonlanan kısa hayatı anlatılır</i></p>

  <div>
    <br />
  </div>

  <p class="p1" style="text-align: center;">*</p>

  <div>
    <br />
  </div>

  <p class="p1">Üç gün sonra Amaury Ünsüz, Haşan İbn Abu’nun son yolculuğuna uğurlanması sırasında tanıştığı adamı alıp, yakalandığı gribin yanı sıra sancılı bir lumbagoyla kıvranarak, Arras yakınlarında, Azincourtdaki şatosuna kaçan Olgaya gitti.</p>

  <p>Adam, vagona atlayıp pulmanda yan yana oturur oturmaz konuşmaya başladı.</p>

  <p>Nostaljik bir havayla lafa girişti: Bir zamanlar Dinard, Pornic, Cambrai ya da Arras’a ancak kağnı gibi yol alan atlı arabalarla gidiliyordu. Yol asgari üç, kimi zaman altı gün sürüyordu. Yol boyunca arabacıyla laflanıyor, şaraplar içiliyor, kitaplar okunuyor, siyasi durum tartışılıyor, havadan sudan konuşuluyor; okunmuş bir aşk romanı anlatılıyor; bütün ahalinin ilgisini toplamış bir katilin yargılanmasına dair fikir yürütülüyordu: Kimi, katilin kullandığı siyanürü satan zavallı laboratuvar kalfasını ön plana çıkararak, ilk sorgu tutanaklarına aldırmadan, suçlamaları inkâra dayanan bir savunma yapan ünlü avukata saldırıyor, kimi jürinin oluşturulma usulünü kınıyor, kimi savcının konumunu da kuşku uyandırıcı buluyordu. Daha sonra politikacılara atılıp tutulmaya başlanıyordu. Ardı ardına Du Paty du Clamin, Cassagnac’ın, Drumont’un, Mac-Mahon’un namussuzluklarının kanıtlanmasına girişiliyordu. Chat Noir ya da Ambigu gazinosunda, bir Paulin’in ya da bir Bach’ın okumasıyla unutulmazlar arasına katılan Trallalam Şarkısı bir ağızdan okunuyor, ardından Cyrano’ya, Aiglon’da çıkardığı oyun için Sarah’a duyulan hayranlık açığa vuruluyordu. Sonra sırayla açık saçık fıkralar anlatılıyor, gülüşülüyor, kahkahalar atılıyor, bu arada atlı araba gün batana kadar tırıs tırıs yol alıyordu. Akşam molasında salaş ama hoş bir handa konaklanıyordu. Altı franga yanında iyi bir Anjou, Latour-Marillac, Musigny ya da Pommard şarabıyla, bir balık, bir kuzu budu, bir hindi ya da tavukla sofrayı donatmak mümkündü. Aksırıncaya, tıksırıncaya, patlayıncaya kadar yiyip içiliyordu. Ondan sonra dolaşmaya çıkılıyordu. Alacalı otlarla kaplı, bodur porsukağaçları, cansız çalılıklar, cılız akasyalar, boynunu bükmüş fidanlarla dolu parklarda tur atılıyor, ardından bir içki, bir bardak kiraz ya da turunç likörü yahut da sıcak şarap içiliyordu. Bir parti king ya da briç oynanıyor ya da o civarın bilardo şampiyonunun façasını bozmak için ıstakalar konuşturuluyordu. Sonra yatmak için dönülüyor, salonda bir çikolatayla küçük bir sürahi konyak ya da armanyak yuvarlanıyor, münasip bir köylü kızın koluna girilip odalara çıkılıyor, tam bir tatmin duygusuyla uykuya dalınıyordu.</p>

  <p>İçin için oflayan Amaury adamın lafını böldü:</p>

  <p>- Doğru, şimdi pulmana oturup konuşmaya başlamamızla son durağa varmamız bir oluyor ama o cümbüşlü yolculuklar artık kalmadı.</p>

  <p>Adam biraz düşündü. Sonra çantasından bir puro kutusu çıkardı. Sordu:</p>

  <p>- Bir puro alır mısın?</p>

  <p>- Hayır, kullanmıyorum. Af buyur, daha tanışmadık. Adını hâlâ bilmiyorum.</p>

  <p>- Adım Arthur Wilburg Hicibilain.</p>

  <p>- Amaury Ünsüz. Tanıştığımız için mutlu oldum.</p>

  <p>- Amaury Ünsüz! Bir oğlunuz yok muydu?..</p>

  <p>- Dokuz çocuğum vardı. Şimdi yalnız bir oğlum hayatta.</p>

  <p>- Adı Yvon mu?</p>

  <p>Amaury şaşırdı:</p>

  <p>- Doğru ama oğlumun adını nasıl bildin?</p>

  <p>Arthur Wilburg Hicibilain güldü:</p>

  <p>- Bir gün hayatımın nasıl bir roman olduğunu anlayacaksın. Anton Ssliharf arkadaşımdı, sana olduğu kadar bana da yakındı. İngiliz olduğum, Oxford yakınlarında Oakwoodda yaşadığım için yılda ancak bir iki gün görüştüğümüz olurdu. Buna karşılık sıkıntısını bana da açtı. Bana da ölümünün yakın olduğunu anlattı. Hiçbirimiz inanmadık. Olga da inanmadı, Hasan da. Ama bir hafta kadar oluyor, Hasan buluşup tartışmamız için aradı. Paris Havaalanına vardığımda onun öldüğünü duydum...</p>

  <p>- Ya dipnottan bir anlam çıkarabildin mi?</p>

  <p>- Hayır. Ama kanımca dipnotu sözcük sözcük anlamlandırmaya çalışmak hatalı olur. “Hayvanlar Dünyası Parkında sigarası ağzında ajan gibi dolaşan façası bozuk avukat Hasan İbn Abu muydu? Hayır. Üç açıdan itirazım var. Birincisi, Ssliharf, Hasan’ın avukat olduğunu bilmiyordu, İkincisi, “façası bozuk avukat” tanımı Hasan’a çok uymuyor, üçüncüsü Hasan ancak ayda yılda bir, bir Havana purosundan başka tütün kullanmazdı.</p>

  <p>- Bütün bunlar mantıklı görünüyor. Dahası, hurma rakısından hoşlanan Hasan viskinin yanına yaklaşmazdı.</p>

  <p>- Doğru. Ayrıca Haşan daima Botanik Parkında dolaşır, Hayvanlar Dünyası Parkına hiç uğramazdı.</p>

  <p>- O zaman dipnotu nasıl açıklamalı?</p>

  <p>- İlk başta yazının Ssliharf’in olmadığını, başka biri tarafından yollandığını düşünmüştüm. Bugün Anton’un o yazıyı yollamaktan başka yolu kalmadığını düşünüyorum: Bir son nokta koymalıydı. Daha anlaşılır bir ipucu bırakması mümkün olsaydı, yapardı. Ancak o da bu kadarını anlayabiliyordu...</p>

  <p>Amaury mırıldandı:</p>

  <p>- Ak bir boşluğun arkası karanlıkla doludur. Yazılanı anlamıyorsan yazılmayana bak.</p>

  <p>Arthur Wilburg Hicibilain irkildi:</p>

  <p>- Nasıl? Bunu niçin söylüyorsun?</p>

  <p>- Hiç. Anton’un günlüğünü okumuştum. Orada yazılıydı. Daha doğrusu başından bu yana anlatmaya çalıştığının bu olduğunu kavradım. Onun için az sonra Azincourt’da Olga’yla buluşacağız.</p>

  <div>
    <br />
  </div>

  <p>Yolun sonuna kadar ağızlarından başka sözcük çıkmadı. Hicibilain purosunu içiyordu. Amaury aklını kurcalayan, huzurunu kaçıran sorunun yanıtının noktası noktasına o kitapta da bulunduğunun farkına varmadan, muvazaalı bir dizi iflasla borsada kargaşaya yol açan bir grup kara para tacirinin hinoğluhinliğini anlatan kalın bir roman okuyordu.</p>

  <p>Lokomotif alüminyum vagonu sarsarak hızla gidiyordu. Camdan kır manzarası dalga dalga akıyordu. Kırmızı traktörlü bir köylü tarlalara doğru yol alıyordu. Lokomotif yavaşladı. Arras’a yaklaşıyorlardı. İlk başta varoşlar, ardından altı hangarlı bir liman, sonra bir otobüs, bir dörtyol ağzı göründü.</p>

  <p>Vagondan inip Aubigny otobüsünü bulup atladılar. Hızı yirmiyi hiç aşmayan bu hurdayla yaptıkları yolculuktan sonra yaya olarak Azincourt’a yollandılar. (Azincourt: Tarihi adı Agincourt; İngiliz ordusunun Fransa’yı bozguna uğrattığı köy.)</p>

  <div>
    <br />
  </div>

  <p>François Daunou’nun konsüllüğün son yıllarında yaptırdığı küçük şato, ıtır, çürük odun, kara mantar, funda toprağı rayihalarıyla, boğazı yakan sonbahar kokularıyla dolu, dünyalar şirini, küçük bir vadinin kuytusunda gizliydi. O zamanlar şatafatın uç noktası sayılan Büyük Trianon d’Hardouin-Mansard şatosu tarzında bir bina yapmayı ancak duvarcı kalfalarına yakıştıran Soufflot parlak mimarlık yaşamının ilk adımlarında inanılmaz bir atılganlık, duyulmamış bir soğukkanlılıkla günün modasıyla arasındaki köprüyü tam anlamıyla yıkan bir şato yapmayı Daunou’nun onayına sunmuştu: Rokoko stili bir ana bina -büyük, üstü kavisli kapılar, Tudor stili bir ön görünüm, çıkıntısız balkonlar, kabartmalarla süslü bir alınlık-, bu ana binaya bitişik -Soufflot asıl yaratıcılığını burada konuşturmuştu- üstü kapalı bir yürüyüş yoluyla üç yanı sarılmış bir taş avlusu, cumbaları, mazgallarıyla, göz alıcı bir kasır. François Daunou, mimarın düş gücünü yansıtan suluboyaya üç gün boyunca bakakaldıktan sonra Soufflot yu çağırmıştı:</p>

  <p>- Hımm, sıradan bir şato olmayacak galiba...</p>

  <p>Bu yorumun ardından mimarın kıçına postalını savurarak, onun boynunu uçuracağını, giyotinin acımasız bıçağıyla az sonra baş başa kalacağını haykırmıştı. Ancak Soufflot, bir ahçı kadının önlüğünü giyip Lyon’a kaçmayı başarmıştı.</p>

  <p>Daunou umutsuzca Chalgrin, Vignon, Potain, Hittorf gibi ünlü mimarlara başvurmuştu. Hiçbiri şatosunu yapmaya yanaşmamıştı. Sonunda Daunou, François Tilman Suys adlı, tanınmamış bir Hollandalıyı bulmuş, hatırı sayılır bir miktar parayı inşaatına ayırıp, bütün kararı ona bırakmıştı. Hollandalıların az dolandırıcı olmadığı iyi bilinir. Sonunda inşaat tamamlandığında Daunou’nun bir kuruş parası kalmamıştı. Üç ay sonra şatoyu açık artırmaya çıkarmıştı. Audruicq’li bir at cambazı şatoyu üç kuruşa satın almıştı. At cambazı şatoyu bir hara yapmaya kalkmış, ardından Wagram Savaşından az sonra, orada bir gazino kurmuştu. Aralarında McDonald, Soult, Duroc, Victor, Caulaincourt, Savary, Junot, Oudinot gibi ünlü şahısların da bulunduğu insanlar orada briç, bakara oynamaya başlamıştı. At cambazı bu arada bir milyondan fazla vurmuştu. Şato daha sonra 1830 Monarşisinin güçlü bir polis müdürünün avcuna düşmüştü. Polis müdürü burada dört jurnalcisini ağırlıyordu. Bunlardan biri, içkinin su gibi aktığı cümbüşün ardından, fitil gibi sarhoş olduğu bir sırada polis müdürünü bıçaklayıp öldürmüştü. Polis müdürünün vârisi olmadığından, şato boş kalıp yağmalanmıştı. Şatoda, it, kopuk, ipsiz sapsız ayaktakımı kalmaya başlamıştı.</p>

  <div>
    <br />
  </div>

  <p>Bir on dokuz nisan günü, birliğini savaş alanına aktarmakta olan İngiliz subayı Augustus B. Clifford, akşamlamak için şatoya girdi. Şatodan çok hoşlandı. Dokuz yıl sonra, Kanada’nın Frankfurt Konsolosu olarak atandığında, Azincourt’da kalmayı kararlaştırdı. Yılın altı ayı, satın aldığı şatoda kalıyordu. İtinalı çabalarıyla şato bir yola girdi. Baştan aşağı sıvanıp boyandı, çatısı onarıldı, dört bir yanı yıkandı, pislik saçan isli kömür bırakılıp, ısıtmada mazot kullanımına başlandı. Şatonun karşısındaki bozuk arazi büyük bir parka dönüştürüldü.</p>

  <div>
    <br />
  </div>

  <p>Augustus B. Clifford’un bir oğlu vardı. Douaumontda komutası altında savaştığı büyük kumandanın anısına oğlunun adını Douglas Haig koymuştu.</p>

  <p>Şirin yumurcak, Douglas Haig ya da babasının daima kullandığı hitapla, kısaca Haig, Azincourt’da büyüdü. Parkta uzun otların arasında yuvarlanıp kovalamaca oynar, akasya ağacına tırmanır, bir parça sofra artığı, bir solucan, bir yabanarısı, bir karafatma, ara sıra da topraktan çıkardığı bir bitki soğanını atarak alıştırdığı, adını mırıldanarak yaklaştığında kafasını sudan çıkaran havuzdaki açgözlü aynalısazanı doyurur, bu arada attığı minik mutluluk çığlıklarıyla şatoyu çınlatırdı. Sazanın adı Yunus’tu.</p>

  <p>Haig’in yakındaki kasabada yaşayan bir sürü arkadaşı vardı. Bir arada futbol, rugbi oynar, spor yaparlardı. Ok atma turnuvalarında yarışır, kırlarda dolaşır, sonra Haig’in bakıcısının hazırladığı sıcak çikolatanın, kuru üzümlü pastaların, poğaçaların tadına bakmak için şatoya doluşurlardı. Augustus’un şatosu huzur doluydu. Orada şakalaşılıyor, gülüşülüyor, kahkahalar atılıyordu. Şato mutluluk yuvasıydı.</p>

  <div>
    <br />
  </div>

  <p>Haig on dokuz yaşında diplomasını alınca hayatının amacını buldu: Bariton olacaktı. Kötü şarkı söylüyordu ama şarkılara âşıktı. Dahası gırtlağı da bu iş için biçilmiş kaftandı. Çok çalışıp kasaba korosuna yazıldı. Burada kompozisyon kurslarında bilgisini artırdı. Sonra, madrigal için Fricsay, kanon için Solti, arya için Von Karajan, kantat için Krips ona hocalık yaptı. Bir yıl sonra Torino’da Carignano’da şarkılarının ilk sunumunda çağrılılar arasında Sir Adrian Boult da bulunuyordu. Haig ilk olarak <i>Unto us a Child is born</i> ilahisini, sonra Ottavio Rinuccinni’nin bir madrigalini, son olarak da <i>Aïda</i>’dan üç arya okudu. Büyük Adrian Boult, baritona hayran kalarak tam o sırada Mai Musical d’Urbino’da <i>Il dissoluto punito ossia Il Don Giovanni</i>’yi hazırlayan Karl Böhm için Haig’i tanıtan bir pusula yazdı. Karl Böhm, Haig’i yanına çağırdı. Tiz notalarda biraz zorlansa da Haig’in şarkı okuyuşunu tatminkâr buldu; zamanla mutlaka bir başrol kapacağını vurgulayarak, onu şimdilik binbaşı rolü için düşündüğünü açıkladı.</p>

  <p>Karl Böhm’ün disiplinli ama dostça kılavuzluğu altında Haig basamakları hızla tırmandı. Kari Böhm, “Fortisimmon biraz languido gibi oluyor” ya da <i>“Altra brama quaggiu mi guido</i>’yu daha güçlü okumalısın, bir kükrüyor, bir höykürüyorsun oysa tümü hiç zayıflamadan bir solukta ağzından fışkırmalı” gibi uyarılar yapıyordu. Ama sonuç olarak Böhm baritondan oldukça hoşnuttu.</p>

  <p>Büyük Caruso gibi sabahları bir başına şarkılar okumak için sık sık gittiği Urbino dukalık sarayının bir koridorunda, Haig, Donna Anna’yı oynayan soprano Olga Mavrakhordatos’la karşılaştı. Gördüğü anda divaya abayı yaktı. Bu yıldırım aşkı karşılıksız kalmadı: Üç gün sonra nikâh izninin kolayca alındığı San Marino’da Olga’yla Haig nikâhlandılar. Saat yarıma doğru nikâhı kıymak için uykusundan kaldırılan mahmur gözlü adam, sıkıcı ama kısa bir konuşma yaptı. Buna karşılık, dörtyol ağzındaki büyük alanda, yıldızların altında, I Virtuosi di Romanın düğün armağanı olarak çalıp okuduğu şarkılar, şansonlar, aryalar, rondolar, marşlar, sonatlar sabaha kadar susmadı.</p>

  <p>Ah, insanın gönlünü aşkla dolduran o an! Ah, o mutluluk anı! Bülbül gibi şakıyan bir gitar, ardından bir alto, sonra bir Wobisch’in dokunaklı flütü! Olga’yla Haig’in kol kola, sarmaş dolaş alanda dolaşması!</p>

  <p>Bizi okuyan dostlarımız, aziz okurlarımız, anlatımızı burada bir masal gibi noktalasak kuşkusuz mutlu olurdunuz: Douglas Haig Clifford’la Olga Mavrokhordatos hayat arkadaşı olurlar; aşk, huzur, uyum dolu bir yaşamları olur; sağlıklı, akıllı, tatlı yirmi dokuz çocukları olur...</p>

  <p>Yazık ki hayır! Boşuna umutlanmayın! Douglas Haig’i hiçbir tanrı kurtaramaz. Günahını bağışlayamaz. Yazımın rotasını çizip, kollarımı bağlayan, bütün sözümü mutlak olarak damgalayan o karayazı, burada da ağlarını örüyor. Ölüm nikâhtan üç gün sonra kapıyı çaldı. Urbino’daki bu ölüm, yirmi yıl sonra Anton Ssliharf’in, Hasan İbn Abu’nun kaybolacağının da ilanıydı bir bakıma...</p>

  <p>Karl Böhm, Haig’in alçıdan kalıbını çıkarmış, <i>Dramma giocoso’</i>nun sonunda, ölü binbaşının Uomo di <i>Sasso, Uomo bianco</i> olarak ortaya çıkışını oynayacağı bölüm için parlak, ak, taş gibi katı bir hortlak kostümü hazırlamıştı. Bu kostüm-kalıpla Haig canlı bir kukla gibi dokuz on adım atabiliyordu. Kuklanın ağız kısmı oyulmuştu. Haig bu oyuktan okuduğunda, ölü binbaşının aryaları gücünü yitirmiyor, buna karşılık boğuk bir tını kazanıyordu. Bu boğuk tınıdan hoşlanan Böhm, “Bu arya, tıpkı toprağın altındaki bir ölünün çürümüş dudaklarından çıkıyor gibi oldu” diyordu. Haklıydı. Nasıl da haklı, hatta aşırı haklı olduğunu daha bilmiyordu. Arkadaşlarının yardımıyla Haig yapılan kalıba sokulup, aralıklar, çatlaklar sıvandığında, baritonumuz alçıdan duvarların arkasına tam olarak hapsolmuş, taşa gömülmüş oldu. Çünkü gözü ya da kulağı hizasında bir boşluk bırakılması, bir oyuk açılması unutulmuştu. Durumun farkına varıldığında oyun çoktan başlamış, Don Giovanni’nin uşağına binbaşının karnını doyurmak için hazırlık yapmasını buyurduğu noktaya ulaşılmıştı. Haig girişini yapacağı noktaya taşındı. Sorun yok gibiydi. Ancak kör talih son vuruşunu yapmak için sırasını kolluyordu.</p>

  <p>Don Juan’ın son diyalogları iyi bilinir. Giovanni haykırır:</p>

  <p>- ... <i>Grido indiavolato...</i></p>

  <p>Uşağın ağzı dili dolaşır:</p>

  <p>- <i>Ah signor... L’uom di Sasso... L’uomo biarıco... Ah padron... Tatata...</i></p>

  <p>Provalarda Haig’in tam bu anda girişini yapması, yaklaşık dokuz adım atması, yaylı sazların final motifi başladığında ortaya ulaşmış olması, ünlü <i>Don Giovanni... m’invitasti</i> aryasını okuması, ardından son bir altı adım daha atıp binbaşının sarsıcı görüntüsünü akıllara kazıması kararlaştırılmıştı.</p>

  <p>Ancak Haig başta bir an duraksadı. Don Juan’ın yanına vardığında uşak lafı ağzında dolandırıyordu: “<i>Ah&nbsp;Padron... Siam tutti morti...”</i> Haig, ortaya çıktığı sırada sapıttı. Şuurunu yitirmiş gibiydi. Bir robot ya da insanlıktan çıkmış bir yaratık gibi, sağa sola çarpa çarpa, sallana sallana yürüdü. Ansızın göğüs boşluğundan ortalığı çınlatan bir mi çıkardı. Sonra çığlığı başladığı gibi bir anda bitti, çarptığı panoların birini yıktı, ayağı dolandı, yalpaladı, sonra bir sütun gibi, yıkılan bir baobap ağacı gibi düşüp boğuk bir gümbürtü çıkararak sırtüstü kaldı. Balkondan localara, arkalardan protokol sıralarına kadar, bütün salonda bir çığlık koptu. Kalıp, Humpty Dumpty’nin duvardan düşüşünü hatırlatan akıl almaz bir çatırtıyla çatladı. Talihsiz baritonu sarmalayan alçıdan tabut, ayakucundan alnına kadar zikzaklarla uzayan solgun sarı bir yarık boyunca kıymık kıymık parçalanmıştı. Az sonra alçının saf aklığı kızarmaya başladı. Çatlaklardan sızan kan, ışığın altında parıldıyordu.</p>

  <p>Bir matkap, bir küskü, bir kriko kullanılarak, doğaüstü bir canavar tarafından yutulmuş gibi duran Haig dışarı çıkarıldığında, onun da ayakucundan alnına kadar o uğursuz solgun sarı yarığın izini taşıdığı görüldü. Sanki amansız bir tanrının savurduğu yıldırımla damgalanmış gibiydi. Daha sonra otopsisi yapıldı. Ancak niçin öldüğü hiçbir zaman tam olarak anlaşılamadı.</p>

  <div>
    <br />
  </div>

  <p>Augustus B. Clifford daha sonra anlaşılacağı gibi, adını saklı tutarak Mai Musical d’Urbino’ya katılmıştı. Olaydan sonraki akşam oğlunun kaldırıldığı morga girdi. Ak çarşafa sarılı oğlunun cansız vücudunu oradan kaçırdı. Hispano-Suiza Grand Sport arabasına bindi. Sabahtan akşama, akşamdan sabaha hiç durmadan araba kullanarak, saplantılı bir manyak gibi gözünü yoldan hiç ayırmadan Azincourt’a döndü. Orada oğlunun ölüsünü yaktığı iddiasında bulunanlar da vardır. Lâkin daha büyük ihtimal, oğlunu parkın bir kuytuluğuna gömdüğüdür. Parkın o tarafında ak bir ot bittiği, bu ak otun yayılarak çayırda garip bir figür çizdiği ağızdan ağıza dolaşır: Üç uçlu bir zıpkın, üç parmaklı bir yumruk, bir Faust’un karaladığı bir yazmanın altına atılmış İblis’in habis imzası.</p>

  <p>Oğlunu yitirişinin ardından Augustus’un Azincourt Şatosundaki inzivası başladı. Kasabada aklını oynattığı düşünülüyordu. Çiti aşan çocukları, kapıyı çalan yabancıları, bir lokma ya da bir yudum su için kapısında yalvaran garibanları taş atarak kovalıyordu. Büyük parkı kuşatan aşılması güç bir duvar yaptırdı. Karanlık basınca kapıların arkasına barikat kuruyordu. Artık kasabaya hiç inmiyordu. Yalnızca bir zamanlar Haig’in bakıcılığını yapan kadın, arada sırada bir dana budu ya da bir hindi almak için kasabaya uğrardı. Bakıcı kadının dili biraz bozuktu. Soyunda Apaçi kanı taşıdığı için kasabada lakabını “Squaw” koymuşlardı. Kasabalılar onu kızdırmaya bayılırdı:</p>

  <p>- Anlat bakalım Squaw, patronun hâlâ kafadan kontak mı?</p>

  <p>Squaw kasabanın çanak ağızlılarını, bayramlık ağzını açarak kalaylardı:</p>

  <p>- Sizi gidi kıçı kırıklar, <i>you son of a bitch!</i></p>

  <p>Squaw judo sanatının ustası olduğu için ona takılmayı uzatan olmazdı. O da arada sırada surat asmayı bırakıp konuşurdu:</p>

  <p>- Yunusun karnını doyurdukça rahatlıyor, yuvarlanıp gidiyoruz.</p>

  <p>Bir zamanlar Haig’in yaptığı işi tam bir sorumluluk duygusuyla artık Augustus yapıyordu. Günün ortasında, saat on ikiyi vurunca, Augustus ayaklanıyor, “Yunus, Yunus!” mırıltılarıyla havuza yanaşıyordu. Yunus büyüyüp yaşlanmıştı ama mutlaka kafasını sudan çıkarıyor, Augustus’un attığı lokmaları iştahla yutuyordu.</p>

  <div>
    <br />
  </div>

  <p>Augustus’un izini bulmak Olga’nın altı yılını aldı. Olga Azincourt’a ulaştığında, (oğlunun karısıyla hiç karşılaşmamış olan) Augustus onu şatonun kapısından sokmadı. Ancak zamanla yumuşadı. Oğlunun çılgınca âşık olduğu primadonnayla tanışma arzusuna kapıldı. Zamanla Olga’yla görüşüp konuşmaktan hoşlanmaya başladı. Olga ona çok az bir zaman bir arada olabildiği kocasından, ona nasıl bir tutkuyla bağlandığından söz açıyor, Augustus da ona, Yunus’un karnını doyuran, akasya ağacına tırmanan, kovalamaca oynayan şirin yumurcağı anlatıyordu.</p>

  <p>Olga Azincourt’a alıştı. Paris’in kargaşasından, oradaki işinin yoğunluğundan bunalan Olga, Azincourt’da aradığı huzuru buluyordu. Haftada bir Azincourt’a uğruyor, Augustus’un şatosunda birkaç gün kalıyordu: Parkta uzun uzun dolaşıyorlar, Augustus’un Olga’nın onuruna açtırdığı şatafatlı büyük salonda karşı karşıya limonata içiyorlardı. Akşam sofradan kalkınca, Augustus’un bir zamanlar ağırlığınca altın karşılığı Drouot’dan satın aldığı, (bir zamanlar bir Rus soylusunun İtalyan soprano Grisi için yaptırdığı) antika koltuğa oturan Olga, büyük bir bürümcük kumaş parçasına nakışlarla bir yabanarısı figürü işliyor, Augustus’sa onun yanı başında, fildişi kakmalarla süslü küçük bir piyanoda bir Albinoni, Haydn ya da Auric parçası çalıyordu. Kimi zaman Olga da ona katılıyor, Schumann’dan akşamın alacakaranlığını kuşatan şarkılar söylüyordu.</p>
</body>
</html>
