<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>26</h2>

  <p class="p1" style="text-align: center;"><i>Burada, atadan kalma bir örfün zorlaması<br />
  sonucu, hülyaları olan bir çocuğun, sanatçı<br />
  ruhunu ortaya koyan bir yaratıcılıkla altı<br />
  kişiyi öldürüşü anlatılır</i></p>

  <div>
    <br />
  </div>

  <p class="p1" style="text-align: center;">*</p>

  <div>
    <br />
  </div>

  <p class="p1">Amaury Ünsüz adlı biri artık yok! Bodrumda, mazot tankında, bir kulaç mazotun altında yatıyor.</p>

  <p>Aloysius’un ağzı açık kalmıştı:</p>

  <p>- Onu gördün yani?</p>

  <p>- Sigorta atmış, ışıklar sönmüştü yoksa görürdüm. Ama tankın cidarlarında yankılanan çığlıklarını, ardından da sonu olan cumburlopu duydum!</p>

  <p>- Nasıl oldu? Saat kaçtı? Ya da daha mühimi, onu kim itti? Yoksa bu işin sorumluluğu sana mı ait?</p>

  <p>Arthur Wilburg Hicibilain ıstırabını bastırmakta zorlanıyordu:</p>

  <p>- İcabında gözümü kırpmadan itip atardım aşağı onu! Ama hayır, bana saldırmaya kalktığında, sanırım ayağını burktu, üstü açık tankı kuşatan alçak korkuluğa takıldı, sağa sola sallandı, toparlayamadı, tankın karanlık ağzından aşağı düştü. Sanki tankta doğaüstü bir mıknatıs var gibiydi!</p>

  <p>- Niçin sana saldırmaya kalkışmıştı?</p>

  <p>Arthur Wilburg Hicibilain yutkundu ama ağzından başka bir söz çıkmadı. Suratını astı.</p>

  <p>Aloysius Unitt, Sakallının fotoğrafını çıkarıp Hicibilain’in suratına doğru uzattı. Ürkütücü bir tavırla konuştu:</p>

  <p>- Niçini bu anlaşılan! Onu çıldırtan bu fotoğraftı! Bu fotoğrafı karşısına koydun. Gördüğü anda zıvanadan çıktı. Yalan mı?</p>

  <p>Arthur Wilburg Hicibilain fısıldayarak konuşmaya başladı:</p>

  <p>- Hayır, fotoğrafı bir rastlantıyla dolabımda buldu. Karanlıkta dışarıda dolaşmış, sonra zorlukla dış kapıyı bulmuştu. Yatağımda uyuyordum. Squaw da uyuyordu. Ortalık kapkaranlıktı. Amaury bir divana uzandı. Başı ağrıyordu. Bir an dalmış olmalı ama az sonra boğulacak gibi oldu, sıçrayarak uyandı. Niçin bilmiyordu ama bir panik duygusuna kapılmıştı. Canı yanıyordu. Birinin canına kıymaya kalktığını, şarabına baldıran kattıklarını sandı. Odamda canını kurtaracak bir ilaç bulunduğunu hatırladı. Sağını solunu yoklayarak zorlukla yukarı çıktı. Kapıları karıştırıp, odama bitişik sandık odasına girdi. Biraz bakınıp ortalığı karıştırdığı sırada fotoğrafı buldu. O anda ıstırabını unutup, gök gürültüsünü andıran bir haykırışla odama daldı. Ağır uykumdan uyandığımda başucumda kükrüyordu:</p>

  <p>- Sakallının fotoğrafı!</p>

  <p>Sonra apansız, abuk sabuk konuşarak, homurdanarak odamdan çıktı. Salona indi. Biraz sonra koşarak dönüp, bir daha kapıma dayandı. Yirmi dokuz parçaya, yirmi dokuz kutucuğa bölünmüş bir karton tutuyordu. Boş olan biri dışında kutucuklara fotoğraflar yapıştırılmıştı.</p>

  <p>- Bir zamanlar kartonumda hiçbir noksanlık yoktu. Şu boş kutucukta da Sakallının fotoğrafı vardı. Yaklaşık otuz yıl oluyor, bir nisan akşamı onu çaldılar. Bu kadar daltabanca bir hırsızlığa üzülüp kızdım ama çok da anlamlandıramadım. Ama üç gün sonra büyük oğlum Gayb Oxford’da öldü!</p>

  <p>Duyulur duyulmaz bir hıçkırık sözünü böldü.</p>

  <p>Araya girdim:</p>

  <p>- Hayır Amaury, dolabımda bulduğun fotoğraf bana ait. İnan bana.</p>

  <p>Amaury şaşırdı:</p>

  <p>- Nasıl yani? Hafızamın bir oyunuyla bu adamı bir başkasıyla mı karıştırdım?</p>

  <p>- Aslında karıştırdın da sayılmaz. Fotoğrafındaki sakallıyla, fotoğrafımdaki sakallı aynı adam.</p>

  <p>- Ayrıca bir fotoğrafı da burada mıydı yani?</p>

  <p>- Tabii.</p>

  <p>- Ama niçin?</p>

  <p>- Bu dört oluyor, sana hayat çizgimizin birliğini söylüyorum. Aynı ağacın dallarıyız. Yazgımız, bırak birbirini andırmayı, tıpatıp aynı!</p>

  <p>Amaury atıldı:</p>

  <p>- Hayır, o imalarını hiç unutmadım. Son olaylara ya da mazimi karartan karmaşaya dair bildiğimizi karşılaştırarak bilgimi artırmak için baş başa oturup konuşmayı çok arzuladım. Ama tartışmalar o kadar uzadı ki bir türlü fırsat bulamadım. Şimdi uyku vakti ama biraz zamansız da olsa, bu fırsatı kaçırmayalım.</p>

  <p>Onu onayladım:</p>

  <p>- Tamam, konuşalım ama burada olmaz. Göz gözü görmüyor. Dahası buz gibi soğuk burası. Augustus’un sigara salonunda, bizi canlandıracak bir içki alıp konuşalım.</p>

  <p>Amaury’nin buna bir itirazı yoktu:</p>

  <p>- <i>All right.</i> Sigara salonuna in. Az sonra orada olurum.</p>

  <p>Sonra, fotoğraflı kartonunu sıkı sıkı tutarak, hızlı adımlarla odadan çıktı.</p>

  <div>
    <br />
  </div>

  <p>Sigara salonuna gittim. Uzun bir zaman, koyduğum bir bardak votkayı yudumlayarak orada ağaç oldum.</p>

  <p>Ansızın bodrumdaki acayip bir patırtıyla irkildim. Hâlâ zifiri karanlık olduğu için sağa sola çarparak, bir solukta aşağı koştum. Bir iki ufak sıyrık pahasına bodruma ulaştığımda, yanan kazandaki kıvılcımların loş ışığında Amaury’yi gördüm. Yalnız kalınlığına bakıldığında dahi çok mühim olduğu anlaşılan bir kitabı mazota bulayıp yakmış, işini bitirmişti.</p>

  <p>Kuşkuya kapılıp bağırdım ona:</p>

  <p>- Hangi kitap o? Niçin yakıyorsun?</p>

  <p>Bana açıklama yapmaya yanaşmadı. Kızgın bir suratla, kararıp aklaşan, külü savrulan kitaba bakıyordu. Sonra göz ucuyla bana bakarak yan duvara dayalı bir banka doğru yürüdü:</p>

  <p>- Otur da konuşalım dostum.</p>

  <p>Şaşırdım:</p>

  <p>- Burada mı? Hani sigara salonunda buluşacaktık?</p>

  <p>İnatçıydı:</p>

  <p>- Hayır. Şimdi, burada konuşalım.</p>

  <p>- Ama niçin?</p>

  <p>- Burası daha aydınlık. Daha sıcak. Daha...</p>

  <p>Sözünü tamamlamamı umar gibi duraksayıp yüzümü süzdü. Israrcı oldum:</p>

  <p>- Daha nasıl? Bir sorun mu var?</p>

  <p>- Yok. Yok ama oturup konuşalım, yoksa...</p>

  <p>- Yoksa? Daha açık konuşsana!</p>

  <p>- Yoksa asla oturup konuşma fırsatı bulamayacağız.</p>

  <p>Kafam karışmıştı. İnadı karşısında afallamıştım ama ona uydum. Banka bir göz attım, oturup bir puro yakıp ifşaatıma başladım:</p>

  <div>
    <br />
  </div>

  <p>- Bir gün sana hayatımın romanını anlatacağımı açıklamıştım. Şimdi anlatacağım. Daha sözün başında bu romanın aynı zamanda sana da ait olduğunu anlayacaksın. İkimizin başında da aynı kargış var. Kötü talih ikimizin bahtını aynı hamurdan yoğuruyor. Çünkü soyumuz bir, kanımız bir. Çünkü babamla baban aynı adamdı.</p>

  <p>Amaury boğulacak gibi oldu:</p>

  <p>- Nasıl olur! Babamız bir diyorsun!</p>

  <p>- Babamız bir, ıstırabımız bir, Azrailimiz bir diyorum!</p>

  <p>- Ama ama nasıl anladın bunu? Bana asla çıtlatılmayan bu bilgiyi sana kim açıkladı?</p>

  <p>- Ah! Yirmi yıl, tam yirmi yıl boyunca, muğlak bir hissiyatla, hakkında bir kişinin dahi konuşmaya yanaşmadığı, aslında bir kişinin dahi bilgi sahibi olmadığı bir karartının başımda dolaştığına dair bir kuşkuyla çabaladım durdum. Bilgimi artırarak bu hissiyatımın arkasındaki hakikati bulmak için tam yirmi yıl boyunca varsayımlarda bulundum, bulgularımı sınıflandırdım, bir sürü tahmin yaptım, ölçüp biçtim, hayal gücümü çalıştırdım, hakikatin ifşasına mâni olan büyük unutuşu, ürkütücü tabuyu aşmaya uğraştım.</p>

  <p>Yirmi yıl boyunca bin bir türlü insanla ilişki kurdum; bana malumat taşıması için bir sürü muhbirin karnını doyurdum; soyağacıma ilişkin arşiv kayıtlarına ulaşmak için dünyanın dört yanındaki kitaplık çalışanlarına başvurdum; yok amiriydi, yok müdürüydü, yok muaviniydi, yok avukatıydı, yok kâtibiydi, yok mübaşiriydi, yok odacısıydı, yok kapıcısıydı, minik bir bilgi kırıntısı için yüklü bir miktar para koparmadan iş yapmayan ahlaksızlar güruhuyla didiştim. Sonra, topladığım duyulmadık, uyumsuz, anormal, anlamlandırılamaz sayısız malumatın oluşturduğu muazzam bilgi yığınını tarayıp ayıklamaya koyuldum. Aylar boyu kafa patlatarak, bir olgudan bir başkasına atlayıp sıçrayarak hiç bulunamaz gibi duran, onca olguyu anlamlı bir bütün yapacak kilit taşını kavramaya çalıştım.</p>

  <p>Sonunda başardım. Buldum, bildim, anladım. Karmaşayı çözdüm. Mazimi aydınlatan bütüncül bir bilginin sahibi oldum!</p>

  <div>
    <br />
  </div>

  <p><i>It is a story told by an idiot,full of sound and fury, signifying nothing.</i></p>

  <div>
    <br />
  </div>

  <p>Uzun, karışık, kimi zaman içi boş, can sıkıcı, kimi zaman olağanüstü, harika bir öykü bu. Canımızı almak için ardımızı bırakmayan İntikam Yasasının öyküsü. Bu İntikam Yasasını bir adam yirmi yıl boyunca satır satır yazdı. Bir an için dahi durmadı. Bir an için dahi yumuşamadı. İnsaf sözcüğünü kitabından silmişti. Bağışlama sözcüğünü duymaya dahi dayanamıyordu. Yalnız bir amacı vardı: İçini dolduran kini, kan akıtarak boşaltmak; intikam hırsını can alarak doyurmak.</p>

  <p>Oğullarımızın bir bir katli için, parayla bir dizi korkunç katil tuttu!</p>

  <p>Altüst olmuş Amaury konuşamıyordu:</p>

  <p>-O! O!</p>

  <p>- Doğru, o! Tanımadığın ama fotoğrafını daima yanında taşıdığın adam! O sakallı, favorili, tiftik tiftik kumral saçlı garip adam! O! Baban! Babam!</p>

  <p>Sonsuz bir ıstırapla içi yanan Amaury ulur gibi haykırdı:</p>

  <p>- Babam! Bütün bildiğim yalan dolanmış, anlaşılan! Kör cahilmişim! Ama ama niçin bu kadar kötü bir babamız var bizim?</p>

  <p>- Sakin ol Amaury. Soğukkanlılığını koru. Toparlan biraz. Bütün bildiğimi anlatacağım şimdi:</p>

  <div>
    <br />
  </div>

  <p>Baban ya da babam (adını bilmiyoruz, daha doğrusu adını ağzımıza alamıyoruz) Ankarada doğmuş.</p>

  <p>Atalarımız ilin kalburüstü kodamanları arasında sayılırmış. Sahip oldukları muazzam mal mülk açısından Kral Midas’la karşılaştırılırlarmış. Ama bu malvarlığının miras yoluyla kuşaktan kuşağa aktarılması daima bin bir sorun yaratırmış. Çünkü mutlaka mirasta hak iddiasında bulunan, dokuzar onar çocuklu, otuza yakın kişi olurmuş. Haklı olarak, onca irata, hasılata karşın anaparanın, paylaşıla paylaşıla azalıp yok olmasından korkulurmuş.</p>

  <p>Büyük oğulun mümkün olduğu kadar kollanıp kayırılması soyumuzun örfüymüş. Küçük çocuklara yalnızca sofra artıkları, kırıntılar kalırmış. Bütün malvarlığı, iltimaslı büyük oğula, Küçük Ağaya sunulurmuş: Saray, konaklar, tarlalar, ormanlar, banknotlar, bonolar, altınlar, pırlantalar, takılar onun olurmuş. Başkalarının çalışmaktan anaları ağlar, onun parmağını oynatmasına imkân tanınmazmış.</p>

  <p>Bunca ayrımcı bir yaklaşımın nasıl sonuç doğuracağı kolayca anlaşılabilir. Ana babalar yalnızca Küçük Ağaya düşkün olur, başka çocuklar itilip kakılır, horlanırmış. Ayrımcılık, kuşkusuz soyumuzun sahip olduğu gücün (artması, azalmaması için, israftan olduğu gibi, uzak mirasçılara dağıtılmasından da kaçınılması şart olan bir malvarlığına dayanan gücün) payidar kalmasını sağlama ihtiyacına bakılarak haklı görülmüş olmalı. Lâkin örfümüzün bu ayrımcılığı, bir <i>Sint ut sunt aut non sint</i> düsturuna dayandırmadığı; suçluluk duygusu yaratan bir önyargıyla, saf, arı, iyi, ak olarak tanımladıklarına sunduğu imkânları, hakları, üstünü çizdiği başkalarına tanımayan, kişiyi konumuna bakarak sınıflandıran bir örfi hukuka dayandırdığı kanısındayım.</p>

  <p>Mamafih, daha da kötüsü, atalarımızın bu örfi hukuk yasasına fazla bir itirazı bulunmuyormuş. Bir kişi çıkıp da <i>Summum Jus, summa Injuria</i> sloganını kullanarak karşı koymamış. Başına talih kuşu konan da konmayan da, mirasın bütünlüğünün korunmasını normal, hatta doğal bir durum olarak görüyor, bir kişinin çıkarı için çoğunluğun hayal kırıklığına yol açan, apaçık bir haksızlığın, bir suiistimalin söz konusu oluşunu umursamıyormuş.</p>

  <p>Talih kuşunun nasipsiz birinin başına konması için yalnız bir yol varmış: Küçük Ağa’nın ölüp, bir sonraki oğulun önünü açması.</p>

  <p>Dolayısıyla, Küçük Ağanın ölümü için Tanrıya yalvarıp yakaran parasız amcalar, aç amca oğullarının yanı sıra öz abisinin yok olması için sabah akşam duaya oturanlar olurmuş daima. Allahın yardımıyla duaları kabul olurmuş ara sıra: Bir tifüs salgını ya da bir kuşpalazı tahtın adayı Küçük Ağa’yı ortadan kaldırırmış. Tabii bunun bir faydası olmazmış. Sorunun kaynağındaki çıkar çatışması, kapsadığı alan bir kişi azalsa da varlığını sürdürürmüş.</p>

  <p>Zamanla daha rizikolu ama daha az bunaltıcı bir statüko ihtiyacı açıkça ortaya çıkmış.</p>

  <p>Bir zamanlar atalarımızın armasında bulunan, “Birimiz tümümüz, tümümüz birimiz için” tabiri unutulmuş; “O da bana, bu da bana, tümü bana, yalnız bana” kuralı sanılandan daha az kan akıtılmasına yol açmış ama yazık ki yalnız bir yıl sürmüş; sonunda <i>Homo homini Lupus</i> aşamasına ulaşılmış. Haklı olarak bütün Ankara’yı hayran bırakan parlak bir zihnin ürünü bir olaylar dizisi bu son aşamanın girizgâhı olmuş:</p>

  <p>Atalarımızdan, daha on dokuz yaşına basmamış bir çocuk, Küçük Ağa olmayı kafasına koymuş. Başka bir yol bulunmadığı için altı abisini ortadan kaldırmayı kararlaştırmış. Ölçüp biçip tartarak, işi yavaş yavaş olgunlaştırarak, itinayla tasarladığı planları ustaca uygulayarak, sonsuz bir hayal gücü ürünü olmanın dışında hiçbir ortak yanı olmayan altı suikastı ardı ardına yaparak bu amacına ulaşmış.</p>

  <div>
    <br />
  </div>

  <p>İlk olarak, çakalın biri olmasına karşın, başkalarına kıyasla daha çok ya da daha az kin duymadığı, buna karşılık dangalağın biri oluşu bakımından kolay lokma olacağını umduğu, boy fukarası, bastıbacak Sası Nicias’a saldırmış.</p>

  <p>Bir gün bir kulp uydurup, bastıbacağın konağına damlamış. Ona Buda’dan ilham almış bir Japon üstadın okçuluk sanatına dair kitabını sunmuş. Bu harika armağan karşısında şaşıran ama çok hoşnut kalan Sası Nicias kitabını karıştırdığı sırada, taş gibi sağlam, şiş gibi sivri bir buz kıracağını kalçasına saplamış. Kuyruksokumunu kırarak sağrı sinir ağını parçalayan bu ölümcül yara Sası Nicias’ın sonu olmuş. Bir an için katılıp kaldıktan sonra Sası Nicias tu taraklı bir topaç gibi dönüp kıvranmaya başlamış. Sağlık ocağına kaldırılmasına karşın, bir hafta boyunca kıvrıla kıvrıla dönüp durmuş. İsfahan a, Konya’ya özgü sanılması Ankaralıları kızdıran, dini bir coşkuyla dönüp durarak yapılan ayini andıran bu ölüm dansı o kadar ilgi toplamış ki, sirki, tiyatrosu bulunmayan Ankara’da, ahali sağlık ocağının avlusuna üşüşüp izdiham yaratmış. Sası Nicias bir haftalık bu ölüm dansının ardından ölmüş.</p>

  <p>İkinci kurban Şaşı Optat’ın katli, ilki kadar tuhaf olmuş. Şaşı Optat, biraz silik, biraz soluk, kişiliksiz biriymiş. Kişiliği kadar sağlığı da zayıfmış Şaşı Optat’ın; daima ya nabzından, ya nasırından, ya basurundan sızlanır dururmuş. Hiç iştahı da yokmuş. Yalnız inanılmaz bir içiciymiş. Akşamdan sabaha maşrapalarca içkiyi yuvarlamadığı gün olmazmış.</p>

  <p>Rosprik Maximin (buymuş sanatçı ruhlu caninin adı) Şaşı Optat’ın Mons’ta içip olağanüstü bulduğu boğma rakıdan Hainaut ya bir fıçı ısmarladığını duyunca parayla tuttuğu birini postacı kılığında Şaşı Optat’a yollamış. Üç aydır gözü yollarda kalan Şaşı Optat, siparişi sanarak adamın taşıdığı fıçıyı kapıp almış. Bir solukta yarısını içtiği boğma rakıya bayılmış, dibini bulana kadar oturduğu masanın başından kalkmamış.</p>

  <p>Ancak, “alkol ocağınızı söndürür” sloganı bir daha doğrulanmış. Fıçıda, üstü rakıyla kaplı durumda yanmayan ancak havayla kontak anında parlayarak yangın çıkaran, Rosprik Maximin’in koyduğu bir aygıt bulunuyormuş. Alkol havuzuna daldırılmış bir fitil kıvamındaki Şaşı Optat, bir anda fıçıdan sıçrayan kıvılcımlarla çıra gibi tutuşmuş. Buram buram kuzu kavurma kokuları saçarak yanmaya başlamış.</p>

  <p>O sırada oraya damlayan Rosprik Maximin, maşa gibi kullandığı bir çift çubukla, canlı bir çıra gibi yalım yalım yanan Şaşı Optat’ı kuyunun yanına kadar taşımış. Son bir çabayla abisini kuyuya postalayarak işini bitirmiş. Bu yaptığı halk sağlığı açısından çok da hayırlı olmuş: Bir ay olmadan, kuyudan çıkan şifalı sudan bir kova doldurmak için kuyunun başına koşanlar uzun kuyruklar oluşturmaya başlamış. Kuyunun suyu, harika bir ishal durdurucu olmanın yanı sıra, akbasmasını, arpacığı, kataraktı, kuşpalazını, kabakulağı, ahrazlığı, safra taşını, saçkıranı, uyuzu, sarayı, uçuğu, dil yarasını da sağaltıyormuş.</p>

  <p>Üçüncü olarak sırada Tatlı Parfait varmış. Tatlı Parfait’nin haklanması zor olacak gibiymiş. Çünkü Tatlı Parfait, Türk gibi güçlü, ızbandut gibi iri, Calut gibi zorlu, kaba, cazgır, üçkâğıtçı, namussuz, sinsi biri olmanın yanı sıra, dövüş sanatlarında da ustaymış. Ona bir saldıran bin pişman olurmuş.</p>

  <p>Tatlı Parfait’nin çarşıda bir tatlıcı dükkânı varmış. Burada baklavalar, kadayıflar, bazlamalar, çikolatalar, bonbonlar, lokumlar, güllaçlar, sütlaçlar, dondurmalar yapar satarmış.</p>

  <p>Bir zamanlar yumurtalı, şaraplı harcını bizzat hazırlayıp yaptığı tatlı bütün Ankara’da ün kazanmış. Bu hoş tatlıya onun adını takmışlar.</p>

  <p>Çarşıda Tatlı Parfait’nin tatlıcısına, bir paşanın, bir nazırın, bir ağanın, saraydan yollanan bir içoğlanının uğrayıp o akşam yapılan bir düğün, bir cümbüş, bir parti ya da bir gala için, o ağızlara layık ahududulu ya da limonlu <i>parfait</i> tatlısından ısmarlamadığı gün hiç olmazmış.</p>

  <p>Rosprik Maximin Tatlı Parfait’nin dükkânına gitmiş. Yirmi kuruş uzatıp kocaman bir portakallı tatlısı ısmarlamış.</p>

  <p>Tatlı Parfait alışıldık yanıtıyla mutfağa yollanmış:</p>

  <p>- Tatlıcı Tatlı Parfait’nin <i>parfait</i> tatlısı, tamamdır!</p>

  <p>Tatlı Parfait tatlısını sununca, Rosprik Maximin ağzına bir kaşık götürüp tadına bakmış; bakar bakmaz da öğürür gibi yapıp bağırmış:</p>

  <p>- Hiç tadı tuzu yok bu tatlının!</p>

  <p>Tatlı Parfait’nin tadı kaçmış, bağırıp çağırmaya başlamış:</p>

  <p>- Nasıl olur! Tatlıcı Tatlı Parfait’nin <i>parfait</i> tatlısını tatsız buluyorsun ha! <i>Parfait</i> tatlımda kusur bulanın alnını karışlarım!</p>

  <p>Bağırdıkça kızgınlığı artan Tatlı Parfait, Rosprik Maximin’in suratına üç tokat atmış. Sonra noktayı koymuş:</p>

  <p>- Bu kara çalma ancak kanla aklanır. Birimiz fazlayız artık bu dünyada!</p>

  <p>Rosprik Maximin yanıtlamış:</p>

  <p>- Kabul. Ama o zaman, hangi silahla kapışacağımızı kararlaştırma hakkı bana ait! Limonatayla vuruşacağız!</p>

  <p>Bu saçmalık karşısında şaşırıp afallayan Tatlı Parfait’nin bir an duraksayıp boş bulunmasından faydalanan Rosprik Maximin, arkasına sakladığı odunu hasmınm kafasına indirmiş. Tatlı Parfait homurdanarak sallanmış, sonra yüzüstü kapaklanmış.</p>

  <p>Rosprik Maximin, adamın bütün vücudunu portakallı Parfait tatlısıyla kaplamış, şurubunu dökmüş, bacak arasını, koltukaltlarını, sağını solunu kaymaklı lokumlarla doldurmuş.</p>

  <p>Sonra dükkânın kapısına çıkıp, karanlık bir bodrumda altı yıldır abisinin <i>parfait</i> tatlısıyla karnını doyurup büyüttüğü, at boyutlarında kangalını çağırmış. Sonrası malum, hayvan dükkâna dalmış, iki koklamış, bir yalamış, ardından akşam öğününü hapır hupur yutmuş.</p>

  <p>Rosprik Maximin dükkândan sırıtarak çıkmış. Bir yandan da mırıldanıyormuş:</p>

  <p>- Vallahi tatlı adamdı zavallı! Tadına doyum olmazdı!</p>

  <p>Yaptığı sözcük oyununa hayran kalan Rosprik Maximin sıradaki kurbanı Uslu Quasimodo’nun katlini planlamaya koyulmuş. Uslu Quasimodo kısa boylu, kıçtan bacaklı, salağın biriymiş. Otuz yaşında olmasına karşın akıl yaşı altının altındaymış.</p>

  <p>Bütün gün yaptığı, yakınlardaki gölün kıyısındaki parkta dolanmak, sahil boyunda hoplayıp zıplayan yağmurkuşlarına, turnalara, çulluklara Aziz François gibi nutuklar atmakmış. Ara sıra bonkör bir piknikçinin attığı bir florin ya da bir duka altınıyla dünyalığını doğrulturmuş.</p>

  <p>Uslu Quasimodo’nun katli, Rosprik Maximin için çocuk oyuncağıymış.</p>

  <p>Göl kıyısında suyun altına daldırdığı sac parçasını kablolarla çok güçlü bir akünün kutuplarına bağlamış. Sonra kalp bir altın lirayı, Uslu Quasimodo kuşlarla lafladığı sırada suya atması için üç kuruşa adamın birini tutmuş. Adam ortasına olağanüstü güçlü bir mıknatıs saklı kalp lirayı tam Uslu Quasimodo’nun yanında suya atmış.</p>

  <p>Uslu Quasimodo anında nutkunu yarıda bırakıp, liranın ardından cumburlop suya atlamış. Boğulmaya fırsat bulamadan çarpılarak ölmüş.</p>

  <div>
    <br />
  </div>

  <p>Ürkürük Romuald, Uslu Quasimodo’dan sonraki kurbanmış. Ama Uslu Quasimodo nasıl kolay bir av olduysa, Ürkürük Romuald bir o kadar zor lokma olacak gibiymiş. Çünkü sinsi, kıskanç, işkilli biri olan Ürkürük Romuald, dört yanının kumpaslarla, tuzaklarla kuşatılmış olduğunu düşünür, kim olursa olsun yanına yaklaşandan kuşkulanırmış.</p>

  <p>Ölümcül bir saldırıdan korktuğu için konağına kapanmış. Kapısını bir Allahın kuluna açmaz olmuş. Filintasını asla yanından ayırmaz, ufukta gördüğü yabancıları korku dolu bakışlarıyla süzüp durur, komşusu sokağa çıktığında irkilip pısarmış.</p>

  <p>Zamanla konağına kapanmayı da kâfi bulmaz olmuş, kapısının yanındaki bir ağaca kalın bir halatla bağladığı bir balonda kalmayı kararlaştırmış. Hiç olmazsa rahat rahat uyumayı umuyormuş.</p>

  <p>Rosprik Maximin hayal gücünü konuşturup bir dizi çözüm aramış (balonu ağaca bağlayan ana halatı koparmayı; balans volanına ya da jiroskop milinin yatağına çomak sokmayı; balonu dolduran argon gazını boşaltıp, ağır bir gaz [misal olarak grizu] basmayı, sonuç olarak balonun patlamasına, takla atmasına ya da paldır küldür alaşağı olmasına yol açmayı düşünmüş) ama bütün çabası boşa çıkmış.</p>

  <p>Sonra bir gün kafasında bir ampul yanmış: Bir uçak kiralayıp havalanmış, dosdoğru küstah balona doğru gitmiş. Balonun bir kol boyu yakınından son sürat uçmuş. Uçağın yarattığı hava akımıyla balon taklalar atarak çakılmış, Ürkürük Romuald da balonun altında kalarak boğulmuş.</p>

  <div>
    <br />
  </div>

  <p>Rosprik Maximin’in son kurbanı Vıcık Sabinmiş. Ama Vıcık Sabin’in yanına yaklaşmanın imkânı yokmuş. Küçük Ağalığıyla hakiki ağalığının arasında yalnızca günü sayılı bir amcası bulunduğu için, az ya da çok bir zaman sonra bütün malın mülkün sahibi olacağından kuşkusu kalmayan Vıcık Sabin o kadar hırslanmış ki, kıskanç bir akrabanın ona bir oyun oynama fırsatını asla yakalayamayacağı kadar sağlamcı, ihtiyatlı, garantici biri olmuş.</p>

  <p>Bakkalın çırağı ya da kömürcünün arabacısı, kim olursa olsun, dış kapıdan iç avluya kadar üç kontrol noktasında donuna kadar aranıyormuş.</p>

  <p>Vıcık Sabin hakkında bir sürü hoş öykü anlatılıyormuş. Hiç yanından ayırmadığı, tümü aynı ustalıkta kılıç, kasatura, tabanca kullanan, ağırlıklarınca altın pahasına tuttuğu yirmi bir sipahisi varmış da, bir arşından daha yakınına yanaşanların sorgusuz sualsiz canını alırlarmış! Aşına ağu katmalarından korkarmış da, bir uşağı yarısını yalayıp yutmadan tabağına asla dokunmazmış. Konağında boyu bosu, yüzü tıpkısı tıpkısına onu andıran biri bulunur; akşamları Küçük Ağa’nın yatağında yatarmış da, o bodrum kattaki gizli odasında uyurmuş. Gizli odalarla dolu bodrum katını, işini bitirdiği gün ölü bulunan bir ustaya yaptırmış da, o gizli odalardaki stoklarıyla, icabında altı ay boyunca yiyip içip yaşayabilirmiş.</p>

  <p>Tatlı canını korumak için akla zarar yollara başvuran, bunca zorlu bir rakip, Rosprik Maximin’in hayal gücünü doruk noktasına çıkarmış. O ana kadar yaptığı suikastların fındık fıstık olduğunu, karnını doyurmayıp, iştahını kabarttığını düşünüp gülmüş. Aslolan, ihtirasının haklılığını ispatlayacağı için Vıcık Sabin’i haklamasıymış. O zamana kadar yalnız onda birini kullandığı müthiş istidatlarının başyapıtı, doruk noktası olarak görüyormuş bu işi.</p>

  <p>Buna karşılık uzunca bir zaman başarıp başaramayacağı hususunda ikircikli kalmış. Hayal gücü bir türlü işbaşı yapamıyor, Vıcık Sabin’in müdafaa sathında zayıf bir alan, müdafaa hattında güçsüz bir nokta bulamıyormuş.</p>

  <p>Sonunda bir gün, bir at cambazıyla lafladığı sırada, laf lafı açmış, adam ağzından kaçırıp, haftada iki gün Vıcık Sabinin konağına bir sıpa götürdüğünü (lafın burasında utanmaz tüccar çapkınca göz kırpmış) çünkü Vıcık Sabinin kara gözlü bir karakaçanla sapık bir ilişki kurmadan asla doyuma ulaşamadığını anlatmış.</p>

  <p>Rosprik Maximin’in yüzü aydınlanmış:</p>

  <p>- Hiç olmazsa tutacak ucunu bulduk işin; zayıf bir noktasını yakaladık! Şimdi bu can alıcı bilgiyi nasıl kullanacağımıza bir bakalım.</p>

  <p>Rosprik Maximin araştırmalarını bu alanda yoğunlaştırmış. Orman Çiftliğinin müdürü ona, Vıcık Sabin’in bir sıpayla asla doymadığını, onunla siftah yaptıktan sonra açılan iştahıyla mutlaka ya daha iri ya da daha az bulunur bir hayvan arzuladığını açıklamış.</p>

  <p>Vıcık Sabin, hayvanlarla ilgili çiftlik sorumlularından bazılarını parayla satın alarak, birkaç saat için ya da sabaha kadar kaydıyla, kimi zaman kallavi bir hayvan -bir zürafa, bir manda, bir orangutan, bir ayı, bir fil-, kimi zaman da sıra dışı bir hayvan -bir kanguru ya da bir koala, bir anakonda ya da bir lama, bir iguana ya da bir bizon, bir tapir ya da bir panda, bir suaygırı ya da bir timsah, bir albatros ya da bir kaşalot-kiralıyormuş.</p>

  <p>Ancak aşağı yukarı Ankaradaki bütün hayvanların tadına bakmış olmasına karşın Vıcık Sabin’in gözü gönlü doymamış. İçi hâlâ kıpır kıpırmış çünkü bunca duyulmadık hayvanı düzmüş olmasına karşın bir zamanlar, Çad Gölü kıyısında bir Afrika tatlı su fokunun (<i>Manatus inunguis</i> ya da <i>Manatus latirostris)</i> ona tattırdığı hazzı unutamıyormuş.</p>

  <p>Şans bu ya, Halifax’li bir panayırcı bir haftadır kumpanyasıyla Ankaradaymış. Ankaralılara sunduğu atraksiyonlar arasında (yapışık ikiz çocukların, kırk santimlik adamların, sakallı kadınların, çift başlı koyunların, toynaklı tavşanların yanı sıra) Rudolf adını taktığı “Loch Gölü Canavarı” da bulunuyormuş. Aslında söz konusu yaratık bir canavar ya da bir suyılanı olmayıp bir susığırı, otobur bir tür fokmuş. Kuzu gibi uysal bu hayvan, koca vücudu, tombulluğu, yumuşacık kılları, yumuşak başlılığıyla, kolaylıkla bir Afrika tatlı su foku sanılabilirmiş.</p>

  <p>Anlaşılacağı gibi Vıcık Sabin Rudolf la bir buluşma ayarlamak için yanıp tutuşmaya başlamış. Susığırını bir akşamlığına kiralamak için panayırcıya başvurmuş. Panayırcı yanaşmamış. Fiyatı iki, üç, dört katına çıkarmış. Sonunda fiyatta uyuşmuş, bir sonraki gün için anlaşmışlar.</p>

  <p>Ama bu pazarlık, pusudaki Rosprik Maximin’in kulağına gitmiş. Lahzada planını kurmuş.</p>

  <p>Dokuz farklı patlayıcıyı karıştırıp yoğurmuş, bir fitil yapmış. Sonra, panayırda, susığırının akvaryumuna bin bir ustaca numarayla gizli saklı süzülmüş, hayvanın havuzunda uyukladığı bir anı kollayıp fitili sokuşturmuş. İlk dokunuşta bombayı patlatacak pamuk barutundan aparatı da fitilin arkasından sokup işini bitirmiş.</p>

  <p>Artık bütün yapacağı akşama kadar oyalanmakmış. Kurban bayramının yaklaştığı, az sonra cümbüşün başlayacağı duygusuyla Vıcık Köşkü yakınlarında bir bara gidip oturmuş.</p>

  <p>Düşündüğü gibi olmuş. Yatsı vakti saat on bir otuz sularında panayırcı, uzaktaki yük katarına bakakalmış bir öküz gibi mutlu, huzurlu uyuklayan Rudolf un yattığı su tankını taşıyan arabasıyla görünmüş.</p>

  <p>Saatin on iki olmasına dokuz dakika kala, bir anda ortalık gündüz gibi aydınlanmış, müthiş bir infilakın gümbürtüsü Ankara’yı sarsmış.</p>

  <p>Dört bir yanı saran boğucu dumanlar yavaş yavaş dağıldığında, Rosprik Maximin patlamadan sağ kurtulanın olmadığını görmüş.</p>

  <p>Sırıtarak bardan çıkmış, bir pavyona gidip, (aslında pintinin biri olmasına karşın, bu son başarısı içini ısıttığı için) pavyondaki bütün ayyaşlara içki ısmarlamış, şampanyalar patlatmış, sabaha kadar bardak tokuşturarak Küçük Ağalığını kutlamış.</p>

  <p>Rosprik Maximin’in başarı öyküsü buymuş. Ama yazık ki kutlamalarda biraz sabırsız davrandığı kısa zamanda anlaşılmış: Rosprik Maximin, ortada bir dolap döndüğünü anlayıp, bir kuytuda onunki gibi bir plan kuran bir amca oğlu tarafından, dokuz gün sonra öldürülmüş!</p>

  <div>
    <br />
  </div>

  <p>O andan sonra güçlünün yasası, yasanın gücünü ortadan kaldırmış. O onu öldürmüş, öbürü onu. Miras işi için tutulmuş avukat kafasını kaşıyarak dosyalara bakıyor, durumu anlayamıyormuş: Üç yılda tam yirmi bir kişi mülkün başına oturmuş, hiçbirinin ölümü yatağında olmamış.</p>

  <div>
    <br />
  </div>

  <p>Bu gidişat durdurulmazsa az zamanda soyumuzun kuruyacağı anlaşılınca durup bir soluk alınmış. Hısım akrabanın yarıdan fazlasının bu hayhuyda çarçur olduğu anlaşılmış. Şafak atmış. Uzlaşma kararı alınmış. Bir ortaklık antlaşması hazırlanmış ama anlaşmaya bir aydan fazla uyan olmamış tabii.</p>

  <p>Son çözüm olarak katliama bir nizam kazandırılması, işin kurallara bağlanması kararlaştırılmış.</p>

  <p>Abi katliamını sonlandırmak için babaların yalnız bir oğul sahibi olması öngörülmüş. Artık hasımlar yalnızca amca oğullarıyla sınırlı kalacak, Darwinci şartlarda ayakta kalan, tahta çıkmaya aday Küçük Ağa olacakmış.</p>

  <p>Bu uzak amaca ulaşmak için kabaca üç ihtiyari yoldan birini tutabilirmişsin:</p>

  <p>Ya oğlanın doğumunun ardından Ananın canını alabilirmişsin;</p>

  <p>Ya bir oğlu olduktan sonra, Babayı hadımlaştırabilirmişsin;</p>

  <p>Ya da (çoğunluğun yaptığı gibi) ilk oğulu büyütüp, sonraki bütün çocukları, doğar doğmaz kubura atabilir, Jonathan Swift’in alçakgönüllü öğüdü doğrultusunda, pişirip bir kuzu kızartma, bir oğlak rosto görüntüsü altında, bir İngiliz lorda sunabilirmişsin.</p>

  <p>Dokuz on yıl boyunca bu yolla durum kontrol altında tutulmuş. Malın mülkün aktarımında kanlı çatışmalar nadir olarak yaşanmış.</p>

  <p>Artık laf olsun torba dolsun mantığıyla adam vurma çağı bitmişmiş. Akraba sayısının artışını sınırlamak için sorumlu davranılıyor, makul bulunan bir toplam sayı sabit tutuluyormuş. İlk bakışta sanılandan daha az gaddarca olan bu statükoyu yaratmış olmak tüm akrabaların koltuklarını kabartıyormuş.</p>
</body>
</html>
