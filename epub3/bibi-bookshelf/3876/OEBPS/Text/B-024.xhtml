<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>24</h2>

  <p class="p1" style="text-align: center;"><i>Burada, bu kitabın yarı yazarı C. Yardımcı</i><br />
  <i>zorunlu olarak lafa kanşır</i></p>

  <div>
    <br />
  </div>

  <p class="p1" style="text-align: center;">*</p>

  <div>
    <br />
  </div>

  <p class="p1">Anlatıyı bölüp lafa ilk karışmamda orijinal anlatıya sadık kalmak için nasıl titiz davrandığımı vurgulayıp, bu konuyu daha sonra açacağımı açıklamıştım. Bu bölüm, bunu yapmak için son şansım.</p>

  <div>
    <br />
  </div>

  <p>Sakallı Üstat’ın işinin zorluğunu ortaya koyarak başlamalıyım. Bana kıyasla o çok daha dar bir alanda oynamak durumundaydı. Çok daha ağır bir yasaya tabiydi, prangası çok daha ağırdı. Dağarcığı daha fazla boşaltılmıştı, dili daha acımasızca bağlanmıştı.</p>

  <div>
    <br />
  </div>

  <p>Bu durumda nispi rahatlığımın tadını ballandıra ballandıra çıkarmanın yakışık almayacağını düşündüm. Bu, bir kolu bağlı birinin, iki kolunu da kullanamayan bir adamla yaptığı boks maçında faullü yumruk atması gibi olacaktı. Bilinçli olarak daha özgür bir yol tutmadım.</p>

  <p>Sahip olduğum, bulabildiğim mahalli boyalarla, fırçalarla, onun çizdiği tablonun bir kopyasını çıkarmaya çalışmadım. Tablosunun karşısına (biraz girintili çıkıntılı, pürüzlü olsa da) dilimizin aynasını koymaya kalkıştım. Sözcük sözcük uğraştım; anlatıyı <i>mot-à-mot</i> aktarmaya kalkıştım.</p>

  <div>
    <br />
  </div>

  <p>Tabii bunun da istisnaları var. Arayan bunlardan bir sürü bulabilir. Sonuç olarak Sakallı Üstat anlatabildiğim anlatmakta, anlatamadığı konusunda da susmakta özgürdü. Banaysa kimi zaman anlatamayacağımı da anlatmak düşüyordu.</p>

  <p>Misal olarak Sakallı Üstat’la kimi olayların tarihi, saati konusunda anlaşmazlığa düştüğümüz oldu. Ya da kimi zaman bir sözcük oyununu olduğu gibi aktaramadım. (O oyunu andıran bir başkasını aynı satırda ya da aynı paragrafta yapmaya çalıştım ama.) Kimi küçük sapmalar, farklılıklar kaçınılmazdı. Ama nasıl küçük bir kusur göz alıcı bir yosmanın baştan çıkarıcılığını azaltmıyor, bilakis artırıyorsa, nasıl mutlak bir kusursuzluk biraz itici oluyor, karşısındaki insanın huzurunu kaçırıyorsa, bu tür farklılıklar da okuduğunuz kitabın, orijinal anlatıya daha sadık olmasını sağlıyor.</p>

  <div>
    <br />
  </div>

  <p>“Yarı yazarlık” iddiasında olduğu gibi “sadakat” konusunda da ölçüyü kaçırıyor olmakla suçlanabilirim.</p>

  <p>Bundan üç bölüm sonra, Sakallı Üstat’ın iki bölümünü bir araya toplayıp bir bölüm olarak yazmamın bunu kanıtı olduğunu savunanlar çıkabilir. Sonra bu araya laf sokuşturmalarım da anlatıya haksız olarak burnumu sokma çabası olarak algılanabilir. Aslında bunların hangi sayısal zorunluluklardan kaynaklandığının uyanık okur tarafından anlaşılmış olduğuna kuşkum yok ama ikna olmamaya kararlı inatçılar için kafamda hazırladığım bir savunma var.</p>

  <p>Savunmam şu:</p>

  <p>Nasıl Üstat’ın soydaşı bir düşünürün yazdığı gibi, “Kalbin mantıktan daha güçlü bir öz mantığı varsa” bir anlatının da yazarının arzularından daha güçlü, daha buyurucu öz arzulan, tatminini arayan gizli ihtiyaçları vardır. Sözlüğün karşısında kafamı kaşıyarak duraksadığım anlarda, Üstat’ın (o ilk aşkın) kalbini kırmak pahasına, anlatının (o baştan çıkancı yosmanın) arzusuna uydum.</p>

  <p>Bu afili savunmamdan da tatmin olmayacak olanlar vardır. Ama lafı daha uzatmayacağım. Çünkü düğümün çözümü, oyunun sonu artık çok yaklaştı. Birkaç bölüm sonra okur kitabın son satırlarını okuyup kitabı kapayacak.</p>

  <p>Ama okur kapağını kapadığında, asıl o zaman yaşamaya başlar kitap. Douglas Haig’in bir şarkısı birinin dudağına takılı kalmıştır. Ssliharf’in bir tiradı birinin ruhuna sinmiştir. Arthur Wilburg’la Amaury’nin bir diyaloğu birinin aklına kazınmıştır. Bütün bu hatıralar, kitap kapandıktan sonra saklandıkları kuytulardan çıkar, bir fısıltı olarak ortaya dökülür. Artık yazar da yoktur, yarı yazar da. Okur da gitmiştir. Ama kitabın satırları savunmalarını yaparak fısıldaşır dururlar sabaha kadar.</p>

  <div>
    <br />
  </div>

  <p>Gün ağarır, bir başka okur kitabı alır, satırlar sayfalara kaçışır...</p>

  <div>
    <br />
  </div>

  <p>Başka sözüm yok sayın okurum.</p>
</body>
</html>
