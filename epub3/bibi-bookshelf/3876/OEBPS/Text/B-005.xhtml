<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>5</h2>

  <p class="p1" style="text-align: center;"><i>Burada, bu kitabın yarı yazarı C. Yardımcı</i><br />
  <i>zorunlu olarak lafa karışır</i></p>

  <div>
    <br />
  </div>

  <p class="p1" style="text-align: center;">*</p>

  <div>
    <br />
  </div>

  <p class="p1">Yukarıdaki “yarı yazar” sözü, fazla iddialı, hatta ukalaca bulunabilir. Altı üstü bir uyarlama için “yarı yazarlık” iddiasına kalkışacak kadar alçakgönüllülüğü unutmakla suçlanabilirim.</p>

  <p>Aslında ön plana çıkma konusunda çok iştahlı olmadığım, açık adımı kullanmayışımdan da anlaşılabilir. (Kılı kırk yarmaya kalkışan biri bunda da farklı bir kasıt arayabilir. Bu konuyu tartışmayacağım.)</p>

  <p>Dahası, aslına sadık kalmak için o kadar titiz davrandım ki yaptığım işin bir uyarlama dahi olmadığını düşünüyorum. (Bu konuyu daha sonra açacağım.)</p>

  <p>Okur bağışlasın, yaptığım işi “yarı yazarlık” olarak adlandırmam bir zorunluluktan kaynaklanıyor. Başka bir uygun sözcük, farklı bir münasip tabir bulmak için çok uğraştım; kim bilir kaç sözlük, lügat, kamus, imla kılavuzu karıştırdım ama aradığımı bulamadım; bulduklarımdan hoşlanmadım; sonuç olarak “yarı yazarda” karar kıldım. (Oysa hakiki bir ihtiyaç, sahici bir lüzum olmayınca, onca sözcük nasıl da üşüşüyor insanın aklına!)</p>

  <div>
    <br />
  </div>

  <p>Aslında bu çok da akıl kârı olmayan çalışmada, yaptığım işi biraz fiyakalı bir tabir kullanarak tanımlamak zorunda kalmaktan çok daha ciddi, zorlayıcı şartlarla da karşı karşıyayım. Bariz bir misal, şu satırları yazmak zorunda olmam. Şimdilik okurdan yalnızca biraz itimat istiyorum: Zorunda olmasam, Sakallı Üstat’ın anlatısını bölüp ortaya fırlamazdım tabii ki!.. Nasıl bir zorunluluktan söz açtığımı okurun kavrayışına bırakıyorum.</p>

  <div>
    <br />
  </div>

  <p>Ama ortaya atlamak, anlatıyı bölüp okurun dikkatini dağıtmak, olası boşboğazlık suçlamalarını nasıl karşılayacağımı düşünüp karalar bağlamak, ta başından alnıma yazılıydı. Çin yazısında sıkıntı piktogramıyla fırsat piktogramının, yan yana koyulduklarında, yazgı sözcüğünü ortaya çıkarmalarından aldığım ilhamla, sıkıntılı yazgımı bir fırsat olarak kullanmayı düşündüm. Araya girip söz almak zorunda kaldığımda, kuşkusuz romana katkısı olmayacak ama okurun bu uyarlamadan alacağı tadı artırması olası birkaç izahat yapacak, anlatı bağlamının dışından birkaç ipucu sunacaktım.</p>

  <p>Bu doğrultuda çalışmaya başladığım anda donakaldım. Sakallı Üstat’ın Fransız okurlarına tanımadığı bir imkânı, Türk okurunun ağzına pişmiş armut gibi koymak Üstat’a da, okura da saygısızlık olmaz mıydı? Ayrıca kuşkusuz izah mizahı öldürürdü. Okurun anlatı boyunca şu ana kadar tanık olduğu, daha da olacağı onca katliama, kayboluşa, yokoluşa, anlatıdaki mizahın canına okuyarak katkıda bulunamazdım. Bu tasarıyı bir yana bıraktım.</p>

  <p>Buna karşın (şu birkaç satırda ortaya çıkan burnu büyüklük, boşboğazlık, kararsızlık gibi kusurlarımın, günahlarımın yanına malumatfuruşluğu da koyma pahasına) bir noktayı açıklamadan yapamayacağım. Romanın orijinal adı olan <i>la Disparition</i>, “Kayboluş” düzanlamının yanı sıra, Nazi işgali altındaki Fransa’da, Almanlar tarafından ortadan kaldırılanların yakınlarına sunulan ölüm kâğıdının başlığında bulunduğu için, bizim “gözaltında kaybolanlarımızı” çağrıştıran bir yananlam da taşıyor. Sakallı Üstat da, savaştığı sırada kurşunlanan babasınınkini olmasa da Yahudi olduğu için toplama kampına yollanan anasının <i>disparition</i> dokümanını alanlar arasında bulunuyor.</p>

  <p>Yukarıdaki paragrafı tamamlar tamamlamaz çok konuştuğumun farkına varıp pişman oldum. Bu açıklamamı lüzumsuz bir lafazanlık, haddini aşan işgüzarca bir izah çabası olarak görüp, kaşlarını çatan okuru haklı buluyorum. Ama artık olan oldu, yazılan yazıldı.</p>

  <p>Okurdan samimi ricam şu: Anton Ssliharf’i kurtarmak için paradoksal çabaların sıralandığı sayfaya dönsün, sonra da bu bölümü atlayıp, bir sonraki sayfadan başlayarak okumayı sürdürsün.</p>
</body>
</html>
