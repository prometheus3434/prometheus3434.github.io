<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>18</h2>

  <p class="p1" style="text-align: center;"><i>Burada, onyıllardır ortaya atılan yalan</i><br />
  <i>dolanın ipliği pazara çıkarılarak koca</i><br />
  <i>Titanic’in asıl niçin battığı anlatılır</i></p>

  <div>
    <br />
  </div>

  <p class="p1" style="text-align: center;">*</p>

  <div>
    <br />
  </div>

  <p class="p1">Augustus haykırdı:</p>

  <p class="p1">- Hayır! Olamaz! Bu onun hayatına mal olur! Canına susamış bu çocuk!</p>

  <p>Anton Ssliharf kaşlarını çatarak sözünü bağladı:</p>

  <p>- <i>Abyssus abyssum invocat!</i></p>

  <p>Olga darmadağın olmuş, hıçkırarak ağlamaya başlamıştı. Arthur Wilburg Hicibilain, Squaw’in dokuduğu uzun öykü örgüsünün ipini koparmak amacıyla atıldı:</p>

  <p>- Unutuşun sükûnuyla acılarımız daha yatışmadı. Yirmi yıldır unutamadığımız Douglas Haig, bir aydır kaybına inanamadığımız Anton Ssliharf sinsi bir marazın kurbanı olarak yok oldular. Ama mikrop hâlâ ruhlarımızı dağlıyor. Acaba başkalarının hayatını alan da bu mikrop muydu, kim bilir? Bir ihtimal Hasan İbn Abu da bu salgının kurbanıydı, Othon Lippmann da, Haig’i doğuran tanımadığımız kadın da...</p>

  <p>Amaury Ünsüz yutkunup katkıda bulundu:</p>

  <p>- Yvon dışında bütün oğullarım!</p>

  <p>Arthur Wilburg Hicibilain konuşmasını sürdürdü:</p>

  <p>- Ancak bütün bunlara karşılık amacımıza yaklaşmıyor muyuz? Nişan taşlarımızı apaçık karşımızda görmüyor muyuz? Squaw’in bugün bir sözcüğünü atlamadan aktardığı öykü, ardımızdan bizi kovalayan marazın çözümünü yakalama fırsatını tartışmasız olarak karşımıza koymuyor mu?</p>

  <p>Ansızın Olga’nın çığlığı odada yankılandı:</p>

  <p>- Ama bilmiyordu! Soyumu sopumu bilmiyordu!</p>

  <p>Squaw sözü bir daha alıp uzun anlatısını sürdürdü:</p>

  <p>- Haig bilmiyordu, Olga da bilmiyordu. Ama Augustus biliyordu. Anında anlamıştı:</p>

  <div>
    <br />
  </div>

  <p>Mavrokhordatoslar (kimi kayıtlarda Mavrocordato ya da Maurocordata olarak da yazılı olan adları, çok az bilindiği için bulmacaların ilk olarak yaratıldığı dil olduğuna inanılan bir Balkan lisanında “bağrı kara” ya da “kalbi karanlık bir güç sahibi” anlamını taşıyordu) atadan İstanbulluydu. Bir taraftan Bahr-i Siyah kıyısındaki Hurufi kabristanına, öbür taraftan biri dışında bütün Marmara adalarına bakan manzaralı bir sarayda otururlardı. Mavrokhordatoslar tarih boyunca padişahlara sayısız saray adamı sağlamıştı. Stanislas Kanuninin tıraşını yapmış; Konstantin İbrahim’in tabibi olmuş; Nikolas dragoman (bugün dilmaç diyoruz) olarak çalıştıktan sonra sultanı Abdülaziz için (çoğu sahaflardan) İslam dinini ululayan bir milyon kitap toplamış; onun oğlu Küçük Nikolas da Boğdan hospodarı yapılmıştı. Bir sözü bir lisandan bir başkasına aktardığında, basit bir düsturdan yararlandığını ortaya koyan bir sürü ipucuna karşın, hiçbir sivriliği olmayan, yumuşak bir üslupla, bir Allahın kulunun anlamlandıramadığı bir laf salatası ortaya çıkardığı için Abdülhamid’in Küçük Nikolas’a itimadının tam olduğu bilinirdi.</p>

  <p>Küçük Nikolas’ın arması, yalım yalım yanan kadın başlı, aslan vücutlu canavardı. Sultanın iltifatına mazhar olduğu için bir gün sadrazam ya da hadım ağası olacağına inanıyordu. Ama üç yıl sonra hospodarın kazanmış olduğu gücü kıskanan, bu gücün İstanbul’a karşı kullanılmaya kalkışılmasından kaygılanan III. Mahmud onu öldürttü, akrabalarının çoğunu da kazığa oturttu.</p>

  <p>Bu kıyımdan zorlukla kaçmayı başaran Mavrokhordatoslar da oldu. Olga’nın büyükbabası Augustin, Divan-ı Hümayunu ardında bırakarak Durazzo’ya gidip orada avukatlığa başladı. Daha sonra padişaha başkaldırının bayraktarlığını yapan bir yayın çıkarmaya koyuldu. Bir gün açıkça ayaklanma çağrısı yaptı. Yazısında, “Arnavutlar! Tarih boyunca hür yaşadık, hür yaşarız. Hangi çılgın boynumuza zincir vurabilir? Şaşarım! Azgın bir ırmak gibi karşımızdaki barajı yıkıp aşalım; yırtalım dağları ufuklara sığmayalım, taşalım. Hakka tapan ulusumuzun hakkıdır istiklal!” diyordu.</p>

  <p>Bu coşkulu ajitasyon bütün Durazzo ahalisini ayağa kaldırdı. O akşam dokuz on komitacı öldürüldü. Dört bir tarafta, “Türkün canını alalım!” “Kahrolsun İslam!” sloganları yankılanıyordu. Ayaklanmacıların bayrağı, ortasında Küçük Nikolas’ın arması, yalım yalım yanan kadın başlı, aslan vücutlu canavar bulunan ak bir sancaktı. İngiliz muhafazakârlarından ilham alan ama anarşist yönü ağır basan büyük bir ulusal parti ortaya çıkıp kamuoyuna damgasını vurdu. Büyük Byron’ın uzaktan akrabası olduğu şayiası dolaşan, onun gibi kambur bir İngiliz olan Arthur Gordon adlı biri, yazdığı Ulusal Marş’la başkaldıranları daha da coşturdu. Ulusal Marş kısa zamanda sipahinin yatağanına, zabitin piştovuna kulak asmayan ahalinin ağzına sakız oldu.</p>

  <p>Üç yıl sonra Osmanlı kaçmak zorunda kaldı. Barış anlaşması Korfu’da imzalandı. Ayaklanmadan galip çıkmış Arnavutlar bağımsızlıklarını garanti görüyorlardı. Doğmakta olan ulusa bir anlamda hocalık yapacak bir iktidarın oluşturulması hususunda Cavour’la tartışan Victoria, Tiran konsolosluğuna Oxford diplomalı Lord Vanish! atadı. Lord Vanish! saraya tanıtmış olan hamisi üçüncü Holland lordu Richard Vassall-Fox’un ısrarla bu iş için arka çıkması, onun bu makama atanmasında büyük rol oynamıştı. Lord Vanish, koyu bir Victoria hayranı olan Augustin Mavrokhordatos’un ağzından girip burnundan çıkarak onu, Türk tahakkümü altında kavruk kalmış Arnavutların bağımsızlık için kâfi miktarda olgunlaşmamış olduklarına; bu durumda İngiliz mandasının uygun bir çözüm oluşturduğuna; bu doğrultuda, diktatörlük karşıtı siyasi gruplara yardım adına İngiliz ordusunun imdada koşması için bir fırsat yaratmanın lüzumuna; bunun ardından Arnavutluk’u bir İngiliz dominyonu yapmanın kolay olacağına inandırdı. Ancak hızlı davranılmalıydı yoksa kuşkusuz ya Mısır’a ya Avusturya-Macaristan’a ya da İtalya’ya gün doğacaktı. İkna olan Augustus çok da kötü sayılmayacak bir komplo kurmaya girişti. İngiliz altını oluk oluk akmaya başladı. Altına boğuldular. Bütün kritik noktalara adamlarını koydular. Gizli örgüt (İngiliz dilinin dilimizi istilasından sonra yaygınlık kazanmış bir tabir kullanırsak) sofıstikasyon açısından olağanüstüydü. Ama bitirici vuruşa üç gün kala, Brindisi yakınlarında pusuya yatmış bir İngiliz ağır süvari alayı silah zoruyla istikrarı sağlamak amacıyla istilayı başlatmak için Arnavut milli topraklarından bir sinyal kolladığı sırada komplo açığa çıktı. Yanlış bir adım mı atılmıştı? Bir partizan bir pot mu kırmıştı? Kancığın biri davadan mı dönmüştü? İkbal düşkünü hainin biri satın mı alınmıştı? Bilinmiyor. Ancak ortalık ana baba günü oldu, toz dumana karıştı. Milli konularda Arnavutlar kadar fanatiği az bulunur. Doğru yanlış kumpasa katılmakla suçlanan on dokuz kodamanın kafası uçuruldu.</p>

  <p>Augustin’in sonu da kötü oldu. Onu ilk olarak kırbaçladılar. Sonra bir dörtyol ağzında kazığa bağladılar. Ahali toplanıp onu yuhaladı, ayva koçanı, çürük yumurta, küfür yağmuruna tuttu. Boynuna bir boyunduruk vurdular. Kaburgalarını kırdılar. Ağzını gırtlağına kadar soktukları çul çaputla tıkadılar. Canını çıkarırcasına boğazını sıktılar. Sonra gazyağına bulayıp yaktılar.</p>

  <p>Sıra dışı güçlü bir yapıya sahip olduğu için Augustin bir ay boyunca sağ kaldı. Sonunda öbür dünyayı boylayınca ölüsünü bir çomara attılar ama o kadar pis kokuyordu ki, hayvan dokunmayıp burun kıvırdı.</p>

  <p>Durazzo’da Mavrokhordatos soyundan yirmi dokuz kişi vardı. Onlar da olmadık zulüm gördü. Arnavutlar onları bucak bucak kovaladı. Üç gün boyunca Mavrokhordatosların konağı yağmalandı. Büyükananın ırzına uçkur çözüldü. Kundaktaki yavrular boğazlandı.</p>

  <p>Bir yıl sonra Durazzolu Mavrokhordatoslardan yalnız bir kişi hayatta kalmıştı. Ama Arnavutlar için bu son Mavrokhordatos’un yakalanması çok mühim olduğundan onun ardını bırakmamışlardı: Ölü ya da diri onu bulan, bir milyon hrivna ödül kazanacaktı. Arnavutların bu kadar ısrarla Mavrokhordatosların sonuncusunu yakalamaya çalışmasının ardında, onun Augustin’in canından bir can, yani öz oğlu olması yatıyordu. Oğlanın adı Albin’di. (Oğlu doğduğunda Augustin çocuğun adının ulusal bir anlamı olmasını arzulamıştı!)</p>

  <p>Albin kaçmayı başardığında sık bir makinin ortasına dalmış, dokuz yıl boyunca yarı ölü yarı diri hayatta kalmaya çalışmıştı. Bu dokuz yıl boyunca, bütün akrabalarının canına kıyan Arnavutlara karşı duyduğu kin çığ gibi büyüdü. Ama aynı zamanda onlar kadar, hatta onlardan da çok, babasını baştan çıkarmakla suçladığı yabancılara hınç duyuyordu haklı olarak. Onun için İngiliz ya da İngiliz asıllı olanlar baş düşmanıydı.</p>

  <p>Albin bir gün, ara sıra üç koyunuyla bir çoban dışında hiçbir Allahın kulunun uğramadığı bir tapınak kalıntısının yakınlarında som altından çubuklar, altın, gümüş paralar, yakut, zümrüt, pırlanta taşlarla süslü takılarla dolu koca bir sandık buldu.</p>

  <p>Başına talih kuşu konan Albin sahip olduğu bu muazzam varlığı intikamını almak için kullanma kararı aldı. Mutlak bir itaat karşılığında çok para dağıtarak, kazancını fliti fifti paylaştırarak, bir sürü haydudu yanına toplamaya başladı.</p>

  <p>“Yağmacıbaşı Şatosu” adıyla anılan, yarı yarıya yıkılmış bir şato kalıntısını üs yapmayı kararlaştırdı. Şato adını, manastırdan kaçtıktan sonra posta arabalarına, troykalara pusu kurmaya başlayan ünlü soyguncu Fra Diavolo’nun bir zamanlar ara sıra orada konaklamış olmasından alıyordu.</p>

  <p>Adamları arasına birinin katılması söz konusu olduğunda, Albin, katılacak olanın onuruna şatosunda bir sofra kurardı. Sofrada ardı ardına altı kupa mürdüm rakısı içilirdi. Sonra aralarına katılacak olan, bir haça dokunarak daima sadık bir yoldaşları olacağına ant içip sağ kolunu uzatırdı. Albin kıl gibi iz bırakan altın bir çuvaldızla, adamın koluna, kan sızmayacak kadar hafif ama zımparalansa da asla yok olmayacak kadar sıkı bir ak yarık açarak damgasını vururdu. Adamlarından biri yakalanana kadar Albin’in damgasını yalnızca bir Arnavut polisi görmüş, doyurucu bulunmayan kaba bir tasvirini yapmıştı. Anlattığına bakılırsa, yollarda taşıt girişini yasaklayan trafik panolarını hatırlatan ortası çizgili bir yuvarlak söz konusuydu.</p>

  <p>Kimi zaman Albin’in yoldaşlarından birinin kıstırıldığı olurdu. Arnavut polisin yaptığı tasvirin muğlaklığına karşın, koldaki Yağmacıbaşı Şatosunda yapılmış ak damga, o kişinin haydudun sadık kullarından biri olduğunu kati olarak ortaya koyardı.</p>

  <p>Ancak Albin’in otuza yakın adamı olmasına karşın, dokuz yıl boyunca yalnız üç adamı yakalanmıştı!</p>

  <p>İngiliz olmak Albin’in hışmına uğramak için kâfiydi. Tiran konsolosunun konutu üç posta havaya uçurulmuştu. Durazzo Limanına yaklaşan İngiliz bandıralı bütün yatlar suyun dibini boylama riskini taşıyordu.</p>

  <p>Titanic’in batışının, sulara gömülüşünün ardında da, masum bir buzdağıyla çarpışmadan çok, gaddar bir caninin parmağını aramak lazımdır. Çünkü Titanic’in yolcuları arasında, finansmanı Barclay Bank tarafından sağlanacak büyük bir sac fabrikası inşası anlaşmasını tartışmakta olan İngiliz-Arnavut konsorsiyumunun kurucuları da bulunuyordu.</p>

  <p>Altı Ağustos Bin Dokuz Yüz On Dokuz günü sabaha karşı, Oakham-Huntingdon yolunun ortalarında, Hamilton yakınlarında, Quintinshill İstasyonunun çıkışında bir yük katarının bir arabayla çarpışması, Albin’in düşmanını anayurdunun bağrında da vuracak kadar güçlü olduğunu ortaya koyarak Scotland Yard’ın apışıp kalmasına yol açtı. Ama daha sonra bu olayın kalıcı bir taktiğin ürünü olmayıp, Albin tarafından yalnızca vur patlasın çal oynasın, sıkıntısı dağılsın maksadıyla, daha doğrusu, <i>during his holiday,</i> tatili sırasında, yorgunluğunu alacak bir cümbüş olarak planlandığı anlaşıldı. Bir haydut olmasına karşın Albin yılda bir ay çalışmıyor, onca kin duyduğu ama ıslak iklimi, havası, suyuyla çok hoşlandığı İngiliz topraklarında tatil yapıyordu.</p>

  <p>Bir yıl sonra, yaptıkları sonucu Arnavutluk topraklarında hiç İngiliz kalmayınca, Albin Arnavutlara saldırmaya başladı. Birkaç soygun, yağma, talan yaptı. Ancak sanayinin olmadığı topraklarda sıska koyunlardan, haraca bağlanamayacak gariban marabadan başkası bulunmuyordu. Altın sandığının dibi görünüyordu. Anaparasını artırması şarttı.</p>

  <p>Yağmacıbaşı Şatosu yakınlarında haşhaş tarlalarıyla kaplı bir vadi vardı. Anında burnu ciddi bir kâr kokusu alan Albin bir kimyacıdan afyon imalinin sırlarını kaptı. Oldukça iyi bir cıgaralık yapmayı başardı.</p>

  <p>Ama ot işinin can alıcı noktasının dağıtım ağı olduğu, yoksa otun yok pahasına gittiği bilinir. Oysa Ankaradan başlayıp Balkanlara uzanan, Dubrovnik, Split ya da Kotor’dan Rimini Limanına uğrayarak Milano’ya ulaşan, dünyaya dal budak salan bir trafiğin düğüm noktası olan dağıtım ağı, çokuluslu ya da daha doğrusu uluslarüstü bir organizasyonun (parçalarını Mafyanın, Cosa Nostra’nın, Lucky Luciano’ya, “Oynak Oğlan” Jack Diamond’a bağlı grupların, Big Italy’nin, “Chicago-Loop Corporation” kumpanyasının, “Vuruşkan” Bunny Salvatori tayfasının, daha birkaç ufak çaplı örgütün oluşturduğu bir birliğin) avcundaydı.</p>

  <p>Hiç aptal olmayan Albin uzun bir mazisi, bir ortaklık hukuku olan bu topluluğa katılmaya kalkmanın riskini anında kavradı. Daha nazik, daha gözü kara bir planı uygulamaya koydu: Piyasaya damping yaparak giriş kararı aldı. Milano’da, dağıtım ağma dahil olduğunu bildiği bir işportacıya indirimli fiyattan ot sağlamaya başladı.</p>

  <p>Ot, Yağmacıbaşı Şatosundan Durazzo’ya arabayla taşınıyor; orada kayıklarla Chiogga’ya aktarılıyor, Po Irmağından mavnalarla Milano’ya götürülüyordu. Satışları artınca, Albin, Durazzo’da nakliyat işinin başına bir adam koymanın uygun olacağını düşündü.</p>

  <p>Bu iş için Tiran’da hinoğluhinin biri olmasına karşın, şayanı itimat, sağduyu sahibi, cin gibi açıkgöz, kavrayışlı, iş bilir, yaratıcı biri olarak ona tanıtılan bir adamla ilişki kurdu. Bizi okuyanların -yanlış bir okuma yapmamışlarsa- anlamış olacağı gibi, bu adamın adı Othon Lippmann’dı!</p>

  <p>Yani, -Augustus da şipşak anlamıştı- Douglas Haig’i ilk gördüğü anda ona çılgınlar gibi âşık olan Olga’nın babası, Augustus’a hayatının kötülüğünü yapmış bir adamın yakın dostu, intikam duygularıyla yanıp tutuşan bir İngiliz düşmanıydı!</p>

  <p>Anton Ssliharf bunları anlatan Augustusun sözünü tam bu noktada bölüp sordu:</p>

  <p>- Ama ya Olga nın anası kimdi?</p>
</body>
</html>
