<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2><i>15</i></h2>

  <p class="p1" style="text-align: center;"><i>Burada,</i> <i>Anton Dvorak’ın bir koral</i><br />
  <i>yapıtının bir bilardo masasında</i><br />
  <i>nasıl bir iz bıraktığı anlatılır</i></p>

  <div>
    <br />
  </div>

  <p class="p1" style="text-align: center;">*</p>

  <div>
    <br />
  </div>

  <p class="p1">Ancak, daha sonra tümümüzün canını yakacak talihsiz olaylar zincirini kavramak için maziyi biraz daha kurcalamamız lazım.</p>

  <div>
    <br />
  </div>

  <p>Augustus on dokuz yaşında, niçinini daha sonra da hiç açıklamadığı çok ciddi bir ahlaki bunalıma düşmüştü. İçinin bütün bütün karardığı ya da ışığı gördüğünü sandığı bir anda intihara kalkışmasından korkan amiral dayısı, kaptanlığını yaptığı <i>Uçan Hollandalı</i> adlı kalyonunda onun için bir yıllık gönüllü tayfalık ayarlamıştı.</p>

  <div>
    <br />
  </div>

  <p>Kâh dünyanın dört bucağındaki limanlarda, kâh açıklarda yaşadığı bir yılın onaramayacağı kadar bozulmuş olan ruhsal durumu, Augustus’u, büyük güç sahibi bir yogi olma iddiasındaki Othon Lippmann adlı, insanları baştan çıkaran bir şarlatanın kucağına düşürdü.</p>

  <p>Tanışır tanışmaz, insanı Nirvana’ya ulaştıran sır dolu yolun gizli ilmini bildiği hususunda Augustus’u inandıran kurnaz Othon Lippmann, bıkıp usanmadan zavallı saf tayfanın ayarı bozuk zihnini daha da karıştırmaya çalıştı. Augustus’un imandan çıkmasını sağladıktan sonra onu tarikatına kattı. Vişnu’yu, Brahma’yı, Buda yi, Adonai’yi tanrı olarak tanıyıp topuna aynı anda tapman bu zındığın din olarak sunduğu safsatanın kuralları, on küsur kitapta toplanmıştı. İntizamsız, insicamsız, rabıtasız bir fikir çorbası kıvamındaki bütün bu kafa karıştırıcı kitapları, Vasavadatta’dan, Mantıku’t-Tayr’dan, Kalpasutra’dan, Gita-Govinda’dan, Tso-Tchouan’dan, Zohar’dan aldığı ilhamla ama doğru ama yanlış, Saint Marc’ın, Saint Justin’in, Montanus’un, Arius’un, Gottschalk’ın, Valdo’nun, William Booth’un, John Darby’nin yazdıklarından, Haggadah’dan, bolca Shulhan Azoukh’dan, Sünni hadis kitaplarından, Kadıyaniliğin kurucusu Mirza Gulam’dan, aralarında Çruti’nin, Upanişadların, Puranaların Çatapathabrahmana’nın bulunduğu Hint kutsal kitaplarından, Tao-Tö-King, büyük Li-Po’nun yirmi üç ilahisi gibi Çin kaynaklarından aparttığı fikir kırıntılarıyla bizzat Othon yumurtlamıştı.</p>

  <p>Othon’un dini bakımından bu kitapların bir numaralısı, inananlarının uygulamak zorunda olduğu bir dizi duanın, ayinin, takvanın, zikrin sıralandığı katı kurallarla dolu bir ilmihaldi.</p>

  <p>Bu ilmihal uyarınca sabahları horozların ötüşünün ardından, günün tam ortasında, hava karardıktan sonra saat on ikiyi vurduğunda, günün üç arınma ayini yapılmalıydı. Sabah arınmasının çok ilginç bir usulü vardı. Şatonun korusunun dört yanına konulmuş otuz yalakta sabaha kadar birikmiş çiy, karmaşık bir kanallar ağı vasıtasıyla bir kuvars kristali blokunun, bu iş için hususi olarak tasarlanmış bir araçla zar zor oyulmasıyla yapılmış adam boyu bir kurnada toplanıyordu. Arınma ayini sabahları bu çiy banyosuyla yapılıyordu.</p>

  <p>Fazla miktarda çiyin Augustus’un sağlığını bozma ihtimali nazarı itibara alınarak, çiy suyunun akışı, bir otomatik kontrol birimi tarafından ayarlanmıştı. Hidrolik bir mambranın osilasyonunun, transistörlü bir input-output kutusunda indüksiyonla akım sağlayan bir sonsuz vidadaki dayanak noktasına bağlı volanlı hassas bir pistonu tahriki yoluyla vanalar açılıp kısılıyor, çiy suyunun akışı ayarlanıyordu.</p>

  <p>Augustus sabahları yataktan fırlar fırlamaz, akışı artıp azalmayan çiy suyuyla dolu kurnasında yıkanabiliyordu.</p>

  <p>Ama arınma banyosunu kitabına uygun yapmak için Augustus ilk olarak Othon Lippmann’dan fahiş fiyatla satın aldığı üç farklı tozu banyo suyuna döküyordu:</p>

  <p>İlk olarak, bir tutam nişasta (çünkü çiy fazla alkalik olduğu için kimi zaman ızgaraların tıkanmasına yol açabiliyordu, buna karşı suya bir yumuşatıcı katılmalıydı);</p>

  <p>Sonra Othon’a kalsa, büyük bir arındırıcı gücü olan radyoaktif safirin ufalanmasıyla yapılan bir tozdan altı miskal suya atılmalıydı (aslında söz konusu toz, Avignon’lu şapşal bir doktorun hazırlamış olduğu saçkıran ilaçlı şampuandı; adam saygın bir sağlık kurumunda ilacı kullanıma sokmuş ama kurutulmuş boğanotu tozundan oluştuğu anlaşılır anlaşılmaz kullanımı yasaklanmıştı; kullanım dışı kalan ilacı, kaymakam dahil, kasaba ricalini zan altında bırakan bir üçkâğıtla kapatan Othon’un, olay açığa çıktığında yargıdan kaçıp, Tiran’a kapağı attığını, orada topladığı birkaç uğursuz batakçıyla afyon kaçakçılığına giriştiğini çok sonraları duyacaktık);</p>

  <p>Son olarak da Augustus bir sıvıdan hafta içi yirmi dokuz, hafta sonu otuz damla damlatıyordu banyosuna. Kuşkusuz banyo gücünü asıl bu katkıdan alıyordu. Bu bir uyuşturucu muydu? Bir uyarıcı mıydı? Kafa mı yapıyordu? Hayal mi gördürüyordu? Bilmiyoruz. Ama Augustus’un müthiş bir haz duymasına yol açıyordu. Bütün şartlar tamamlandığında, Augustus, pirüpak olmak için çırılçıplak soyunup arınma banyosuna giriyordu. Suya girdiği anda sıtma tutmuş gibi titriyor ama az sonra sakinliyor, ağırlaşıyor, uyuklamaya başlıyordu. Kurnada boğulup kalmamak için, burnunu suyun dışında, havada tutmaya yarayan bir boyunluk takıyordu.</p>

  <p>Banyodan çıktıktan sonra, Nirvana’ya ulaşmaktan, afsunlu baygınlıktan, coşkunun doruklarından, büyük Guru’yla tanışmaktan, Kadiri Mutlak’la karşılaşmaktan, Hakiki İlim’in sırrına varmaktan, kâinatın Tanrısal bütünlüğünün tadına varmaktan, arınmanın sihirli tadından söz açıyordu. “Afallamış, şaşkına dönmüş olsam da aklım kutsal bir unutuşla silindi, mutlaklığın ortasında yıkandım, sonsuzluğun tadına baktım ya!” diyordu.</p>

  <p>Haig’in, dolayısıyla da Zahir’in hayatımıza girdiği ana kadar, Augustus sabah arınma ayinini hiç aksatmadan, muazzam bir haz duyarak uyguladı.</p>

  <p>Ama Zahir’i parmağına taktıktan, gözünü ondan bir an için dahi ayıramaz olduktan, tanıdığına, tanımadığına, ondan ayrılırsa kahrından çatlayacağını, mahvolacağını, sabaha kalmadan öbür dünyayı boylayacağını anlatmaya başladıktan az sonra, Zahir’in sabah arınmasıyla uyuşmadığının farkına vardı. Zahir’i parmağında arınma banyosuna girdiği an, müthiş bir zulüm başlıyor; dilim dilim parçalanıyor gibi korkunç bir acının, içini kanatan bir kaşıntının, hunhar bir sızının, kaynar kazanda diri diri haşlanır gibi bir yanmanın, bıçak gibi içini oyan bir ağrının kurbanı oluyordu. Bütün iradi çabasına karşın, dayanamıyor, ağrıdan kusacak gibi oluyor, dahası sabah arınma banyosunun püf noktası, asıl amacı, bu ayini hiç kaçırmamasının ardındaki ana güdüsü, baş dürtüsü olan şuur kaybını yaşayamaz duruma düşüyordu.</p>

  <p>Bu durum karşısında Augustus, bir rahatsızlık duymadan Zahir’li parmağını havada tutmak için, burnunu daima suyun dışında tutan boyunduruğu andıran bir aygıt tasarladı. Makaralı bir palangaya bağlı bir krikoyla ayarı yapılan, kurnanın bir kıyısında, suda batmadan duran bir kol dayama yastığı yaptı.</p>

  <p>Altı yıl boyunca bu çözüm yolu hiç sorun çıkarmadı. Başımızı ağrıtacak bir olay olmadı. Augustus arınma banyosundan, büyük bir haz almanın yanı sıra, dinçlik, canlılık da kazanarak çıkıyordu.</p>

  <p>Ancak bir gün, sabah Nirvanasında, dingin, rahatlamış, biraz ağırlaşmış bir durumda, sarsak adımlarla tam kurnadan çıktığı sırada Zahir’in parmağında olmadığının farkına vardı.</p>

  <p>Havsalaya sığmaz bir çığlık attı. Parmağında, Zahir’in bıraktığı yuvarlak izin bulunduğu noktada yakut taşı boyutlarında bir yara kabuk bağlıyordu.</p>

  <p>Üç gün boyunca aklını yitirmiş gibi, hiç uyumadan dört döndü durdu. Bir oraya bir buraya koşturuyor, dolapları açıyor, sandıkları karıştırıyor, tavan arasından bodruma kadar bakmadığı taraf bırakmıyor; tavanları, duvarları yokluyor, odaları, koridorları, balkonları, ambarları bir bir arıyor, avluda fırdolayı dönüyor, yoldaki çakıl taşlarını karış karış tarıyordu.</p>

  <p>Üç gün sonra facianın büyüğü kapımızı çaldı: Othon Lippmann Azincourt’a da damladı.</p>

  <p>Kapımıza kadar hiç durmadan koşmuş gibiydi. Pardösüsü paçavra gibi kırış kırış olmuştu. Soluk soluğaydı. Duraksamadan Augustus’a doğru atılıp yakasına yapıştı. Bir yandan da ağzı köpük saçarak bağırıyor, saygısızca pis laflar sıralıyor, ana avrat dümdüz gidiyor, sövüp sayıyordu:</p>

  <p>- Angut, zırtapoz, andavallı, ibiş, saloz, kıçı kırık, daltaban, hanzo, hışır, hödük!</p>

  <p>Sonra can yakıcı sıkı bir yumruk indirdi.</p>

  <p>O ana kadar Othon’un onca sövgüsünün muhatabı olmasına karşın soğukkanlılığını korumayı başaran Augustus, şık bir sağ aparkat çıkardı. Lippmann halıya yıkıldı. Nakavt olduğu açıktı.</p>

  <p>O sıralarda altı yaşında bir yumurcak olan Douglas Haig, ortaya atladı, ona kadar saydı, sonra şampiyon babasını kutladı.</p>

  <p>Ama bir acayiplik vardı. Othon Lippmann hâlâ kıpırdamıyordu. O anda kaygıya kapıldık. Augustus şaşkın şaşkın homurdanıyordu:</p>

  <p>- Nasıl olur? Nasıl olur?</p>

  <p>Havadaki fırtınanın kokusunu almayan Douglas Haig, halıda uzanıp kalmış Othon’un bir o yanında, bir bu yanında hoplayıp zıplıyor, kıkırdayıp duruyordu. Onun halini, tavrını yakışıksız bulan Augustus kırıcı üslupla, bağırarak onu odadan yolladı:</p>

  <p>- Çabuk aşağı kata in! Bak bakalım orada mıyım?</p>

  <p>Bas bas bağıran babasının hiç bu kadar kızgın olduğuna tanık olmamış Haig irkildi, mosmor oldu, sarsıla sarsıla bağışlanması için yalvardı, pantolonunu ıslattı, katıla katıla ağlayarak odadan çıktı.</p>

  <p>Haig, biraz avunmak için can dostu sazanı Yunus’u doyurmaya gittiği sırada...</p>

  <p>Olga lafa karıştı:</p>

  <p>- Bu arada Yunus’u unutmayalım. Onun da karnını doyurmalıyız...</p>

  <p>Tümü bir ağızdan Olga’yı susturdu:</p>

  <p>- Şşşt! Sus! Squaw bu harika, bu baş döndürücü, bu olağanüstü öyküsünü tamamlasın!</p>

  <p>Squaw bunca övgüyü kısaca yanıtladı:</p>

  <p>- <i>Thank you.</i></p>

  <p>Sonra konuşmasını sürdürdü:</p>

  <p>Hangisini anlatıyorduk? Ha, Haig sazanını doyurmaya gittiği sırada Othon Lippmann’ı bitişik odaya taşıyıp bir yatağa yatırdık. Mutfaktan aldığım uyarıcı bir ilacı başucuna koyup, üstünü çıkarmaya koyulduk. Pardösüsünün önünü açar açmaz o manzarayla kanımız dondu, ödümüz koptu, dizimizin bağı çözüldü, dilimiz tutuldu. Aman ya Rabbim, aman ya Rabbim, Othon Lippmann al kanlara boyanmıştı. Sanki bir akbaba sürüsü bağrına saldırmış, gagalarıyla, tırnaklarıyla, mahmuzlarıyla göğsünü yırtmış, kaburgalarını parçalamış gibiydi. Sayısız haşarat -bit, tahtakurusu, yakarca, yabanarısı, solucan, kurtçuk, danaburnu- bu çürümüş, kanlı, yapışkan, pis kokulu bulamacın ortasında kaynaşıyor, vızıldıyor, uğulduyordu!</p>

  <p>Amaury öğürdü. Olga’nın da içi bulanmıştı:</p>

  <p>-Böğ!</p>

  <p>- Aman!</p>

  <p>Squaw konuşmasını sürdürdü:</p>

  <p>- Tam anlattığım gibiydi. Othon Lippmann bir hafta boyunca, canıyla boğuşup komada kaldı. Ara sıra ayılır gibi olduğunda küfrü basıyor, niçindir bilmiyorum ama bizi onun ölümünü arzulamış olmakla suçlayarak sövüyordu. İtinayla bakımını sürdürüyorduk. Bütün yapabildiğimiz son anlarında biraz daha rahat olmasını sağlamaktı. Sonunda, ağız dolusu sövüp uluyarak yatağında sıçradı, bir insanın ağzından çıktığına inanamayacağınız bir çığlık atarak öldü.</p>

  <p>Augustus ölünün başucunda bir konuşma yaptı:</p>

  <p>- Gurum olan Othon Lippmann, Allahın sana lütfü olan hurinin yanına git. Muştulamış olduğun itikada imanım tamdı. Bugün, bu an o itikadı yadsıyorum. Çünkü ölümün o inancı da öldürdü. Saat on ikiyi vurduğunda çuvalımızı boşaltacak, kibriti kava tutacağız.</p>

  <p>Konuşmanın şiir gibi sonunu o an anlamamıştım ama hava karardıktan sonra olay anlaşıldı. Akşamüstü Augustus, Othon Lippmann ilmihali uyarınca altı çalı çırpı yığını yapıp naaşı yaktı. Yirmi dört saat boyunca yanan ölünün ak külünü ısırıcı bir yıldız rüzgârı, koyu mavi gökyüzünün karanlık bulutlarına savurdu...</p>

  <p>Bu olayın ardından şatoya çullanan karabasanı kavramanız çok zor. Haçı sırtında Golgota’ya tırmanır gibi, omuzlarında içini kavuran bir acının yükü, mağmum, mahzun, nadim, anasından doğduğuna bin pişman Augustus tam anlamıyla çöktü.</p>

  <p>Onun hali içimizi dağlıyordu. Gün boyu, süngüsü düşük, suratı asık, bir adım daha atmaya takati kalmamış gibi ayağını sürüyüp dolanıyordu. Aslında iştahlı, hatta obur biri olmasına karşın, hiç acıkmıyordu. Hayatta doymayan adam, bir tabak yahniyi bitirmiyordu. Ona çok düşkün olduğum için, sofrasını daima donatıyordum: Bayıldığı soğan turşusuyla pirzolalar, ağzınıza layık kalkan tavalar, fırında kuzu butlar, ızgara acılı sucuklar, tavuklu, jambonlu, salamlı salatalar hazırlıyordum. Ama o ağzına çok çok bir hamsi, bir parça kaşkaval, bir lokmacık domuz pastırması, bir parmak amontillado şarabı, bir kayısı ya da bir dilim tatlı limon atıyor, sofradan kalkıyordu. Zayıfladıkça zayıflıyordu. Kaygılanıyordum.</p>

  <p>Ara sıra şatonun bodrumuna kapanıyordu. Uykusunda canhıraş çığlıklar atarak iki üç gün kaldığı bodrumdan sırılsıklam, soluk soluğa, afallamış bir durumda çıkıyordu. Kumral saçları bir yılda ağardı, bir ayağı çukurda bir moruğa döndü.</p>

  <div>
    <br />
  </div>

  <p>Sağlıksız, çıtkırıldım, süklüm püklüm bir çocuk olan Douglas Haig’in, günümüz insanının karşılaşacağı zorlukları aşmak için ihtiyaç duyduğu ruhsal gücü, atılganlığı, bu kadar bunaltıcı bir ortamda kazanması imkânsızdı. Bunun farkına varan Augustus, hainlik noktasına varan ihmalinin, kayıtsızlığının farkına vararak, sonunda toparlandı. Hiç olmazsa masum çocukcağızın hayatı mahvolmasın istiyordu.</p>

  <p>Bir akşam bu duygularını bana açtı:</p>

  <p>- Yaptığım alçaklıktan sonra, dokunduğumu kir bağlıyor; kir bağlamazsa, kuruyor; kurumazsa çürüyor. Dokunduğum iflah olmuyor. Düştüğüm anlamsız boşlukta, bu kurak tarlada sararıp solacağım, küf tutup kararacağım, çürüyüp dağılacağım. Hiç olmazsa oğlum kurtulsun. Kör talihin bir vakit kucağıma bıraktığı, kusursuz bir babalık yapacağıma ant içtiğim yavrucak hiç olmazsa tahsilini tamamlasın. Şu andan sonra tahsilini yakın takip altına alıyorum. Bu iş bana da yarayacak sanırım. Bu çabamda zorlu ama imkânsız olmayan bir çıkış yolu, kurtuluş umudu görür gibiyim.</p>

  <div>
    <br />
  </div>

  <p>Augustus o akşamdan sonra, çocuğun aşağı yukarı sıfır noktasında bulunan bilgisini artırmak için uğraşmaya başladı. İlk olarak oğlunun Azincourt ilkokulunda okuduklarından hiç faydalanmamış olduğunu saptadı. Haig’in imlası bozuktu. Üç sözcüğün birini yanlış yazıyordu. Hayal gücü zayıftı. Çıkarma yapabiliyor, toplamada çuvallıyordu. Bir sayıyı bir başkasına bölüyor ama iki sayıyı çarpamıyordu. Avogadro yasasını bilmiyor, daha doğrusu konuyla alakasız Arago varsayımıyla karıştırıyordu. X. Louis’nin lakabının Kavgacı olduğunu biliyor ama niçin bu lakabı aldığını bilmiyordu. Gaffıot’nun o koca Latin dili kitabına sahip olmasına karşın, <i>“Animula vagula blandula” “Aquila non capit muscas” “Sic transit gloria mundi”</i> ya da <i>“O fortunatos nimium sua si bona norint agricolas”</i>gibi birkaç basmakalıp özlü sözün dışında bir sözcük bilmiyordu.</p>

  <div>
    <br />
  </div>

  <p>Augustus, Haig’in bilgi birikimini biraz daha doyurucu bir noktaya ulaştırmak için ciddi bir çaba harcamalıydı. Muazzam bir çaba harcadı harcamasına; kâh bir mubassır oldu çalışan çocuğun başında durdu, kâh hoca oldu konuları anlattı; ama basit mi basit konuları dahi o kadar karmaşık, o kadar bulanık bir dil kullanarak anlatıyordu ki çocukcağızın kafası allak bullak oluyordu. Haig bütün anlatılanları boynunu büküp sırıtarak, hiç itiraza kalkışmadan yalayıp yutuyordu. Ancak bir ay dolmadan, anlatılanlardan aklında tutmayı başardıklarını da anlamadığı anlaşıldı. Sayısal konularda sıfırdı. Filozofların yapıtları ya da Latin dili onun için Arapçadan farksızdı. Birkaç kavram dışında İngiliz dilinin yabancısıydı. Fransızcası daha iyiydi: Karışık uyum kurallarını kabaca kavramış gibiydi. Düz bir ünlüyü yumuşağından, zamiri sıfattan, ismin bir halini bir başkasından, ulacı ortaçtan, şart kipini şimdiki zamandan; zaman zarflarını durum zarflarından, doğrudan anlatımı dolaylısından, anlatımda yalınlığı duruluktan, on durumun altısında ayırabiliyordu.</p>

  <div>
    <br />
  </div>

  <p>İstikbalin büyük bilgininin tahsil hayatına katkıda bulunduğunu sanan Augustus, boşu boşuna zaman harcadığını, anlattıklarının oğlanın bir kulağından girip öbür kulağından çıktığını, çocuğun ilgi alanları, hayattaki amaçları, istikbali hakkında hiçbir hükmü olmadığını sonunda kavradı. Bu duruma çok canı sıkıldı. Ama oğlunun arkasından koşmayı bıraktıktan az sonra, onun müzik sanatına düşkünlüğünün farkına vardı. Çok şaşırdı ama şaşkınlığı çabucak büyük bir mutluluğa dönüştü. Haig’i ilk olarak bir tubadan ıkınıp sıkınarak çok da uyumsuz olmayan bir hırıltı çıkardığı sırada yakalamıştı. Armoni konusuna çocuğun doğuştan bir yatkınlığı vardı. Ama asıl istidadı şan alanındaydı. Art arda üçüncü çalmış ya da okunuştan sonra bir şarkıyı asla unutmuyordu.</p>

  <p>Bir zamanlar hocaların hocası Iturbi’nin kurslarına da gitmiş olan Augustus çarçabuk yarım kuyruklu bir piyano (biraz pürüzlü bir tınısı olmasına karşın akorları kusursuz olan, Brahms için yapılmış, onun opus yirmi dokuz numaralı yapıtını yaratmasına tanık olmuş Graf marka bir piyano) bulup salona, bilardo masasının (bir zamanlar minicik Haig’i baltayla doğramak için kullanmaya kalktığı bilardo masasının) yanı başına koydurttu.</p>

  <p>Oracıkta, bir gün sabahtan akşama do mi fa sol, bir gün akşamdan sabaha sol fa mi do, kâh piyano başında çalarak, kâh ritim tutarak, kâh azarlayıp kâh alkışlayarak oğlunu şan sanatının püf noktalarıyla tanıştırdı. Latin ya da İngiliz diliymiş, tarih ya da coğrafyaymış, bütün çalışmalarını bir yana bırakan Haig, tutkuyla şan sanatına sarılarak, Mozart’ın, Bach’ın, Schumann’ın, Frank’ın yapıtlarında aradığı tatmini buldu. Aslında bir Apollon olmaktan çok bir Marsiyas’tı. Fısıltısı fazla gürültülü, haykırışı fazla yumuşaktı; şarkıya başladığında bir kuşun şakımasından çok bir kurbağanın vıraklamasını çağrıştırıyordu. Buna karşın müzik onun için arttıkça artan bir haz kaynağıydı.</p>

  <div>
    <br />
  </div>

  <p>Douglas Haig on dokuz yaşında zar zor da olsa diplomasını aldıktan sonra, bir yön çizip hayata atılmaya artık hazırdı. Nasıl konuşacağını ölçüp biçti, kararını nasıl açıklayacağını adamakıllı tarttı, ardından babasının yanına yaklaştı:</p>

  <p>- İyi bir bariton olmak: Hayattaki amacım bu. La Scala’da halkın karşısına çıkacak noktaya ulaşacağım.</p>

  <p>Augustus bıyık altından güldü:</p>

  <p>- Milano Arras’tan çok uzakta ama...</p>

  <p>Haig çok kararlı olduğunu ortaya koymak istiyordu:</p>

  <p>- <i>Lahor omnia vincit improbus.</i></p>

  <p>Augustus şakaya vurdu:</p>

  <p>- Olur tombişim, hadi git başla.</p>

  <p>Haig’in şaka kaldıracak hali yoktu:</p>

  <p>- Aman, baba!</p>

  <p>Augustus oğlunu yatıştırdı:</p>

  <p>- Tamam yavrum... İnatçılığına saygı duyuyorum. Ama bunun için inanamayacağın kadar uğraşıp çabalaman, bir dizi zorlu sınavdan alnının akıyla çıkman lazım. Tüm istidatlı amatör şarkıcıları La Scala’ya kırmızı dipli mumla çağırdıklarını sanma!..</p>

  <p>- Basamakları adım adım tırmanmak zorunda olduğumu biliyorum.</p>

  <p>- O zaman hadi bakalım, sıkı çalışalım.</p>

  <p>Bu konuşmadan sonra, haftalar boyunca Haig, sabahları horozlarla kalkıp, ortalık kararana kadar bütün zamanını şarkılar, aryalar okuyup, şakımaya ayırdı.</p>

  <div>
    <br />
  </div>

  <p>Nisan sonu, mayıs başları bir akşam, Haydn’ın bir oratoryosuna gün boyu çalışmış, yorgunluktan bitmiş olan Haig, salonun bir yanında duran, artık hiç oynamadığı bilardo masasına kollarını koyup yaslandı.</p>

  <p>Bu moladan yararlanan Augustus, Anton Dvorak’ın bir koral yapıtını, doğaçlamalarla allayıp pullayarak yorumlamaya koyuldu.</p>

  <p>Tam o sırada Haig bilardonun çuhasının bayağı küf tutmuş olduğunu ayrımsadı: Bütün bir bant boyunca bir sürü ak nokta, çok çok bir punto boyunda garip biçimli, bir sürü acayip iz; düzgünü, kıvrımlısı, birbirini andıranı, andırmayanıyla, kimisi daha küçük noktalarla, kuyruklarla süslü irili ufaklı bir sürü figür vardı. Ama daha ilginci, bütün bunlar bir arada, tasarlanmış bir bütünün parçaları, tanınabilir, hatta apaçık bir amacın yansıması gibi görünüyordu. Sanki bir rastlantısal iz dizisi olmayıp, bir dizi anlamlı imdi bunlar. Tam olarak bir yazı olmasa da İnka uygarlığının irtibat kurmak için kullandığı boğum boğum düğümlü kuşakları, <i>quipo</i>’ları hatırlatıyordu.</p>

  <p>Daha da kaygılandırıcı olanı, Augustus piyano çaldıkça, Haig’in bu kargacık burgacık yazının gıdım gıdım, mikron mikron, angström angström büyüdüğünü görür gibi olmasıydı. Haig saymaya başladı: Küf noktalarının sayısı yirmi altıdan iki fazlaydı. Augustus doğaçlamasını karanlık basana kadar sürdürdü. Bütün bu zaman boyunca Haig hiç kıpırdamadan, gözünü kırpmadan çuhanın küflü kısmına bakıp durdu. Sonunda, tam Augustus coşkulu bir ilhamla atonal bir akor bastığı sırada Haig ak noktaların sayısının yirmi dokuz olduğunu gördü: İlkin varla yok arası bir aylanın, sonra kuşku uyandıran bir ağarmanın ardından yirmi dokuzuncu ak figür çuhada mantar gibi bitti.</p>

  <p>Haig bir çığlık attı:</p>

  <p>-Baba!</p>

  <p>- N’oldu oğlum?</p>

  <p>- Bak! Buraya bak! Bilardonun çuhasında ak bir nokta var!</p>

  <p>Augustus irkilip küfrü bastı:</p>

  <p>- As koysa, arak rakısı çıkmaz! Zam kıçı sıkar kara as yoksa! Piyanonun arkasında ak bir kadavra mı diyorsun?</p>

  <p>- Hayır! Bilardo masasında! Ak bir nokta, bir figür!</p>

  <p>Augustus yaklaşıp bir göz attı. Bakar bakmaz yüzü karardı. Boğuk boğuk üç inilti koptu boğazından:</p>

  <p>- <i>Again! Again! Again!</i></p>

  <p>Haig babasının sarardığını görüp kaygıya kapıldı:</p>

  <p>- İyi misin baba?</p>

  <p>- Kaçalım oğlum, çabuk buradan çıkalım!</p>
</body>
</html>
