<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>25</h2>

  <p class="p1" style="text-align: center;"><i>Burada, kısa bir icmalin ardından, adını</i><br />
  <i>çokça andığımız birinin ölümünün nasıl</i><br />
  <i>ortaya çıktığı anlatılır</i></p>

  <div>
    <br />
  </div>

  <p class="p1" style="text-align: center;">*</p>

  <div>
    <br />
  </div>

  <p class="p1">Aloysius Unitt-Ottavio Ottaviani İkilisi sabaha karşı Azincourt’a vardılar. Sabah, daha on iki olmadan (Anton Ssliharf’in kayboluşuyla ilintili bilgi yığınının arşivinin tutulduğu) Saint-Martin Karakolundan yola çıkmışlardı. Aloysius, Ford Mustang arabasını bir Fangio, bir Stirling Moss, bir Jim Clark ya da bir Brabham gibi kullanmıştı. Ama sanki hain bir cin yollarına bir dizi tuzak kurmuş, olmadık bir sorun, arıza, kaza karmasıyla karşı karşıya kalmışlardı. (Burada doğal olarak karmanın düzanlamı söz konusudur yoksa dini bütün bir Hindu olsak dahi Aloysius’la Ottavio’nun yaşadıklarında Şiva’nın yıkıcı gücünü ya da kötü bir karmanın sonuçlarını aramamız saçma olurdu.) Boyuna arabaları bozulmuş, Ottavio yağından suyuna, volanından pistonlarına bütün motoru, kaportasından aksına bütün arabayı milim milim araştırıp yoklamasına karşın sorunun asıl kaynağını bulamamıştı.</p>

  <p>Sonra yolun dışına çıkmış, şarampolün dibini boylamışlardı. Şanslarına arabada fazla bir hasar olmamıştı.</p>

  <p>Sonra ardı ardına, bir hindi (indi bindi yapan bir baba hindi), bir tavuk, tüyü tıraşlı bir finoya, bunların ardından da altı yaşlarında bir çocuğa çarpmışlardı. Son kazanın olduğu köyün ahalisi ayağa kalkmış, canlarını zor kurtarmışlardı.</p>

  <p>Aloysius tozu dumana katarak arabasını şatonun giriş kapısında durdurdu. Ottaviani konuştu:</p>

  <p>- Uf! Bayağı rötar yaptık ama sonunda vardık.</p>

  <p>Aloysius şatonun manzarasından hoşlanmamıştı:</p>

  <p>- Rötar diyorsun da, otobüsü kaçırmış olmasak bari! Baksana, hiç ışık yok. Bütün şato karanlık, sanki bütün ahali kaçıp gitmiş gibi...</p>

  <p>Ottaviani patronunu yatıştırmaya çalıştı:</p>

  <p>- Yok canım. Uyumuş olmalılar, ondan karanlıktır.</p>

  <p>- Uyumuşlarmış! Uyunacak vakit mi şimdi? Yola çıktığımızı biliyorlardı. Koşa koşa kapıyı açacaklarını umuyordum.</p>

  <p>Ottaviani soğukkanlılığını koruyordu:</p>

  <p>- Kapıyı bir çalalım bakalım.</p>

  <p>Bir dizi çıngırağın bağlı olduğu zincirin ucundaki halkaya asıldı. Kuru bir gürültü, bir yaygara çıkaracaklarını sanıyordu ama çıngırakların hoş, pürüzsüz, billur gibi bir şıngırtısı vardı. Çıngırakları bir daha, bir daha çaldı. Uzun bir zaman kıpırdamadan durdular. Kapı açılmıyordu.</p>

  <p>Aloysius umudunu yitirmiş gibiydi:</p>

  <p>- Gördün mü? Tümü ölmüş olmalı.</p>

  <p>Sonra göz ucuyla Ottaviani’yi garip garip süzdü. Onunla konuşmuyormuş gibi mırıldanarak sözünü tamamladı:</p>

  <p>- Ama hayır, tümü ölmüş olamaz. Hiç olmazsa bir kişi yaşıyor olmalı. Hiç olmazsa bir kişi körkütük sarhoş, bir yanda sızıp kalmıştır.</p>

  <p>Aloysius’un imasını anlamamıştı Ottaviani:</p>

  <p>- Boşa konuşmayalım.</p>

  <p>Kilidin yanından kapıya abandı, kilit dilinin vidasını zorladı, sonra çakısını kullanarak kapıyı açmayı başardı. Kapı kanadı, duvara vurmasına mâni olan takoza çarparak ardına kadar açıldığında Ottaviani sözünü tamamladı:</p>

  <p>- Girip bir baksak daha iyi olur.</p>

  <p>Karanlıkta sakınarak kapıdan girip yürüdü. Ödünün koptuğunu saklayamayan Aloysius Unitt birkaç adım arkasındaydı. Ansızın bulundukları hol aydınlandı. Ölgün bir ışık saçan gaz lambasıyla Squaw karşılarında duruyordu.</p>

  <p>Ottaviani Aloysius’a döndü:</p>

  <p>- Gördün mü? Boşu boşuna karamsarlığa kapılmışız.</p>

  <p>Squaw sıkkın bir tavırla konuştu:</p>

  <p>- Buyrun. Kaç saattir yolunuzu gözlüyorduk!</p>

  <p>Aloysius yanıtladı:</p>

  <p>- Burnundan soluyorsun Squaw. Bir tatsızlık mı oldu?</p>

  <p>- Tatsızlık da laf mı! Augustus papazı buldu!</p>

  <p>- Bunu biliyoruz ya!</p>

  <p>- Onunla kalsa iyi; Olga da!</p>

  <p>Ottavio Ottaviani irkildi:</p>

  <p>- Olga da ha!!</p>

  <p>- Olga da, ya! Yalnız Olga mı; Yunus da!!</p>

  <p>Ottaviani şaşırdı:</p>

  <p>- Yunus mu? Yunus adında birinin burada olduğunu bilmiyordum.</p>

  <p>Aloysius adamını azarladı:</p>

  <p>- Biliyor olmalısın, söz konusu olan sazan!</p>

  <p>Sazan gibi şapşal bir hayvana isim takılmasına Ottaviani’nin aklı yatmamıştı. Homurdandı:</p>

  <p>- Ha! Tamam, tamam!</p>

  <p>Aloysius Squaw’i soru bombardımanına tutmaya başlamıştı:</p>

  <p>- Ama ama, nasıl oldu? Kim? Niçin? Saat kaçta? Hangi odada?</p>

  <p>Squaw’ın ayakta duracak hali kalmamıştı.</p>

  <p>- Biraz sabırlı ol! Anlatacağım. Ama burada durursak sabah ayazında hasta olacağız. Salona gidip bir bardak içki yuvarlayalım, sonra konuşuruz.</p>

  <p>Şatonun içi zifiri karanlıktı. Squaw açıklama yapma ihtiyacı duydu:</p>

  <p>- Muhakkak ana sigorta atmış olmalı. Ama çok uğraşmamıza karşın onaramadık bir türlü. Daha kötüsü burada şu gaz lambamdan başka bir ışıldak, bir lüks, bir kandil, bir şamdan, bir mum, bir çıra, hiçbir ışık kaynağı yok.</p>

  <p>Ottaviani Squaw’i yatıştırdı:</p>

  <p>- Sıkma canını Squaw, anlatacaklarını karanlıkta da duyarız. Günün doğmasına da çok kalmadı hani.</p>

  <div>
    <br />
  </div>

  <p>Sağa sola çarpmamaya çalışarak Augustus’un sigara salonuna yollandılar. Orada, pis kokulu gaz lambasının soluk ışığında Squaw, iki polisi aydınlatmak için, Clifford Şatosunda sabahtan akşama kadar yaşanmış olan o korkunç talihsiz olaylar dizisini, bütün ayrıntılarıyla bir bir anlattı:</p>

  <p>Amaury Ünsüz’un, Arthur Wilburg Hicibilain’in yanında kapıya dayanması;</p>

  <p>Anton Ssliharf’in kayboluşuyla ilintili bütün bilginin ortaya konması:</p>

  <p>Anton Ssliharf’in günlüğü,</p>

  <p>Augustus’un albümü,</p>

  <p>Siyaha boyanmış bir kartona boya tabakası kazınarak yazılmış ak Tanka,</p>

  <p>Anton’un Olga’ya yolladığı altı ünlü şiiri toplayan dosyayla, Augustus’un bu dosya hakkında kafa bulandırıcı yorumu;</p>

  <p>Augustus’un sabah Yunusun karnını doyurmaya hazırlandığı sırada, “Bir Zahir!” haykırışıyla canından olması;</p>

  <p>Zahir’in Öyküsü:</p>

  <p>Adının Tryphiodorus olduğunu açıklayan birinin aracılığıyla Haig’in ortaya çıkışı,</p>

  <p>Othon Lippmann’ın tarikatı,</p>

  <p>Sabah ayini olarak yapılan arınma banyoları,</p>

  <p>Zahir’in kayboluşu,</p>

  <p>Othon Lippmann’ın ölümü,</p>

  <p>Haig’in hayattaki amacı,</p>

  <p>Bilardo masasının çuhasındaki ak yazı,</p>

  <p>Douglas Haig’in uzaklara kaçışı,</p>

  <p>Anton Ssliharf’in şatoya uğraması,</p>

  <p>Haig’in başındaki kargış,</p>

  <p>Mavrokhordatosların soyağacı,</p>

  <p>Albin’in aşkı,</p>

  <p>Anastasia’nın Olga’yı doğurduğu sırada ölümü,</p>

  <p>Albin’in Othon tarafından katli,</p>

  <p>Bilardo masasının çuhasındaki ak yazının kâğıda dökülüp anlamının çözülüşü,</p>

  <p>Üç farklı yorumuyla, Haig’in Urbino’da ölümü;</p>

  <p>Olga’nın Anton’a aşkını anlatışı;</p>

  <p>Haig’in asıl babası Tryphiodorus’un öz babası olduğunu anlayan .Anton’un kayboluşu;</p>

  <p>Karnını doyurmaya gidildiği zaman Yunus’un ölmüş olduğunun anlaşılması;</p>

  <p>Sazan pilaki yapma hazırlıkları;</p>

  <p>Olga’nın, Yunus’un karnını yarışı, orada korkunç Zahir’i buluşu, düşüp şakağını yarışı, az sonra da, “Gıllıgış!” hırıltılarıyla ölüşü.</p>

  <p>Squaw sözünü bağladı:</p>

  <p>- Bu kadar. Arkamızdan kovalayan, yalnız son yirmi dört saat boyunca üç canımızı koparıp alan büyük kargışın öyküsü bu kadar!</p>

  <p>Aloysius Unitt kafasını kaşıdı:</p>

  <p>- Hmm... Bu öykü bundan daha açık, daha sarih anlatılamazdı. Ama öbür dostlarımızı, Arthur Wilburg Hicibilain’i, Amaury Ünsüz’u hâlâ görmüyorum burada.</p>

  <p>- Arthur’un başı çok ağrıyordu. Biraz uzanmaya gitti. Amaury Ünsüz’u tam olarak bilmiyorum. Koruda biraz hava almak için dışarı çıkacağını duyar gibi oldum. Sonra yatıp uyuyacaktı sanırım. Şimdi şatoda, bir odada mışıl mışıl uyuyorlardır muhakkak.</p>

  <p>- Ama kapıdaki curcunaya niçin kalkıp koşmadılar? Sağır olsalar duyacakları bir patırtı çıkarmıştık aslında!</p>

  <p>Squaw yanıtladı:</p>

  <p>- Bana sorarsanız İblis’in Tanrı katından kovulduğu zaman yaptığı yaygaradan fazlasını yapsanız da duyamayacak kadar yorgun, afallamış bir durumdaydılar.</p>

  <p>Aloysius tatmin olmamıştı:</p>

  <p>- Kim hangi durumda olursa olsun, şatoda bulunanların tamamının burada toplanması lazım. Buralarda bir tuba, bir trombon, bir bariton saksafon, bir gayda, bir korno, bir zurna ya da bir tamtam var mı?</p>

  <p>Squaw yakındaki bir dolaba uzandı:</p>

  <p>- Bu saydıkların yok ama bir av borusu var.</p>

  <p>Dolaptan çıkardığı yarı pirinç, yarı tunç borazan, ortaçağdan kalma hakiki bir antika, yaklaşık bin yıllık bir av borusuydu.</p>

  <div>
    <br />
  </div>

  <p>Anlatılanlara bakılırsa (ama fazla da kulak asmayın, anlatılanların yakıştırma olduğuna kuşkum yok) Büyük Clodion’un vasalı, Alaric adlı, çok kıllı olduğu için Samson lakaplı bir baron, maşrapalar dolusu içki içtiği bir gün, dört bir yana davullu çığırtkanlar çıkarıp, av borusundan gümbür gümbür bir mi tınısı çıkarmayı başarana, topraklarıyla şatosunu ödül olarak bağışlayacağını duyurmuş. (Bütün bunlar, tabii ki bir dağ başında, karanlık bir ormanın ortasında oluyormuş.) Baldırı çıplağın biri, ayaktakımından, zayıfça bir köylü çocuğu, dayanamayıp ortaya çıkmış; yaklaşıp boruyu kavramış. Uzun borusuyla yanık bir hava çalan Alp Dağlarındaki bir çoban gibi, bir soluk alıp var gücünü kullanarak av borusuna üfürmüş. Borudan çıkan pürüzsüz mi avazı o kadar tizmiş ki Alaric’in kulak zarı patlamış. Alaric’i bir vasaldan çok olası bir rakip olarak gördüğü için, bu durum Clodion’un çok hoşuna gitmiş. Bir saray şairinin,</p>

  <div>
    <br />
  </div>

  <p>Karnını bozar, yağlı aşma kattığın soğan, kötü çıkarsa,</p>

  <p>Başını yakar, yanı başına aldığın insan, kötü çıkarsa!</p>

  <div>
    <br />
  </div>

  <p>yolunda sağduyulu uyarısına aldırmadan, baldırı çıplağı yanına almış. Onu soylular arasına katıp, kızıyla nikâhlamış; bir şato, üç hisar, altı ili ona bağışlamış. Nasıl Roland Şarlman’ın sağ kolu olmuşsa, onu daima yanı başında tutacağını açıklamış.</p>

  <p>Yazık ki Hilarion (buymuş borazancı kahramanımızın adı) bir borazanı konuşturmada onca usta olmasına karşın, okçuluk olsun, kılıç, topuz, kama dövüşü olsun, savaş sanatlarının ABC’sini dahi bilmiyormuş. Başına talih kuşunun konmasından üç gün sonra yolda pusu kuran Arap akıncıların saldırısına uğramış. Bir sapanla saldıran bodur ama hızlı bir Arabi haklamak için palasına sarılmış ama silahını o kadar kötü kullanıyormuş ki, düşüp yuvarlandığında palası karnına batmış, oracıkta ölmüş!</p>

  <div>
    <br />
  </div>

  <p>Bir onbaşı, paşanın odasında gördüğü bir Amati ya da bir Stradivarusa nasıl bakarsa, Aloysius Unitt o bakışlarla av borusunu süzdü. Sonra oflayıp puflayarak borazanın toparlak ucunu ağzına götürdü. Ama çıkara çıkara, mızmız bir vızıltı çıkarabildi. Doğup büyüdüğü Cantal ilinin ağzıyla, hâlâ tümü kömür tüccarı on dokuz Unitt’in yaşadığı Aurillac, Saint Flour, Puy Mary, Mauriac civarlarında yaygın olarak kullanılan bir küfür savurdu: “Taa Catarinasına kadar soyuna da sopuna da...”</p>

  <p>Palavrası bol Ottavio Ottaviani patronunun yardımına koştu: Bir zamanlar Niolo’nun makilik alanlarında çatal boynuzlu sığınlar, karacalar, dağ koyunları, yabandomuzları, yabansığırları avlarlarmış da ta o zamanlar av borusu çalmanın ustası olmuşmuş... Ottaviani afili bir tavırla borazanı kavradı, bir bando takımının başındaki mızıkacıbaşı gibi, borazanı parmaklarında döndürüp durdu. Sonra oldukça başarılı bir toplan borusu çaldı. Hızını alamadı, toplan borusunu kurutulmuş yaprak hışırtılarıyla süslü bir potpuri doğaçlamasına bağladı. Doğaçlamasını dönüp dolaşıp, “Zindandaki Mahpusun Türküsü” adlı çok bildik şarkıya bağlıyordu. O sıralar çok tutulan bu şarkı şu mısralarla bitiyordu:</p>

  <div>
    <br />
  </div>

  <p><i>N’apcaz şimdi diyo bana</i></p>

  <p><i>Diyorum ki bi bakalım</i></p>

  <p><i>Bakalım da önümüz taş</i></p>

  <p><i>Aç gözünü bakmak lazım</i></p>

  <div>
    <br />
  </div>

  <p><i>N’apıp yapıp dış avluya</i></p>

  <p><i>Bir sofaya kapak atsak</i></p>

  <p><i>Hazırlandım sıvışmaya</i></p>

  <p><i>İmlayı azcık bozarak</i></p>

  <div>
    <br />
  </div>

  <p><i>Konuş konuş hiç faydasız</i></p>

  <p><i>Özgür diyilim ki hâlâ</i></p>

  <p><i>Koş duvara, aş duvarı</i></p>

  <p><i>Bir duvar daha karşında</i></p>

  <div>
    <br />
  </div>

  <p><i>Dışarıda bi avlu var</i></p>

  <p><i>Avludan sonra dört duvar</i></p>

  <p><i>Duvara çarpar dalgalar</i></p>

  <p><i>Dalgalar sözümü yutar</i></p>

  <div>
    <br />
  </div>

  <p><i>Artık n’olcaksa olmalı</i></p>

  <p><i>Bu söz firar’dip kaçmalı</i></p>

  <p><i>Ona bir yardakçı lazım</i></p>

  <p><i>Suçortağı olsun şarkım!</i></p>

  <div>
    <br />
  </div>

  <p>Squaw Ottaviani’yi coşkuyla alkışladı:</p>

  <p>- Bravo! Yaşa! Çok Yaşa!</p>

  <p>Aloysius homurdandı:</p>

  <p>- Tamam uzatmayalım!</p>

  <p>Aloysius, için için Ottaviani’yi kıskanıyor, yaptığına burun kıvırarak, bir çalgıdan ancak bir vızıltı çıkarmayı başaran üstünün karşısında, bir astın söz konusu çalgıyla solo yapmasını utanmazca, hatta ahlaksızca bulduğunu ortaya koymak istiyordu.</p>

  <p>Ottaviani itiraza kalkışmadı ama tadı kaçmıştı:</p>

  <p>- O.K. patron, O.K.</p>

  <p>Aloysius yumuşadı:</p>

  <p>- Yapacağımızı yaptık. Dostlarımız az sonra burada olur.</p>

  <div>
    <br />
  </div>

  <p>Uzun bir zaman odanın kapısına bakıp durdular. Sonra bodrumda, sanki toprağın altında birinin ağır aksak adımlarını duydular. Ikına sıkına basamakları tırmanan adamın adımları yavaş yavaş daha işitilir oldu.</p>

  <p>Sonunda yorgun, bitkin, yüzü gözü şişmiş, hoşafı çıkmış, donuklaşmış, ayakta uyuyan Arthur Wilburg Hicibilain odanın kapısında göründü. Hiç hayat dolu bir hali yoktu.</p>

  <p>Ağzı dili dolanarak konuştu:</p>

  <p>- Vay canına! Ottavio! N’arıyorsun burada yahu?</p>

  <p>Onu Unitt yanıtladı:</p>

  <p>- Hadi ama Arthur, yolda olduğumuzu biliyor olmalısın!</p>

  <p>Hicibilain ağzını açmadan kafasını sıvazladı, bir parmağıyla burnunu karıştırdı, sonra göz ucuyla baktığı divana doğru atıldı. Yıkılır gibi uzanır uzanmaz horul horul uyumaya başladı.</p>

  <p>Sözü Aloysius aldı:</p>

  <p>- Bırakalım İngiliz dostumuz uyusun biraz. Asıl sorunumuz Amaury. Korkunç bir varsayımla allak bullak olmanızı arzulamam ama bütün ipuçları onun sabaha çıkmadığı doğrultusunda!</p>

  <p>Squaw bir çığlık attı:</p>

  <p>- Amaury öldü mü? Ama niçin?</p>

  <p>Aloysius azarlamasına yanıtladı:</p>

  <p>- Niçinmiş! Niçin niçin? Niçin bir niçin olsun?</p>

  <p>Niçin bir ölümü daima bir niçin sorusuyla karşılamak zorunda olalım? Öldü, bu kadar! Adı artık hiçbir Kim Kimdir kitabında bulunmayacak!</p>

  <p>- Ama hiç kuşkun yok gibi davranıyorsun. Nasıl oluyor da bu kadar kati konuşuyorsun?</p>

  <div>
    <br />
  </div>

  <p>Aloysius Unitt anlatmaya başladı:</p>

  <p>- Ta vakti zamanında anlamıştım onun ölümünün çok uzak olmadığını...</p>

  <p>Yolda, Noyon’a vardığımızda ayaklarımız tutulmuştu. Yukarıdan bana bir ihbar ya da bir istihbarat ulaştırılacağı ihtimalini düşünüp kasabanın karakoluna uğradım. Yanılmamışım. Bir polis bana postadan çıkan bir pusula uzattı. Kâğıdı açıp okudum:</p>

  <div>
    <br />
  </div>

  <p>PARİS. ALTI MAYIS. SAAT ON İKİ SIFIR ÜÇ. YVON ÜNSÜZ’ÜN PAROS’TA ÖLDÜĞÜ İHBARINI ALDIK. STOP. AYRINTILI BİLGİYİ ARRAS’TA BULACAKSIN. STOP.</p>

  <div>
    <br />
  </div>

  <p>Hızla Arras’a ulaşmaya çalıştım ama yolda o kadar fazla talihsiz olayla karşılaştım ki kasabaya vardığımda saat yarıma yaklaşmıştı. Dosdoğru karakola koştum. Ama karakolda işbaşında, hımhımlığına bakmadan lafazanlık yapan, boşboğaz, sağır, budala bir polis bozuntusundan başkası yoktu. Karşımda zırvalamaya başladı. Abidik gubidik konuşması sırasında anladık ki payını, komisyonunu, bahşişini almadan hiç yardımcı olmayacak. Yakasına sarılıp gırtlağını sıktık tabii ama Yvon’un ölümünü duyuran raporu bulana kadar kim bilir kaç saat boyunca fıtık olduk. Sonunda zar zor kilidini kırdığımız bir dolapta dosyayı bulduk.</p>

  <p>Dosyada İrlanda bandıralı bir katamaranla Harwich Limanından yola çıkan Yvon Ünsüz’ün Anadolu kıyılarında mavi yolculuk yaptıktan sonra, Naksosa uğrayıp, oradan Paros’a gittiği, orada kalmayı kararlaştırdığı, gün boyu adada dolaşıp akşamları yatında yattığı yazılıydı. Aşağı yukarı bir hafta oluyor, bir akşam, kalafatçılarla tayfaların körkütük sarhoş olmaya gittiği, Horoz lakaplı sahibinin, boğaz paralayan bir zıkkımı rakı; sası, bulanık bir sıvıyı tarçın likörü, kokuşmuş bir turşu suyunu şarap olarak sattığı, aşağılık bir bara girmiş Yvon.</p>

  <p>Bara girdiği anda bir yabancı yanına yaklaşmış. Adam iddialı bir tavla partisi için Yvon’u katamaranını ortaya koymaya çağırmış.</p>

  <p>Yvon karşı çıkmamış:</p>

  <p>- Olur. Ama tavla oynamam.</p>

  <p>Yabancı sırıtmış:</p>

  <p>- Hangi oyunu oynayalım o zaman?</p>

  <p>Yvon saymaya başlamış: kız tavlası, mahpus, domino, aznif, yirmibir, pişti, pastra, kılıç, yazı tura, âşık oyunu, fırdöndü, barbut. Sonunda üç zarla zanzi oynamakta karar kılmışlar. Başlamak için zar atmışlar, Yvon’un üç atmasına karşılık altı atan yabancı kazanmış.</p>

  <p>Yabancı suratını buruşturmuş:</p>

  <p>- Canım sağ olsun, buyrun başlayın.</p>

  <p>Yvon şaşırmış:</p>

  <p>- Başlayayım mı? Üç atmıştım. Sizinki altıydı!</p>

  <p>- Doğru ama bizim buralarda bir söz vardır: Oyuna başlamak için atamazsın altı, altı atarsan bırakırsın zarı!</p>

  <p>Yvon kibarca ama kararlı bir tavırla karşı koymuş:</p>

  <p>- Pardon ama oyuna başlama hakkı sizin. Anlaşamıyorsak oyunu burada bırakalım.</p>

  <p>Yabancı gülmüş:</p>

  <p>- Başlayalım bakalım. Ama sonra pişman olma.</p>

  <p>Uzanmış, zarlara dokunmuş, avcuna almış, okkalamış, sallamış, tutmuş, savurup atmış.</p>

  <p>Adamın zar tuttuğu apaçık ortadaymış: İlk atışında üç altıyı yakalamış.</p>

  <p>Bir küfür savurmuş Yvon. Bir yandan da, o bir yapıyorsa iki katını yaparak, uyanık olduğunu sanan bu saftiriğin cakasını bozacağını düşünüyormuş. Zarları toplamış, almış, bakmış, tasa koymuş, bir sıçratmış, sallamış, karıştırmış durmuş, bir daha sallamış, tası kapatmış, kaldırmış: O da üç altıyı yakalamış!</p>

  <p>Aynı anda bağırmışlar:</p>

  <p>- Pata!</p>

  <p>Yan masalarda oturanlar kalkıp yanlarına yaklaşmış. Yabancı dudaklarını çarpıtarak bir ıslık çalmış:</p>

  <p>- Fiyyyt! Pata kaldık. Nasıl oynuyoruz? Sayılı mı? Atan kazanıyor mu? Batana kadar mı? Raconlu mu? Vidolu mu?</p>

  <p>Yvon soğuk bir tavırla yanıtlamış:</p>

  <p>- Atan kazanıyor.</p>

  <p>Barda sanki insanın iliğini donduran, kötü, sinsi, düşmanca bir hava varmış.</p>

  <p>Barda bulunanların hiçbiri konuşmuyor, kıpırdamıyor, içkisini içmiyormuş. Arı uçsa duyulacak bir ölüm suskunluğu bütün barı kaplamışmış.</p>

  <p>Bütün bakışlar Yvon’a doğrultulmuşmuş. Yvon muazzam bir soğukkanlılıkla piposunu yakmış, bardağındaki tarçın likörünü kafasına dikmiş. Yabancıya dönmüş:</p>

  <p>- Sıra sizin.</p>

  <p>Yabancı bir soluk almış. Zar tasını çalkalamış, kapatmış, açmış bir altı atmış. Sırıtarak Yvon’a bakmış:</p>

  <p>- Sizin sıranız şimdi.</p>

  <p>Yvon istifini hiç bozmadan, ıslık çalarak zarını atmış. Ama balı varmış, o da bir altı atmış. Tıslayarak konuşmuş:</p>

  <p>- Başa baş kaldık, oyun bitti.</p>

  <p>Yabancı horozlanmış:</p>

  <p>- Başa baş kaldık, oyun bitmişmiş! Bu sayılmaz, hadi, bir daha oynuyoruz!</p>

  <p>Yvon kafa tutmuş:</p>

  <p>- Yürü git başımdan, oyun bitti diyorum!</p>

  <p>Ama o anda gözü kararan yabancı Yvon’un yakasına yapışmış, sustalısını çıkardığı gibi iman tahtasına saplayıp kabzasına kadar sokmuş. Çıkarıp, bir daha, bir daha saplamış. Naçar kalan Amaury’nin oğlu oracıkta canından olmuş!</p>

  <p>Yvon’un öyküsü Squaw’i mahzunlaştırmıştı:</p>

  <p>- Vah, vah! Gitti aslan gibi çocuk diyorsun yani!</p>

  <p>Aloysius yanıtladı:</p>

  <p>- Yvon mu aslan gibi çocuk? Çakal gibi daha doğru bir tabir olurdu!</p>

  <p>Squaw uzatmadı:</p>

  <p>- İyi, tamam. Tamam da, oğlu kaybolduysa Amaury Ünsüz un pattadak ölümü şart mı? Alakayı anlayamadım.</p>

  <p>- Zamanla anlayacaksın. Buradaki bağlantı çok mühim. Ama bu can alıcı konuda tam anlamıyla bilgisiz sayılmasak da bilgimiz şimdilik biraz muğlak. Bunu bırakalım da zavallı Amaury’yi aramaya koyulalım.</p>

  <div>
    <br />
  </div>

  <p>Mışıl mışıl uyuyan Arthur Wilburg Hicibilain’i orada bırakıp şatoyu aramaya başladılar. Ama Amaury’nin ölüsünü ya da dirisini hiçbir yatakta, divanda, koltukta bulamadılar. Ona ayrılan odadaki cibinlikli koca yatak hiç bozulmamış görünüyordu. Şatoyu kuşatan duvarı da aşmış olamazdı.</p>

  <p>Buna karşılık Squaw, şatoya ulaşır ulaşmaz Amaury’nin rahat rahat uyuması için uygun bulunan odaya bitişik yüklüğün kapısının iç tarafına parlak bir yapışkan bantla tutturulmuş kaymak gibi ak bir karton buldu. Kartona, çoğu <i>Paris-four, Daily Mirror, Historia, Radar</i> gibi üç kuruşluk basın organlarından yırtılıp alındığı aşikâr olan, otuza yakın kişinin fotoğrafı yapıştırılmıştı.</p>

  <p>Yüklüğün kapısından dışarı fırladığı gibi, bir gardırobu karıştıran Aloysius’u çağırmak için avazı çıktığı kadar bağırdı:</p>

  <p>- Çabuk, Aloysius, buraya bak! Şurada bulduğum otuza yakın fotoğrafta bir ipucu olduğundan kuşkum yok!</p>

  <p>Av kokusu alan Aloysius Unitt, Squaw’ın yanına gitti. Yüklüğün kapısındaki kartonu uzun uzun süzdü:</p>

  <p>- İyi ama Squaw, bu kartonun Amaury’nin olduğu konusunda da hiç kuşkun yok gibi. Niçin?</p>

  <p>- Bu ana kadar burada yoktu da ondan. Çok çok dört gün oluyor, Olga’nın Azincourt’a çağırdığı iki adama oda hazırlamak için bu yüklüğü açtım, altı çarşaf, üç yastık, bir yorgan, bir sürü havlu çıkardım. İki gözüm kör olsun ki karton, fotoğraf falan yoktu o zaman kapıda.</p>

  <p>Aloysius bir daha kartona bakarak mırıldandı:</p>

  <p>- Buradaki simaların çoğunu az çok biliyorum ama aralarında hiç tanımadığım ona yakın kişi var ki bunlardan biri hakkında daha fazla bilgi sahibi olsak iyi olurdu.</p>

  <p>Gözünü alamadan baktığı surata parmağını uzattı. Söz konusu adam, biraz şaşkın hatları olan, kıvırcık, kumral, sık saçları tiftik tiftik kabarmış, favorisi sakalı olmasına karşın bıyıksız biriydi. Dudağında ak bir çizik, bir bıçak yarası izi vardı. Şık mı şık İngiliz pamuklusundan üç kopçalı, düşük omuzlu, sincabi hırkasının altına, Oxford tarzı yakasız bir mintan giymişti. Bu ona biraz folklorik bir hava kazandırmıştı. Bir Roman, bir Çigan, bir taşralı, bir Kalmuk köylüsü sanılabilirdi ama (günün modasına uygun olarak) Chinatown’da ya da Big Surda bir barda, gitar, banço ya da balalayka çalan bir hipi olduğu sanısına kapılmak da mümkündü.</p>

  <p>Aloysius Unitt yakınlarda sağı solu karıştıran Ottaviani’yi çağırdı. Biraz dangıl dungul ama dürüst bir polis olan Ottaviani, karakolda, arkadaşları arasında bir gördüğü kişinin suratını asla unutmamasıyla ünlüydü.</p>

  <p>Aloysius parmağını fotoğrafa uzatarak sordu:</p>

  <p>- Ottaviani, bu kıllı tipi hiç görmüş müydün?</p>

  <p>- Hiç sanmıyorum. Zati bu da asgari yirmi yıllık bir fotoğraf.</p>

  <p>Aloysius Ottaviani’yi onayladı:</p>

  <p>- Haklısın. Burada sonuç sıfıra sıfır. Acaba Arthur Wilburg Hicibilain uyanmış mı, bir bakalım.</p>

  <p>Bir parmak atıp kartona handanmış fotoğrafı söküp aldı, arkasında Ottaviani, Squawin ardı sıra yürüyüp, Arthur Wilburg Hicibilain’in inatla uykusunu sürdürdüğü odanın kapısına gitti. Ayaklarının ucuna basarak odaya girip fısıldadı:</p>

  <p>- Şşt, şşt! Hâlâ kış uykusuna yatmış bir tarlasıçanı, bir kunduz gibi uyuyor. Bırakalım uyusun. Biz bir sıcak çikolata içip, sandviç, sucuk falan, biraz abur cubur atıştıralım. Zorlu pis bir işi yoluna sokmak için daha bir hayli uğraşıp yorulacağız.</p>

  <p>Squaw sıcak çikolatayı hazırladı. Çikolatayı içip kahvaltı yaptılar. Ottaviani yağ, bal sürdüğü açmaları tıkındı. Aloysius da çıtır çıtır bir simidi bölüp fincanına banarak silip süpürdü.</p>

  <p>Yavaş yavaş sabah oluyordu. Şafağın ağarmasıyla salona hüzünlü, solgun bir ışık doldu. Odada ağır bir sigara kokusu vardı.</p>

  <p>Ottaviani dayanamadı:</p>

  <p>- Hay Allah, burada boğulup kalacağız yahu!</p>

  <p>Squaw gidip camı ardına kadar açtı:</p>

  <p>- Bir parça sabah havası alalım.</p>

  <p>Çivi gibi ama canlandırıcı sabah ayazı odada bulunanları irkiltti. Arthur Wilburg Hicibilain, uzandığı divanda bir silkindi, sonra sıçrayıp ayağa kalktı. Yüzü gözü şişmiş, saçları karmakarışık, üstü başı bumburuşuk, suratı darmadağınıktı:</p>

  <p>- Nasıl? Sabah mı oldu?</p>

  <p>Bir fincan sıcak çikolata koydular ama o alıştığı gibi, sabah ilk iş yıkanmak istiyordu.</p>

  <p>Banyonun kapısına kadar yanından ayrılmadılar. Az sonra ağzı kulaklarında banyodan çıktı. Bir duş almış, ütülü bir pantolon, polo yaka bir bluz giymiş, spor görünümünü tamamlayan puanlı bir fular takmıştı.</p>

  <p>Aloysius Unitt, ciddi bir tavırla, lafı dolandırmadan oracıkta konuya girdi:</p>

  <p>- Amaury Ünsüz’ü gördün mü?</p>

  <p>Arthur Wilburg Hicibilain yanıtladı:</p>

  <p>- Amaury Ünsüz adlı biri artık yok!</p>
</body>
</html>
