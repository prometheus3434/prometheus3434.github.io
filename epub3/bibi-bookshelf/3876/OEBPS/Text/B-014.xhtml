<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2><i>14</i></h2>

  <p class="p1" style="text-align: center;"><i>Burada,</i> <i>karnındaki yakut madalyonun</i><br />
  <i>hatırına bir piçin safkan İngiliz olarak</i><br />
  <i>kabulü anlatılır</i></p>

  <div>
    <br />
  </div>

  <p class="p1" style="text-align: center;">*</p>

  <div>
    <br />
  </div>

  <p class="p1">Squaw yüzükoyun kapaklandı. Başı halıya yapışık, kolları kaskatı bir an kalakaldıktan sonra, bir sıçrayışta havaya fırladı, üç takla attı.</p>

  <p>Olga arkadaşlarına döndü:</p>

  <p>- Tamam. Squaw duasını tamamladı. Ulu Manitu ona gülümsüyor. Artık Zahir in anlamını anlatmaya başlayabilir.</p>

  <p>Zahir Masulipatam’da bir jaguar olarak ortaya çıktı. Cavada Surakarta Sağlık Ocağı’nda yatan albino bir Hint fakiri kılığında görülüp taşa tutuldu. Şirazda, İbnadir Şah tarafından dipsiz bir kuyuya atılan bir usturlap olarak vücut buldu. Abbasi zindanlarında Oswald Carl von Slatim’in dokunduğu bir paryanın paçavralarında sakladığı pusula Zahirdi. Zotanburg’a bakılırsa, Abdu Abdullah’ın sultanlığı sırasında Gırnatada, bir tacın alaca somaki taşının damarı da Zahirdi. Hamam-Lif Sarayında Zahir bir kuyunun karanlık dibi görünümünü aldı. Bahia Bianca’daysa Zahir, Borgias’ın mahvolmasına yol açan bir kuruşluk bir bozuk para kılığına girdi.</p>

  <div>
    <br />
  </div>

  <p>Zahir konusunda bilgi sahibi olmak için, Otto von Bismarck’ın Kulturkampf politikasını uyguladığı çağın sonlarında, Iulius Barlach’ın bir Danzig matbaasında bastığı muazzam kitabı yalayıp yutmak şarttır. Barlach, Arthur Philip Taylor’ın orijinal raporu da dahil, Zahir konusunda varolan bütün bir malumat yığınını toplayıp bu yapıtına koymuştu. İslamda Zahir inancı Osmanlı İmparatorluğuyla Avusturya-Macaristan arasındaki çatışmaların sonlarına doğru doğdu. Bir Arap sözcüğü olarak Zahir, “açık” “olumlu” anlamındadır: Allahın onuruna takılan yirmi dokuz addan biri “Zahir’dir.</p>

  <p>Bir Zahir ilk başta, olağan, sıradan bir vasıf taşır. Silik bir kişi ya da adi bir çakıl taşı, bir altın lira, bir yabanarısı ya da bir daktilo tuşudur söz konusu olan. Ama bu sıradan görünüşün ardında korkunç bir güç yatar: Bir Zahir görmüş olan bir kişi, onu asla aklından çıkaramaz, bir daha iflah olmaz.</p>

  <p>Zahir hakkında konuşan ilk kişi, Isfahanlı bir Hint fakiriydi. Bu fakir, Şirazda, bir gün, bir dükkânda “bir bakanın aklına çakılıp kalan” tunç bir usturlap bulunduğunu açıklamıştı. Arthur Philip Taylor’sa, uzun raporunda, Haydarabad yakınlarındaki Bhuj mıntıkasında, garip bir tabir duyduğunu; oralarda bir adam, “bir jaguar görmüş” sıfatıyla anıldığında, bununla o adamın, ya kaçık ya da kırklara karışmış bir aziz olduğunun anlatıldığını yazmıştır. Bu tabirin, ona bakanı öbür dünyaya kadar kovalayan, saldıran, zihnini sonsuza kadar tutsak alan bir jaguardan kaynaklandığını açıklamışlardı ona. Bir başka anlattıkları da dünyada daima bir Zahir’in bulunduğuydu. Karanlık çağlarda Yauk adlı bir tılsımdı Zahir. Daha sonra, taşlarla süslü bir külah ya da altın sırmalı bir mask takan bir İrravadi kâhini Zahir olmuştu. Arthur Philip Taylor raporunda, “Allahın bin bir işinin sırrını varmak gayri kabildir” kaydını da düşmüştü.</p>

  <p>Azincourt Şatosunda yakut bir yüzük taşıydı Zahir. Aşağı yukarı bir lotus boyutlarındaki yumurta biçimli yüzük taşında, üç farklı kabartma vardı: Yukarıda İblis’in üç parmağını hatırlatan üç çizgi; ortada açıkça sonsuzluk imini çağrıştıran bitişik iki sıfır; alttaysa iki ucu tam kavuşmayan, kısacık düz bir çizginin ortasından böldüğü bir yuvarlak vardı.</p>

  <p>Zahir’in burada ortaya çıkışı huzur kaçıran acayip bir olayla oldu. Bir yirmi dokuz nisan akşamı adamın biri şatonun kapısını çaldı. Gittim, açtım. Dolma dudaklı, boy fukarası, gariban kılıklı bir adam vardı. Hafif sararmış ak bir iş önlüğü giymişti. Giysi olarak varının yoğunun bu olduğu apaçıktı. Adam lafa girdi:</p>

  <p>- Çok uzun yol yaptım, acıktım, susadım.</p>

  <p>Adamı kovalamaya çalıştım:</p>

  <p>- Bas git buradan! Hadi başka kapıya...</p>

  <p>Adam uzun uzun baktı bana. Tam kapının arkasından sopayı kapacaktım ki konuştu:</p>

  <p>- Hayır. Clifford’a bir havadisim var.</p>

  <p>- Anlat bakalım!</p>

  <p>Ama adam aksiydi:</p>

  <p>- Hayır. Sana anlatmam. Bizzat ona anlatacağım.</p>

  <p>- Az dur o zaman, bir bakayım.</p>

  <p>Bir armutla akşam öğününü tamamlayan Augustus’un oturduğu oturma odasına gittim.</p>

  <p>- Kapıda adamın biri var. Anlatacağı varmış, biraz konuşmak istiyor.</p>

  <p>- Kimmiş?</p>

  <p>- Açıklamadı. Ama bir havadisi olduğundan söz açtı.</p>

  <p>- Hırsız, uğursuz biri gibi mi gözüktü sana?</p>

  <p>- Yok ama ipsiz sapsız biri gibi.</p>

  <p>- Adımı biliyor mu?</p>

  <p>- Biliyor.</p>

  <p>- Buyursun bakalım.</p>

  <p>Adamı odaya aldım. Adam Augustus’a biraz pis pis, daha çok da şaşırmış gibi bön bön baktı:</p>

  <p>- Augustus B. Clifford mu?</p>

  <p>- Adım bu. Ya sizin adınız?</p>

  <p>- Vaftizsiz olduğum için soyadım yok. Az duyulmuş ama hoş bir ismim var: Tryphiodorus. Hoşunuza gitti mi?</p>

  <p>Augustus biraz şaşırmıştı. Onayladı:</p>

  <p>- Doğru. Hoş bir isim Tryphiodorus.</p>

  <p>Tryphiodorus konuşmaya başladı:</p>

  <p>- Şimdi, üç gün oluyor, Arras’ta mahzun suratlı bir kardinal yanıma yanaşıp buyurdu: “Çarçabuk Azincourt’a Augustus B. Clifforda git. Ona, sağlık ocağında cıyak cıyak ağlayan bir oğlu olduğunu bildir.”</p>

  <p>Augustus bir çığlık attı. Az kalsın sırtüstü (kıçüstü, arkaüstü, mabat üstü, popo üstü) yuvarlanacaktı.</p>

  <p>- Oğlum mu? Hangi oğul? Ya anası kimmiş?</p>

  <p>Tryphiodorus yanık bir havayla lafını sürdürdü:</p>

  <p>- Vah ki vah! Doğum sırasında anayı yitirdik. Adı bilinmiyordu. Ama çantasında bulunan kâtibiadli tarafından imzalanmış, tasdikli, mühürlü bir doküman, çocuğun babasının Clifford olduğunu, yavrucağın Saint-Agil dolaylarında kadınla Augustus B. Clifford arasında yaşanmış bir yasak aşkın dokuz ay sonraki ürünü olduğunu ortaya koyuyordu.</p>

  <p>Augustus soluksuz kalmıştı:</p>

  <p>- Nasıl olur? Bütün bu anlattıklarında doğru bir sözcük dahi yok.</p>

  <p>Tryphiodorus yıldırıcı bir tavırla konuşmaya başladı:</p>

  <p>- Sakın ha! Hiç duymamış olayım. Buyrun okuyun, bu, sizi kaydı hayat şartıyla yavrunun bakımıyla yükümlü kılan savcılık mazbatası.</p>

  <p>Augustus yıkılmıştı:</p>

  <p>- Bir piç!</p>

  <p>Tryphiodorus son noktayı koydu:</p>

  <p>- Ama bir İngiliz piçi.</p>

  <div>
    <br />
  </div>

  <p>Augustus avukatına danışmak istiyordu. Ama Tryphiodorus’un inatçı, ısrarcı tavrı karşısında, tam ikna olmadıysa da palas pandıras Arras yolunu tutmaya razı oldu. Sağlık ocağında iyi cins pamukludan yapılmış ak bir kundağa sarılı tosuncuğu kucağına koydular. Yirmi yıl sonra, ak kundaklı bir yavrunun yattığı koltukta, onun ak çarşafa sarılı ölü vücuduyla aynı yolculuğu yapacağının farkına varmadan oğlunu Hispano-Suiza Grand Sport arabasına bindirdi, sabaha kadar durmadan araba kullanarak Azincourt’a döndü.</p>

  <p>Kapıyı çaldı. Koşup açtım. Çocuğu koltuğunun altına sıkıştırmıştı. Kudurmuş gibiydi. Yüzü korkunç bir sırıtışla kasılmıştı. Ağzı, gözü oynuyordu. Çığlık çığlığa ulumaya başladı:</p>

  <p>- <i>I will kill him! I will kill him!</i></p>

  <p>Korkudan aklım gitti. Kanım dondu.</p>

  <p>Ulumayı bırakıp bana bir göz attı:</p>

  <p>- Düş ardıma.</p>

  <p>Büyük bir bilardo masasının bulunduğu oyun salonuna gitti. Masum yavrucağı bilardo masasına fırlattı. Kundaktan çıkardı. Gidip bir balta aldı. Baltayı tutan kolu havada, masaya yaklaştı. Bunlara şahit olacağıma kör olsam daha iyiydi. Tam baltayı indirip bu insanlık dışı kıyımı tamamlayacağı sırada kolu havada kalakaldı. Allak bullak olmuştu. Konuşacakmış gibi ağzını açtı ama ağzından yalnızca bir “Aa!” çıktı.</p>

  <p>Masaya yaklaşıp bir göz atar atmaz gördüm: Yavrunun karnının ortasında, küçük bir bir madalyon boyutlarında, yumurta biçimli üç kabartmayla süslü bir taş vardı. Sanki birisi taşı tosuncuğun karnının ortasındaki çukura koymuş, saklamıştı.</p>

  <p>Augustus, yumurcağın viyaklamalarına hiç kulak asmadan taşı bulunduğu çukurdan koparırcasına çıkardı, ağzını açmadan uzun uzun baktı. Gözünü taştan alamıyordu. Sonra bağrından bir of, içli bir hıçkırık, boğulur gibi bir böğürtü koptu. Ardından konuşmaya başladı:</p>

  <p>- Kabul. Adıma kara çalınacaksa, çalınsın. Soyum karışacaksa, karışsın. Oğlum olması vacip olmuşsa, boynumu büküp razı olurum. Douamontda komutası altında savaştığım büyük komutanın anısını yaşatmak için adını Douglas Haig koyuyorum. Ona kusursuz bir babalık yapacağım. Piç olduğunu, sokakta bulunduğunu ondan saklayacağız. Hakiki bir baba-oğul olacağız.</p>

  <p>Augustus B. Clifford bu olayla Zahirini oğlunda bulmuş oldu. Oğlu için daima alttan alan, dikkatli, zarif, harika bir baba oldu. Zahir’i altın bir halkaya takıp parmağında taşımaya başladı.</p>

  <p>Douglas Haig büyüyordu. Şatomuz huzur doluydu. Altı yıl boyunca burada mutluluk saçan hoşluklardan başkası yaşanmadı.</p>

  <p>Şatonun korusundaki ağaçların yapraklarında, sonbahar ışığının yarattığı yavruağzı pırıltılar, poyrazda kıpır kıpır oynayan gökyüzünü sıcak bir gülkurusuna boyamaktaydı...</p>
</body>
</html>
