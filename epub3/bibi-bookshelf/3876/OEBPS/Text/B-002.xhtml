<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>2</h2>

  <p class="p1" style="text-align: center;"><i>Burada, insanlık dışı bir yazgının acılı bir<br />
  Robinson’un sırtına çullanışı anlatılır</i></p>

  <div>
    <br />
  </div>

  <p class="p1" style="text-align: center;">*</p>

  <div>
    <br />
  </div>

  <p class="p1">Istırabı azalmış ama güçsüz kalmıştı. Dizinin bağı çözülmüş gibi gün boyunca yatakta, divanda ya da sallanır koltukta oturuyor, Aubusson halısında gördüğünü sandığı figürü bir kâğıda çizip duruyor, arada sırada sanrılara kapılıyordu.</p>

  <div>
    <br />
  </div>

  <p>Karanlık bir koridorda yürüyordu. Koridorun duvarında maun ağacından bir kitap rafı, rafta da yirmi dokuz cilt vardı. Daha doğrusu yirmi dokuz cilt olmalıydı ama sırtında “ALTI” yazan (yazıyor olması lazım olan) cilt ortalıkta yoktu. Ancak manzarada hiçbir sıra dışılık yoktu. Bir cildin yokluğunu anlatan bir aralık, bir boşluk ya da bir kart parçası (National Library ağzıyla “a ghost”) bulunmuyordu. Daha da kafa karıştırıcı olan şuydu: Bütünün sıralanışı olmayanı tanımlamıyor, hatta daha kötüsü saklıyor, gizliyordu: Bir cildin olmadığını anlamak için, bir bir saymak, bir uçtan bir uca toplama, çıkarma yaparak bakınmak (başta “BİR” var, sonda “YİRMİ DOKUZ” ama toplam cilt sayısı bundan bir az, yani toplam cilt sayısıyla biri topla yirmi dokuz sayısını bul) lazımdı. Var olmayan cildin “ALTI” numaralı cilt olduğu sonucuna varmak için uzun uzun toplama, çıkarma, sağlama yapılmalıydı.</p>

  <p>Bir cildi alıp açmak istiyor (okuması sırasında, kör talih bir sürpriz yapar da, ballı bir rastlantıyla, yok olanın tanımıyla karşılaşabilir miydi?) ama yapamıyordu; uzanıyor ama rafı ıskalıyordu. Raftaki yirmi dokuz cildin hangi kitabı oluşturduğunu da bir türlü çıkaramıyordu: Bir an rafta kocaman bir okuma yazma kitabı gördüğünü sanıyor, bir an sonra Kuran’ı, Talmud’u, Torah’ı, İncil’i ya da tabu bir bilginin korkunç bilançosunu çıkaran bir başyapıtı ayrımsar gibi oluyordu.</p>

  <p>Bir noksanlık vardı. Hiçbir insanın algılamadığı, bakmadığı, duymadığı bir boşluk vardı. Biri unutulmuştu. Kaybolmuştu. Kayıptı.</p>

  <p>Ya da günlük olaylara göz atmak için sayfaları karıştırdığında, yazılar, fotoğraflar, ilanlar arasında bir yığın şaşırtıcı başlık görür gibi oluyordu:</p>

  <div>
    <br />
  </div>

  <p style="text-align: center;">PARTİ YASAKLANDI</p>

  <p style="text-align: center;">PARİS KIZILLARDAN ARINIYOR</p>

  <div>
    <br />
  </div>

  <p style="text-align: center;"><img alt="A9R7796" src="../Images/A9R7796.jpg" /><br /></p>

  <div>
    <br />
  </div>

  <p style="text-align: center;"><b>Ambalajlarda artık ip, sicim, rafya yok</b></p>

  <p style="text-align: center;">YAŞASIN YAPIŞKAN BANT!</p>

  <div>
    <br />
  </div>

  <p class="p1" style="text-align: center;">*</p>

  <div>
    <br />
  </div>

  <p style="text-align: center;">BORSADA İNANILMAZ</p>

  <p style="text-align: center;">KARA PARA SKANDALI</p>

  <div>
    <br />
  </div>

  <p>Ya da durmadan abuk sabuk konuşan, yoluna çıkanlara saçma sapan bir nutuk atarak dolaşan, yaşlı bir kaçığın görüntüsü aklına takılıyordu: Köyün budalası; arkasından gülüşülüyor, kafasına taş atılıyor. Yaramaz bir çocuk, budalanın paltosunun kuyruğuna bir civciv bağlamış. Çünkü zavallı kaçık soluklanmadan çığlık çığlığa haykırıyor: “Milyarlarca, on milyarlarca yavru kuş öldü!”</p>

  <div>
    <br />
  </div>

  <p>Ssliharf bu karabasanın ardından daima saçmaladığını düşünüp homurdanmaya başlıyordu. Ama bardaki adama dair bir sonraki sanrısı daha da budalacaydı:</p>

  <p>Masaya oturan adam (asık suratlı, hatta kavgacı bir tavırla): Garson!</p>

  <p>Garson (adamı tanıyarak): İyi akşamlar, buyrun komutanım.</p>

  <p>Komutan (o sırada sivil olmasına karşın tanınmış olmaktan hoşnut): İyi akşamlar yavrum, iyi akşamlar!</p>

  <p>Garson (bir zamanlar akşam dil kursuna yazılıp birkaç laf kapmıştır): What can I do for you?</p>

  <p>Komutan (ağzı sulanarak): Bana bir bloody mary yap.</p>

  <p>Garson (bir anda korkuya kapılarak): Nasıl? Bloody mary mi?</p>

  <p>Komutan (ısrarcı): Doğru anladın! Bloody mary!</p>

  <p>Garson (sancılanmış gibi): Burada... ondan... yapmıyoruz...</p>

  <p>Komutan (ayağa fırlayarak): Nasıl olur? Daha bir yıl olmadı, burada üç bardak içmiştim!</p>

  <p>Garson (sarsılarak): Artık... Artık... yok...</p>

  <p>Komutan (kızgın): Hadi canım! Votkan yok mu!</p>

  <p>Garson (düşüp yıkılacağı sırada): Var... ama... ama...</p>

  <p>Komutan (ağzı köpük saçarak, çığlık çığlığa): Altı üstü biraz votka, birazcık da domat...</p>

  <p>Garson (yarı ölü, son bir çabayla): Aaaaaaah!! Sus! Sus!!</p>

  <p>Garsonun ölümü.</p>

  <p>Komutan (basit bir saptama yapar gibi): Rigor mortis.</p>

  <p>Yığılıp kalmış garsonun ruhunu sızlatan bir küfür savurup çıkar.</p>

  <div>
    <br />
  </div>

  <p>(Yukarıda bir mizah duygusuna sahip olduğu görülmüş olsa da) Ssliharf’in sanrıları çoğu zaman bu kadar mizah yüklü olmuyordu. Sanrılar kimi zaman aklını alıyor, çıldıracak gibi oluyordu. İrkilip havaya sıçrıyor, kaygıyla güm güm atan kalbini dinliyordu. Kadın başlı, aslan vücutlu canavar saldıracak mıydı?</p>

  <p>Haftadan haftaya, aydan aya, sanrıların ağusu birikiyor ama bir yandan da bu ağuya, bu afyona, bu boğucu boyunduruğa bağımlılığı sürüyordu.</p>

  <div>
    <br />
  </div>

  <p>Bir akşam cama tırmanmaya çalışıp aşağı kayan bir karafatma hayali onu tanımlayamadığı yoğun bir huzursuzluğa boğdu. Bu kara suratlı hayvanda bütün varlığını sarsacak alınyazısını gördü. Birkaç saat sonra yattığında Kafkavari dönüşüm karabasanları başladı. Yatağında göğsünü sıkıştıran tunç bir zırhla, doğrulmak için tutunacak bir dayanak noktası bulamadan çırpındı. Soluk soluğa kaldı. Uluyarak ağladı ama yardımına bir Allahın kulu koşmadı. Sıcak bastı. Kıllı üç parmağıyla havaları tırmaladı. Ama apartmanda damlatan bir musluğun anlamsız tıp tıpı dışında çıt yoktu. Durumunu kim biliyordu? Bugün ya da yarın yardımına kim koşabilirdi? Ağza alındığında ıstırabını yatıştıracak bir sözcük yok muydu? Boğulur gibiydi. Göğsü yanıyordu. Sinsi bir hastalık gırtlağını sıkıyordu. İmdat çığlığı çıkarmaya çalıştığı boğazından, çıka çıka yakınmak bir hıçkırık çıktı. Yüzü kasıldı, ağzı çarpıldı, alnı, boynu kırış kırış oldu. Cıyaklamaya başladı. Bıçağın altındaki kurbanlık koyun gibiydi. Toprağın altında kalmış gibi, soluk alamıyordu. Bir bakar kör misali gözü boşlukta bir noktaya takılıp kalmıştı. Morarmış kulağından şakağına kara bir kan sızıyordu. Çırpınması cansız bir hırıltıya dönüştü. Sağ kolunda çıkan bir şarkçıbanından ara ara sarı irin fışkırıyordu.</p>

  <p>Kadidi çıkmıştı. Haftada dokuz on kilo zayıflıyordu. Kolları çubuk gibi kalmıştı. Gül yüzü sararıp solmuştu. Dolgun yanaklı, dolgun dudaklı, dolgun gıdılı koca kafası çöp gibi bir boyuna bağlı, durmadan sallanıyordu. Göğsünü sarmalayıp sıkan o boayılanının, o pitonun insanlık dışı kıskacından bir an dahi kurtulamıyordu. Arada bir omurgasından, kaburgalarından, kalçasından ya da omzundan bir çatırtı çıkıyordu. Artık konuşamıyordu da.</p>

  <p>Daha sonraları ölümünün yaklaştığını anladı. Hiçbir insan yardımına koşamayacaktı. Hiçbir insan canını alan hastalığının farkına varmayacaktı. Son soluğunda onu rahatlatacak, büyük günahından onu arındıracak bir papaz bulamayacaktı.</p>

  <p>Bulutların arasında, ufukta dolanan bir akbaba görüyordu. Yatağının dört bir yanında sürü sürü hayvanlar vardı. Büyük kara sıçanlar, cardonlar, yılanlar, çıyanlar, kurbağalar, iguanalar av kokusu alıp toplanmıştı. Bir kuzgun konacaktı başına. Bir çöl çakalı bağrına atılmak için koşmaya başlamıştı ta Sahra’da.</p>

  <p>Düş gücü çoğu zaman onu korkutsa da, ara sıra güldürüp oyalıyordu: Bir çakalın pazar kahvaltısı, bir sıçanın tayını ya da bir akbabanın doyurucu sofrası olarak son bulmak (bunu mutlaka Malcolm Lowry’nin bir kitabında okumuş olmalıydı) konuklarına ikramda sınır tanımayan Amphitryon’a yaraşır bir arzu olabilirdi.</p>

  <p>Kafasını asıl kurcalayan, marazi takıntısıydı. Kusursuz bir ipucu olmasa da daha sağlam bir bakış açısı, sisi biraz dağıtacak bir rüzgâr arıyordu.</p>

  <p>(Apaçık karşısında olsa da) ölümü düşünmüyor, (apaçık alnında yazılı olduğunu anlasa da) kara yazgıyı düşünmüyor; var olmayanı, yasaklanmışı, adı konmayanı, kaybolanı düşünüyordu:</p>

  <p>Bütün dünya normal, olağan, anlamlı gözüküyor ama sözcüğün, o saf tılsımın, o tuhaf muskanın altındaki sallantılı sığınakta korkunç bir kaosun yavaşça vücut bulduğunu, ortaya çıktığını görüyorum. Bütün dünya olağan gözüküyor ama bir gün, bir hafta, bir ay ya da bir yıl sonra çürüyüp yok olacak. Çünkü bir yarık var. Hiç durmadan, adım adım hacmini artıran bir yarık, uçsuz bucaksız bir unutuş, dipsiz bir uçurum, boşluğun istilası. Bir bir susacağız.</p>

  <p>Alakayı tam kavrayamasa da, bir zamanlar okumuş olduğu, Croix du Sud Yayınlarından çıkmış Isidro Parodinin, daha doğrusu Honorio Bustos Domaicq’in yazdığı, yurdundan sürülmüş kaçak bir paryanın inanılmaz yazgısını anlatan bir romanın ortasına düştüğü hayalini kurmaya koyuldu.</p>

  <div>
    <br />
  </div>

  <p>Onun da adı İsmail’di. Tahammülü imkânsız bir hastalıktan mustarip, ıssız bir adaya düşmüştü. Ölümün kıyısından dönmüştü. Bir hafta boyunca bir mağarada hayatla ölüm arasına asılı kalmış, sürünmüştü. Nabzı duyulmaz olmuş, sıtma kapmıştı. Yanmış, soluk alamamış, takatsiz kalmıştı.</p>

  <p>Ama bir haftanın ardından olağandışı güçlü yapısının yardımıyla doğrulabilmişti. Zayıflamıştı ama ölümün yüzünü gördüğü mağaradan dışarı sürünüp çıkacak gücü toplamıştı. İlk iş olarak susuzluğunu dindirdi. Sonra ağzına bir palamut attı ama anında tükürdü. Zararlı olanla olmayanı ayırması zaman aldı. Kayısı sanarak topladıklarını yalamadan yutunca, karnı morumsu kırmızı kaşıntılı hıyarcıklarla kaplandı ama daha sonra ananas, muz, hurma, kavun buldu.</p>

  <p>Karanlık basınca sivri bir çakılla bir sopaya bir çizik atıyordu. Yirmi gün sonra barınağının inşasını tamamladı. Tam bir Arap damı olmuştu: Dövülmüş toprak taban, üç duvar, bir kapı, saman katılmış topraktan bir çatı. Kibriti, kavı olmadığından gıdasını çiğ yiyordu. Bir hayvanın saldırısına uğrayacağını sanıp korktuğu oldu. Ama (anladığı kadarıyla) adada vaşak, puma, jaguar ya da bizon yoktu. Bir akşam ufukta, dolanıp duran bir orangutan görür gibi oldu. Lâkin barınağına saldıran olmadı. Maun ağacı dalından bir mızrak yaptı. Bir saldırı olursa, bu, işini fazlasıyla görürdü.</p>

  <p>Bir ayın sonunda gücünü tam anlamıyla topladığına inanan İsmail, adasını baştan başa dolaşmaya girişti. Tristan da Cunha’yı hatırlatan bu adanın Robinson’u olan İsmail, sopasını kapıp gün boyunca yürüdü. Akşamüstü bütün adaya hâkim bir dağın doruğuna ulaştı. Karanlık bastığı için orada kamp kurdu. Sabah kumsala inip, kıyıda dolaşmaya başladı. Adanın batısında, bir kıyı bataklığına kıvrıla kıvrıla akan küçük bir akarsu gördü. Kıyının az uzağında kurganları andıran altı düzgün taş yığınının farkına varınca havaya sıçradı. Sakına sakına oraya yaklaştığında bir tür hava bacası oldukları, okyanusun kabarışından yararlanarak çalışan bir yapı oluşturdukları kanısına vardı. Daha sonra anlaşılacağı gibi hakkı vardı.</p>

  <p>Sonra, nasıl olduğunu anlamadan, bir anda binayla, havuzla, radyo istasyonuyla karşılaştı.</p>

  <p>Tümü zamanın aşındırmasına bırakılmış gibiydi. Suyu kurumuş, dibi artık üç armadillonun yuvası olmuş bir kuyu buldu. Bütün havuz yosun kaynıyordu.</p>

  <p>Bina, asgari yirmi yıllıktı. Rokoko tarzında yapılmış bir gazinoyu hatırlatıyordu: Koloni saraylarıyla tropik bungalovların karıştırılmasıyla ortaya çıkmış ultra-çağdaş bir fuhuş yuvası gibiydi.</p>

  <p>Oymalarla süslü üç kanatlı bir kapı aşağı yukarı yirmi adım uzunluğunda bir koridora açılıyordu. Koridorun sonunda yuvarlak, büyük bir salon vardı: Büyük bir Bünyan halısıyla kaplı salonun dört yanında lüks mobilyalar, divanlar, koltuklar, yastıklar, aynalar bulunuyordu. Sarmal basamaklarla asma kattaki localara çıkılıyordu, Dayanıklı ama açık tonda bir ahşaptan (gayak ya da sandal) yapılmış tavanda, usta bir zanaatkâr tarafından uzun uzun cilalandığı aşikâr olan bir tunç halkaya asılı alüminyum zincirin ucundaki Japon işi karpuzdan sarımtırak, zayıf bir ışık yayılıyordu. Ama altın kakmalı, vitraylı üç kapının açıldığı balkonun panoramik manzarası harikaydı.</p>

  <p>İsmail, kuşkuculuğa yaklaşan bir itinayla konağı adım adım dolaştı. Duvarları, tavanı, lambri kaplamaları yokladı. Gördüğü bütün dolapların kapağını açıp içini karıştırdı. Araştırmadığı oda kalmadı. Bodrumda anlamını hiç kavrayamadığı bir aygıt gördü. Aygıtın kimi parçalarını tanıyordu: Bir ampul, bir osiloskop, bir polarizasyon aynası, müzik çalmaya yarayan bir araç, bir amfi, çok kanallı bir kasa, bir stroboskopik makara vardı. Lâkin bu parçaların oluşturduğu bütünü anlayamamıştı.</p>

  <p>Binada uyumaktan ürktü. Bir sürü araç, bir kazan, bir balta, bir kalbur, bir çakmak, bir bidon alkol kaptığı gibi yakınlardaki bir koruda bir kuytuluğa yollandı. Uğraşıp didinip yaptığı ıvır zıvırla, taşındığı kuytuluğu yaşanabilir bir barınağa dönüştürdü. Avlanıyordu. Bir tavşan öldürdü; bir gün kayışını kullanarak bir tapir yakaladı: Yağını ayırdı, kalanından sucuk, jambon yaptı.</p>

  <p>Bir ay sonra musonlar başladı. Gökyüzü karardı. Ufku kara bulutlar sardı. Güçlü bir rüzgâr adanın kıyılarını dövdü. Okyanus kabardı. Bardaktan boşanırcasına yağmur yağdı.</p>

  <p>Yağmurlardan üç gün sonra, sabah vakti İsmail adaya yanaşan bir yat gördü. Yattan çıkan altı kişi gazinoya girdi. Az sonra İsmail yirmi yıllık bir fokstrot parçası çalan cazbandı işitti. Yirmi yıl sonra bu parçadan hâlâ hoşlanan var mıydı? O zaman, kafası allak bullak oldu.</p>

  <p>İsmail kaçmak, barınağına koşmak istiyor ama bir yandan da aklını gazinodan alamıyordu. Tırmanarak yaklaştı. Gördüğü onu şoka uğrattı. Kimisi gazinonun yakınlarında dansa dalmış, kimisi havuzda pis kokulu suya batıp çıkıyordu. Üç adam, üç kız vardı. Küçük adımlarla aralarında dolaşan bir uşak büyük bir tabak dolusu sandviçi, içkiyi, puroyu onlara sunuyordu. Çok çok yirmi dört yaşında, uzun boylu, yapılı, sırıtkan biri, bir vakit moda olan tarzda, Cardin marka, Mao yakalı, önü açık bir smokin giymişti. Müdür, hatta umum müdür olduğu paçalarından akan, daha yaşlı sakallı birinin sırtında bir frak vardı. Viskisini yudumluyordu. Sonra bardağına üç parça buz atıp hamakta uyuklayan fıstığa yaklaştı. Kızın boynuna bir öpücük kondurup bardağı uzattı:</p>

  <p>- Bu sizin için Faustina.</p>

  <p>Faustina hoşnutsuz bir tavırla bir gülücük bağışladı:</p>

  <p>- <i>Thank you.</i></p>

  <p>- Ah, Faustina, sizi yatağıma atmayı nasıl istiyorum, anlatamam!</p>

  <p>Faustina parmaklarının ucunu adamın avcuna dokundurup kaçırdı:</p>

  <p>- Hadi ama üçtür hayır diyorum; dostluğumuz baki kalsın.</p>

  <p>Faustina, İsmail’in gözünü kamaştırmıştı. Durmadan onu izliyordu İsmail ama bir yandan da içi kaygı doluydu. Hapis kaçkını bir firariydi. Başına ödül konmuştu. Bu adamların polis ya da jandarmayla bağlantılı olmadığının garantisi var mıydı? Gıyabında yargılanıp mahkûm olunca, tarihin bütün Caligula’larından, bütün Borgia’larından daha cani ruhlu bir diktatörün iktidarda olduğu yurdundan kaçmak zorunda kalmıştı. Bu yat, onu yakalamayı amaçlayan bir kumpasın parçası olamaz mıydı? Ama hiç aldırmıyordu. Faustina’ya âşık olmuştu, canı pahasına onu istiyordu.</p>

  <p>Faustina ara sıra bir başına adayı turluyordu. Bir gün İsmail yanına yanaştı. Faustina Virginia Woolf’un <i>Orlando</i> adlı romanını okuyordu.</p>

  <p>- Pardon bakar mısınız, Miss? Pardon, tanışabilir miyiz? Yakalanacaksam yakalanayım...</p>

  <p>Ama yalvarıp yakarmasına bir yanıt alamadı. Faustina onu duymuyor, varlığının farkına dahi varmıyordu.</p>

  <p>Sonra olay tam bir sanrıya dönüştü: Olanlara, ya tadına baktığı siyah mantar yol açmış olmalıydı ya da çok fazla alkol alması. Yoksa zayıflayıp zayıflayıp yok mu olmuş, görünür olmaktan çıkmış mıydı? Bunlardan başka yalnız bir açıklama olabilirdi: Aklını yitirmiş, sıyırmış, kafayı üşütmüştü. Gazinoyu, yatı, sakallı adamı, Faustina’yı gördüğünü sanıyor ama aslında pis kokulu mağarasında hayal kuruyordu.</p>

  <p>Tamam ama bir gün bir baobap ağacının yarılmasına, daha doğrusu bir ağacın iki ağaç olmasına tanık oldu.</p>

  <p>Tamam ama bir hafta sonra, sözcük sözcük, çizgi çizgi, bütün ayrıntılarıyla, yatın adaya vardığı ilk günkü olayların bir daha yaşandığını gördü: Havuzun yanındaki parti, bir fokstrot çalan Louis Armstrong...</p>

  <p>Tamam ama daha da kötüsü vardı (bu noktada İsmail’in öyküsü Ssliharf’in şahsi sanrılarına karışıyor; onu romana bağlayan tutarsız ama hassas, bunaltıcı ama sağlam bir ilişki kuruluyordu): Ara sıra, bir koridorda dolaşan İsmail bir kapının açıldığını, bir uşağın çıktığını, dosdoğru ona doğru yürüdüğünü görüyor; tam çarpışacakları sırada bir yana sıçrıyordu. Sonra, misal olarak, masaya bırakılan bir fotoğraf albümünü almaya gidiyordu İsmail. Alıp karıştırmak için uzanıyor ama dokunduğu, katı, cilalı, kusursuz bir cisim oluyordu. Bir Titan ya da Calut da olsa, albümü tutup alamaz, açamazdı.</p>

  <p>Sanki hain bir büyücü ya da muzip bir cin, dört bir yana yayılıp, bir bir bütün atomlara, bütün parçacıklara, bütün alanlara yapışan, yapıştığını donduran sihirli bir gazla, gazino civarını ilaçlamış gibiydi.</p>

  <p><i>Bütün dünya normal gözüküyordu.</i> Görüyordu, gördüğünü sanıyordu. Gürültüyü duyuyor; kokuyu alabiliyordu. Faustina karşısındaydı. Başının altına kabarık bir kuştüyü yastık alıp bir divana uzanmıştı. Sonra Faustina, ucunda bir pırlanta taş bulunan ağır bir altın takıyı yastığın yanına koyarak ayağa kalkıp çıktı. Takının bırakılmasını sanki bir göz kırpma olarak algılayan İsmail havalara sıçradı: Faustina ona âşıktı ama kocasından, âşığından ya da dostundan ürktüğü için açılamıyordu (çünkü İsmail’i dokunulması tabu olan bir parya konumuna sokan amansız Yasaya karşı koymak imkânsızdı: Ona dokunulamazdı; dolaşmasına, girip çıkmasına karışılmaz ama varlığı asla tanınmazdı).</p>

  <p>Divana gitti. Yastıkla takıya dokunur dokunmaz bıraktı. Yıkılmış, donakalmıştı. Dokunduğu bir yastıktan çok bir kaya parçasıydı: Pürüzsüz, katı, soğuk. Saydam bir zamk tabakası bütün dünyayı kaplamış gibiydi. Sanki dünya kapalı, sonlu bir alana dönüşmüş, kusursuz mat bir cilayla parlatılmış, ayrıştırılmaz, parçalanamaz bir cisim olmuştu: İnsan olsun olmasın, bu alana dahil olanlar bir güç taşıyordu; dolayısıyla Faustina bir kapıyı açabiliyor, bir divana uzanabiliyor, arkadaşı ona bir viski sunabiliyordu; dolayısıyla bir fokstrotu duymak, bir yatın ortaya çıkışına şahit olmak, bir takıyı takmak, bir uşağı çağırmak mümkün oluyordu. Buna karşılık alanın dışında kalanlar için o dünya, birbirinin sırtına binmiş tomruklar, latalar, çıtalar, kontrplaklarla örülmüş ışık sızdırmaz bir çatıyla örtülü, alçıdan, tuğladan, taştan daha sağlam bir yapıya sahip, kıvrımsız, büklümsüz, boşluksuz, yapışık bir bütün oluşturuyordu. İsmail kuşkusuz bu dünyanın dışında kalıyordu.</p>

  <p>Uzandığında ağırlığı yastıkları göçürtmüyordu: Bir kaya parçası daha yumuşak bir yatak olurdu. Adımları halıda iz bırakmıyor, parmakları bir sürahiyi kavrayamıyordu. Bu dünyada hiçbir gücü yoktu.</p>

  <div>
    <br />
  </div>

  <p>Çok daha sonra İsmail bir filmin ortasında yaşadığını anladı: M., Faustina’yı arzulayan sakallı adam, arkadaşlarına duyurmadan, bir haftalık bir ada turunda onu yanına almıştı. Yirmi yıldır bu filmin ortasındaydı.</p>

  <p>Baobap ağaçları ölümcül bir hastalıkla bir bir yıkılsa da, pis minik hayvancıklarla uğuldayan havuz yosunla kaplansa da, bina bir başına çürüyüp dağılsa da bu bir son olmuyor; musonlar başlayıp, okyanus kabarınca, İsmail’in kıyıda görmüş olduğu bir sıra hava bacasını andıran yapıyı su basıyor, bodrumdaki karmaşık aygıtın dinamosu çalışmaya başlıyordu. İsmail’in başta tanımlayamadığı aygıt, Martial Cantaral’ın tasarladığı soğutmalı bir bodrumda, bir ölünün yaşamındaki can alıcı anı sonsuza kadar bir daha, bir daha yaşamasını sağlayan Vitalyum cihazı gibi, mazi olmuş onca anı, onca olayı, sözcük sözcük, çizgi çizgi, bütün ayrıntılarıyla bir daha yaşatıyordu.</p>

  <p>Bütün dünya normal gözüküyordu ama tümü hayaldi. Başta olağan, sıradan olan, insanlık dışı bir hal alıyor, insanı çıldırtıyordu.</p>

  <div>
    <br />
  </div>

  <p>Ssliharf, onu romana bağlayan çağrışımları daha iyi kavramak istiyordu: Durmadan düş gücünü zorlayan halısındaki figür, bir tabu hissi, kötü bir karanlığın, bir boşluğun, adlandırılamayanın hayali, mantığın hükmünün iptali, unutuşun iktidarının ilanı: Bütün dünya normal gözüküyordu, ama...</p>

  <div>
    <br />
  </div>

  <p>Ama?</p>

  <div>
    <br />
  </div>

  <p>Bu noktada olaya Fransız kalıyordu.</p>
</body>
</html>
