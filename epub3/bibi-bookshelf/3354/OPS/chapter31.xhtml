<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>GÖZÜNÜZ AYDIN EFENDİM</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter" id="chapter-31">
    <section>
			<h1><st c="0">Hapı Yutunca</st></h1>
			<p><span><st c="13">İ</st></span><st c="15">nsanoğlunun türlü tutkusu var; benimki de tiyatro... </st><st c="68">Tiyatro seyretmesini bilmek de bir hüner, hatta bir sanattır. </st><st c="130">Hatta bence tiyatro seyirciliği, piyes yazmaktan, tiyatroda oynamaktan çok daha zordur. </st><st c="218">Öyle piyesler vardır, bu öyle piyesleri öyle bir sahneye korlar, öyle bir oynarlar ki, bunları seyretmek, yazmaktan, oynamaktan çok daha zor gelir insana...</st></p>
			<p><st c="374">Övünmek gibi olmasın ama, doğrusu, iyi bir tiyatro seyircisiyimdir. </st><st c="443">Öldüğüm zaman, arkamdan biriki arkadaş, “Merhum, memleketimizin çok iyi tiyatro seyircilerindendi” diye yazarsa, ruhum şad olacaktır.</st></p>
			<p><st c="576">“Tiyatro bir tapınaktır” ama, gel de bunu tiyatro salonunda öksürük konseri veren, piyesi seyrederken fıstık yemeden duramayan, çıtır çıtır kavrulmuş kestanenin kabuğunu soyan, yüksek sesle oyunu, oyuncuları eleştiren seyircilere anlat.</st></p>
			<p><st c="813">Ünlü bir yazar arkadaşımın Ankara Devlet Tiyatrosunda bir oyunu oynuyordu. </st><st c="889">İyi bir tiyatro seyircisi için tiyatronun uzaklığının hiç önemi yoktur. </st><st c="961">Kalktım, bu oyunu görmek için Istanbul’dan Ankara’ya gittim. </st><st c="1022">Zamandan kazanmak için de tirenle gece yolculuğu yaptım. </st><st c="1079">Tiren sarsıntısından uyuyamam. </st><st c="1110">Üstelik yataklı kompartımandaki öbür yolcudan, ekşimik denilen bozuk süt çökeltisinden yapılma tuzlu peynir kokusuyla elma çürüğü kokusu karışımı pis bir koku yayılıyordu. </st><st c="1282">Hava karlı, soğuktu. </st><st c="1303">Pencereyi açmak istedim, kokulu yolcu bırakmadı. </st><st c="1352">Bu bilinmedik zehirli kokularla kompartımanda kapanıp boğulmaktansa, kendimi dışarı attım. </st><st c="1443">Yemek salonu da saat 24’ten sonra yolculara kapatılınca, koridorda sallana sallana sabahladım. </st><st c="1538">Sabahın erken saatlerinde Ankara’daydım.</st></p>
			<p><st c="1578">Yazar arkadaşım, oyununu görmek için ta Istanbul’dan gelişime çok sevindi. </st><st c="1654">O gece piyesi seyredip ertesi gün erkenden yine tirenle dönecektim.</st></p>
			<p><st c="1721">Ankara’ya ayağımı bastım, boğazımı da bir gıcık sardı. </st><st c="1777">Ha öksür, ha öksür, öksürükten boğulacağım... </st><st c="1823">Tiren koridorunda üşütmüş olacağım. </st><st c="1859">Nasıl öksürüyorum anlatamam, sanki her öksürüşte parça parça ciğerlerim sökülüp ağzımdan fırlayacak... </st><st c="1962">Öksürmeyeyim diyorum, bitürlü kendimi tutamıyorum.</st></p>
			<p><st c="2012">Size baştan söyledim: Tiyatro bir tapınaktır. </st><st c="2059">Orada değil öksürmek, sesli solunum bile doğru değil. </st><st c="2113">Şimdi, hem de arkadaşımın piyesine gider öksürürsem rezalet... </st><st c="2176">Öyle bir, iki öksürme değil ki, arka arkaya ve hiç durmamasıya... </st><st c="2242">Boğazım yanıyor, göğsüm sızlıyor. </st><st c="2276">Hay Allah, ne yapsam... </st><st c="2300">Akşama kadar bu öksürüğü geçirmenin kolayı...</st></p>
			<p><st c="2345">Bütün gece uyumadığım için biyandan da uyku bastırıyor. </st><st c="2402">Otele gidip yattım, fakat öksürmekten uyuyamıyorum ki... </st><st c="2459">Har har öksürüyorum. </st><st c="2480">Ben bu öksürükle tiyatroya gidersem, oyunculardan hiçbirinin konuşması anlaşılmaz. </st><st c="2563">Çünkü öksürürken gırtlağımdan kalın bir boru sesi çıkıyor, sis düdüğü, canavar düdüğü sesine benzer boğuk, çatallı bir ses...</st></p>
			<p><st c="2688">Ankara’da bir geceden fazla da kalamam, ertesi gün mutlaka dönmeliyim.</st></p>
			<p><st c="2759">– Aman bana bir öksürük doktoru!.. </st><st c="2795">Arkadaşlar, çabuk beni öksürük uzmanına götürün!..</st></p>
			<p><st c="2845">Sağolsunlar, götürdüler. </st><st c="2871">Doktor reçete yazdı:</st></p>
			<p><st c="2891">– Bu şuruptan için, şıp diye keser! </st><st c="2928">dedi.</st></p>
			<p><st c="2933">İki saat arayla birer tatlı kaşığı içilecek. </st><st c="2979">İçinde uyuşturucu madde olduğundan daha fazlası olmazmış.</st></p>
			<p><st c="3036">Bir kaşık, iki kaşık, üç kaşık... </st><st c="3071">Bana mısın demediği gibi, ilacı içtikçe öksürük artıyor. </st><st c="3128">Şişeyi şarap içer gibi kafama diktim, bitirdim. </st><st c="3176">Öksürük de büsbütün azıttı. </st><st c="3204">Nasıl böyle, öksürdükçe, gözlerim yuvalarından fırlayacak ve balon gibi şişen fıtıklarım patlayacak.</st></p>
			<p><st c="3304">Aman yoksa bana arkadaşlar muziplik yaptılar da, öksürük kesecek yerde, öksürük artıran bir ilaç mı aldırttılar?</st></p>
			<p><st c="3417">Aklıma birden bir doktor arkadaşım geldi. </st><st c="3460">Taksiye atlayıp ona koştum.</st></p>
			<p><st c="3487">– Aman arkadaş, ben öksürükten ölüyorum. </st><st c="3529">Bu gece de tiyatroya gideceğim. </st><st c="3561">Saat yirmibire kadar öksürüğü kesecek bir ilaç...</st></p>
			<p><st c="3610">O da reçeteyi yazdı. </st><st c="3632">Onun verdiği ilaç, öksürük hapı...</st></p>
			<p><st c="3666">– Afyonlu bir ilaçtır, aman fazla alma, dedi, iki tane yut, çok tesirlidir, geçer.</st></p>
			<p><st c="3749">Ne ikisi, tüpteki bütün hapları yuttum, öksürük durmaz. </st><st c="3806">İkinci tüpü de aldım. </st><st c="3828">Saat yirmiye doğru öksürük seyrekledi çok şükür. </st><st c="3877">Yarım saat sonra da büsbütün kesildi. </st><st c="3915">Aradabir öksürüyorum ama, ona çoktan razıyım.</st></p>
			<p><st c="3960">Tiyatroya gittim. </st><st c="3979">Yazar arkadaş, en ön sırada bir koltuk ayırtmış, oturdum. </st><st c="4037">Kalbimde bir çarpıntı başladı. </st><st c="4068">Herhalde ilaçlardan olacak... </st><st c="4098">Koltuğa oturunca, üstüme bir ağırlık çöktü. </st><st c="4142">Artık salon sıcak ondan mı, yoksa gece uykusuz kalışımdan, yorgunluktan mı bilmem... </st><st c="4227">Perde açıldı, benim de gözkapaklarım kapanmaya başladı, her bir kirpiğime birer çeki taşı bağlanmış... </st><st c="4330">Gözlerimi açmaya çalışıyorum, açamıyorum. </st><st c="4372">Tuu... </st><st c="4379">Ta Istanbul’dan Ankara’ya tiyatro seyretmeye gel, sonra da uyu... </st><st c="4445">Rezalet!.. </st><st c="4456">Ceketimin yakasındaki topluiğneyi çıkarıp uyanayım diye baldırıma batırıyorum, yine olmuyor. </st><st c="4549">Değil iğne batırmak, beni hançerle delik deşik etseler vız gelecek... </st><st c="4619">Öksürük kesilsin diye afyonlu hapları yuttum yuttum, böyle oldum.</st></p>
			<p><st c="4684">Bütün dikkatimi toplamaya çalışırken dalıp dalıp gidiyorum. </st><st c="4745">Ne sahnedekileri görebiliyorum, ne görsem seçebiliyorum, ne de konuştuklarını anlıyorum.</st></p>
			<p><st c="4833">Ben uyumamak için kendimle böyle amansız bir mücadele içindeyken, arkamdaki koltukta oturan biri çıtır çıtır fıstık yemeye başlamaz mı!.. </st><st c="4972">Cinlerim başıma toplandı.</st></p>
			<p><st c="4997">– Efendi efendi!.. </st><st c="5017">Tiyatro mabettir. </st><st c="5035">Burada fıstık yenmez! </st><st c="5057">diye seslendim.</st></p>
			<p><st c="5072">Biraz da bunu uykum açılsın diye yaptım ama, olmadı, yine dalmışım. </st><st c="5141">Birara cankurtaran arabasının düdüğü gibi burnunu silen bir seyircinin çıkardığı gürültüyle sıçradım, ona da yarı uyku içinde ;</st></p>
			<p><st c="5268">– Şışşt, yavaş!.. </st><st c="5287">diye seslendiğimi hatırlıyorum. </st><st c="5319">Galiba, sayıklar gibi de, tiyatro mabettir! </st><st c="5363">diye de bişey söyledim.</st></p>
			<p><st c="5386">Baktım, olacağı yok, kendimi saldım koyuverdim. </st><st c="5435">Yalnız gözlerim kapansa iyi, başım göğsüme düşüyor. </st><st c="5487">Şöyle dönüyorum olmuyor, böyle dönüyorum olmuyor.</st></p>
			<p><st c="5536">Kulağımın dibinde bir ses,</st></p>
			<p><st c="5563">– İçme, içme!.. </st><st c="5580">Zehirli!.. </st><st c="5591">İçme yahu!..</st></p>
			<p><st c="5603">O arada ben de rüyamda öksürük şurubu içiyorum. </st><st c="5652">Sözüm ona uykuda olmadığımı anlatmak için;</st></p>
			<p><st c="5694">– Bırak canım, öksürüğe iyi gelir!.. </st><st c="5732">dedim.</st></p>
			<p><st c="5738">Bir gülüşme ile kendime geldim. </st><st c="5771">Sahnedeki oyuncu, bilmeden zehirli şarap içermiş de, yanımdaki seyirci de ona akıl veriyor. </st><st c="5863">Birden durumu kavrayıp yanımdaki adama,</st></p>
			<p><st c="5902">– Rica ederim, oyunculara karışmayın... </st><st c="5943">Tiyatro bir mabettir! </st><st c="5965">dedim.</st></p>
			<p><st c="5971">Ondan sonra ne dediğimi hatırlamıyorum. </st><st c="6012">Yalnız birara öksürük sesleri geldi kulağıma;</st></p>
			<p><st c="6057">– Kesin öksürüğü! </st><st c="6076">Biraz susamaz mısınız? </st><st c="6099">diye bağırdım.</st></p>
			<p><st c="6113">Solumdaki adam,</st></p>
			<p><st c="6129">– Siz de evinizde uyuyamaz mısınız? </st><st c="6166">Rahatsız mı oldunuz?.. </st><st c="6189">dedi.</st></p>
			<p><st c="6194">Ağzının payını verecektim ama, gözlerim kapandı, yine de bişeyler mırıldandım.</st></p>
			<p><st c="6273">Rüya görüyorum. </st><st c="6290">Birara sahnedeki oyunla rüya birbirine karıştı. </st><st c="6338">Bir horultuyla sıçradım. </st><st c="6363">O sersemlikle,</st></p>
			<p><st c="6377">– Ayıptır yahu, tiyatroda horlanmaz artık!.. </st><st c="6423">dedim ve başım göğsüme düştü.</st></p>
			<p><st c="6452">Gülüşmelerden kendi horultuma uyandığımı anladım. </st><st c="6503">Biraz sonra biri kolumu dürttü.</st></p>
			<p><st c="6534">– Ne var?</st></p>
			<p><st c="6544">– Uyuyorsunuz.</st></p>
			<p><st c="6559">– Uyumuyorum, nefis muhasebesine daldım.</st></p>
			<p><st c="6600">– Horluyorsunuz beyim...</st></p>
			<p><st c="6625">Birinci perde bitse, tiyatrodan çıkıp gideceğim. </st><st c="6675">Perde kapanmadan gitmek ayıp... </st><st c="6707">Gidip gidemeyeceğim de belli değil ya, ayakta duracak gibi değilim...</st></p>
			<p><st c="6776">– Şışşştt!..</st></p>
			<p><st c="6789">– Ne var yahu?</st></p>
			<p><st c="6804">– Horluyorsunuz...</st></p>
			<p><st c="6823">Perde kapandı. </st><st c="6839">Fuayeye çıktım. </st><st c="6855">Uykumu dağıtmak için bir cıgara yakıp koltuğa oturdum.</st></p>
			<p><st c="6909">– Nasıl buldun piyesi?..</st></p>
			<p><st c="6934">Bir de baktım, piyesin yazarı... </st><st c="6968">Ne diyeyim şimdi ben?..</st></p>
			<p><st c="6991">– Daha birinci perdede belli olmaz.</st></p>
			<p><st c="7027">– Ne birinci perdesi?..</st></p>
			<p><st c="7051">Hemen toparlandım, bir de baktım, paltosunu, şapkasını alan çıkıyor. </st><st c="7121">Üç perdelik piyes bitmiş de haberim yok...</st></p>
			<p><st c="7163">– Yani... </st><st c="7174">Çok güzel... </st><st c="7187">Demek istedim ki... </st><st c="7207">birinci perde harika... </st><st c="7231">Son perde harikulade... </st><st c="7255">Tebrik ederim.</st></p>
			<p><st c="7269">Otele gelişimi hayal meyal hatırlayabiliyorum,</st></p>
			<p><st c="7316">Bir gürültüyle sıçradım. </st><st c="7342">Kalkıp kapıyı açtım. </st><st c="7363">Karşımda bisürü adam...</st></p>
			<p><st c="7386">– Ne var?</st></p>
			<p><st c="7396">– İki gündür odadan çıkmadınız da, merak ettik... </st><st c="7447">Affedersiniz...</st></p>
			<p><st c="7462">Bu otele nasıl gelmişim, yatağa nasıl girmişim, hiç farkında değilim. </st><st c="7533">Demek burada iki gün iki gece uyumuşum.</st></p>
			<p><st c="7572">Ceket cebimdeki tiyatro programından oyuncuların adlarına bakarak piyesin eleştirmesini yazdım. </st><st c="7669">Gazetede çıktı.</st></p>
			<p><st c="7684">Istanbul’a dönüşümde, Ankara’daki oyun yazarı arkadaşım gönderdiği mektupta şöyle diyordu:</st></p>
			<p><st c="7775">“Tenkidin için çok teşekkür ederim. </st><st c="7812">Dergilerde, gazetelerde bu kadar tenkit çıktı, ama bunları yazanların hiçbiri, piyesi senin kadar anlayamamış. </st><st c="7923">Beni methettiğin için söylemediğimi bilirsin, ama sen hakikaten piyesin ruhunu kavramışsın. </st><st c="8015">Çoktanberi seninki kadar kaliteli, tarafsız ve doğru bir tiyatro tenkidi çıkmamıştı.”</st></p>
		</section>
  <div id="charCountTotal" value="8100"></div></body>
</html>
