<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>GÖZÜNÜZ AYDIN EFENDİM</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter" id="chapter-12">
    <section>
			<h1><st c="0">Lafı Neresinden Duyuyor</st></h1>
			
			<span><st c="24">Bir Bektaşi fıkrasından</st></span>
			
			<p><span><st c="48">S</st></span><st c="50">ömürkent denilen kent, göz alabildiğine dümdüz bir ovada kurulmuştur. </st><st c="120">Bu dümdüz ovanın ortasında, bir yumruk gibi göklere fırlamış çok yüksek bir tepe vardır. </st><st c="209">Bu tepede, Sömürkent’in hâkimi, krallar kralı, padişahlar padişahı Dümdük Hazretlerinin sarayı vardır. </st><st c="312">Dümdük Hazretleri bu sarayda has kullarıyla birlikte yaşar. </st><st c="372">O yüce tepede, ulular ulusu Dümdük Hazretlerinin sarayından başka hiçbir konut yoktur. </st><st c="459">Sömürkent’in evleri bu ulu tepenin eteklerinde tepeyi çepeçevre kuşatmıştır.</st></p>
			<p><st c="535">Sömürkent’ten, Dümdük Hazretlerinin sarayına çok dik bir yokuştan çıkılır. </st><st c="611">Bu öyle dik bir yokuştur ki, her babayiğit bu yokuşa tırmanmayı göze alamaz.</st></p>
			<p><st c="687">Dümdük Hazretlerinin kulakları çok, ama çok duyarlıdır; öyle ki, Sömürkent’teki bir topal karıncanın iniltisini bile duyar.</st></p>
			<p><st c="811">Dümdük Hazretlerinin gözleri de çok duyarlıdır; öyle ki, Sömürkent’in kurak ve verimsiz kırlarında, toprağın beş kulaç derinliğindeki bir köstebeğin olmayan gözlerini bile görür.</st></p>
			<p><st c="990">Sömürkent hâkimi Dümdük Hazretlerinin sarayının bulunduğu tepenin eteklerini sarmış olan gecekondularda, kulübelerde, barakalarda, izbelerde yaşayan bütün yoksullar, bütün işlerinin yapılmasını, bütün dileklerinin olmasını, bütün isteklerinin yerine gelmesini Dümdük Hazretlerinden bekler, herşeyi ondan umarlar. </st><st c="1304">Bunun için de durmadan Dümdük Hazretlerine gece gündüz dua ederler.</st></p>
			<p><st c="1371">Sömürkent’in en dış ucundaki gecekonduların taa uzağında, üstü akar, altı kokar, tek odalı bir gecekonduda Hiçyok adında, çok yaşlı, çok yoksul, çok hastalıklı bir kişi kendi başına yaşamaktaydı.</st></p>
			<p><st c="1567">Amansız bir kıştı. </st><st c="1587">Sömürkent’in bütün gecekonduları kar altına gömülmüştü. </st><st c="1643">Evlerin bacalarından duman bile tütmüyordu. </st><st c="1687">Ama ulu tepedeki Dümdük Hazretlerinin sarayının bacalarından çıkan dumanlar göklere yükseliyordu.</st></p>
			<p><st c="1784">Geceyarısıydı. </st><st c="1800">Zavallı Bay Hiçyok açtı, hastaydı, kırk yamalı hırkasının içinde, delik deşik, yırtık pırtık ve kirli abasının altında soğuktan tir tir titriyordu. </st><st c="1948">Neredeyse donacaktı soğuktan.</st></p>
			<p><st c="1977">Bay Hiçyok, abasının içinde büzülerek, ulu krallar kralına şöyle seslendi:</st></p>
			<p><st c="2052">– Ey yüce Dümdük Hazretleri! </st><st c="2082">Sen herşeyi görür ve duyarsın... </st><st c="2115">Elbet, benim de dişsiz çene kemiklerimin soğuktan nasıl birbirine vurup zangırdadığını duymaktasın... </st><st c="2217">İstersen neler yapmazsın... </st><st c="2245">Ey büyük, ey ulu Dümdük Hazretleri, beni kurtar soğuktan...</st></p>
			<p><st c="2304">Bay Hiçyok sözünü daha yeni bitirmişti ki, gecekondusunun çürük çarık kapısı güm güm vurulmaya başladı. </st><st c="2409">Büyük umuda kapılan Bay Hiçyok, “Hah, sesimi duydu Dümdük Hazretleri, işte bir iyilikseveri yardımıma gönderdi!” diye sevindi. </st><st c="2536">İnliye inliye kalktı yerinden, gitti, kapıyı açtı. </st><st c="2587">İçeri bir insan azmanı daldı ki, palabıyığının iki sivri ucuna iki adam asılsa taşır.</st></p>
			<p><st c="2672">– Bana örtünecek bişey ver de şurda yatayım... </st><st c="2720">dedi.</st></p>
			<p><st c="2725">Bay Hiçyok,</st></p>
			<p><st c="2737">– Benim de örtüneceğim yok, diye inleyince, arkasından kovalayan candarmadan kaçıp kurtulmuş olan haydut,</st></p>
			<p><st c="2843">– Haaaayt! </st><st c="2855">diye yeri göğü inleten bir nağra savurup korkudan yere yığılmış olan Bay Hiçyok’un üstünden abasını, sırtından hırkasını sıyırıp aldı, bunları örtündü, yan gelip yattı ve horlamaya başladı.</st></p>
			<p><st c="3044">Yarıdan çok çıplak kalmış olan Bay Hiçyok’un kemikleri sabaha dek birbirine çarptı. </st><st c="3129">Gün ağarırken haydut, abayı, hırkayı da alıp savuştu.</st></p>
			<p><st c="3182">Bay Hiçyok, açlıktan ölmek üzereydi. </st><st c="3220">Son kalan bir baş soğanla bir tutam tuzundan başka yiyeceği yoktu. </st><st c="3287">Ama günlerdir hep soğan yemekten bıkmıştı, artık soğanı hasta midesi götürmüyordu. </st><st c="3370">İki elini Yüce Tepeye doğru açıp,</st></p>
			<p><st c="3403">– Ey koca Dümdük Hazretleri, sen ki daha yumurtadan çıkmamış sineğin gözünün rengini bile görürsün, sen ki daha yumurtadan çıkmamış bülbüllerin şakımalarını bile duyarsın, elbet beni de görüyor, açlıktan kuruyan barsaklarımın nasıl guruldadığını da duyuyorsun.</st></p>
			<p><st c="3664">Demeye kalmadı, gecekondunun kapısı güm güm dövülmeye başladı. </st><st c="3728">Bay Hiçyok yetişip açmasa kapı kırılacaktı. </st><st c="3772">Bay Hiçyok, büyük umutla, sürüklene sürüklene gidip kapıyı açtı. </st><st c="3837">İçeriye önce bir nağra, sonra da nağrayı atan eşkıya daldı.</st></p>
			<p><st c="3896">– Ulan moruk, çabuk bana yiyecek çıkar! </st><st c="3937">diye gürledi.</st></p>
			<p><st c="3950">Bay Hiçyok,</st></p>
			<p><st c="3962">– Bir lokma yiyeceğim yok... </st><st c="3992">diyecek olduysa da, haydut, kafasına bir yumruk indirip palasını kınından sıyırınca, bir baş soğanla bir tutam tuzunu haydudun önüne koyup,</st></p>
			<p><st c="4131">– Buyur yiğidim, afiyetle ye, şeker bal olsun... </st><st c="4181">dedi.</st></p>
			<p><st c="4186">Haydut ziftlenip savuştu.</st></p>
			<p><st c="4212">Bay Hiçyok’un cıgarasızlıktan başı dönüyor, gözleri kararıyordu. </st><st c="4278">Tabakasının dibinde kalmış tütün kırıntılarını, tozlarını toplayıp gazete kağıdıyla bir cıgara sardı. </st><st c="4380">İki elini Ulu Tepeye doğru açıp,</st></p>
			<p><st c="4412">– Ey büyük Dümdük Hazretleri, artık bana acı da yardım et, cıgarasızlıktan gözlerim kararıyor... </st><st c="4510">derken kapı yıkılırcasına dövülmeye başladı. </st></p>
			<p><st c="4555">İşte en sonunda Dümdük Hazretleri onu görmüş, sesini duymuş ve bir yardımcı göndermişti. </st><st c="4644">Ayaklarını sürüye sürüye büyük bir umutla gidip kapıyı açtı. </st><st c="4705">Bir sarhoş yalpalayarak içeri dalıp,</st></p>
			<p><st c="4741">– Ulan moruk, kafam tuttu, çabuk bir cıgara ver diye bağırdı.</st></p>
			<p><st c="4803">Bay Hiçyok cıgarasını saklamak isterken sarhoş zorla elinden cıgarayı aldı. </st><st c="4880">Sarhoşun kızgınlığı geçmemişti.</st></p>
			<p><st c="4911">– Cıgaram yok diye bana yalan söylersin haa!..</st></p>
			<p><st c="4958">Bay Hiçyok’u bir şamarda yere yıkıp kibritinin aleviyle, kavlamış, eski kulübenin çürük tahtalarını tutuşturmaya başladı. </st><st c="5081">Birden kulübeyi alevler sarınca, keyifle cıgarasını tüttüren sarhoş da savuştu gitti.</st></p>
			<p><st c="5166">Yerdeki Hiçyok, zorlukla kendini alevlerden dışarı atıp yanmaktan kurtuldu. </st><st c="5243">Karların üstünde inliyordu. </st><st c="5271">İşte burada donarak ölüp kalacaktı. </st><st c="5307">Sesinin gittikçe zayıfladığını, uzaktan Dümdük Hazretlerine duyuramadığını düşündü. </st><st c="5391">Son gücünü toplayıp kalktı, yollara düştü. </st><st c="5434">Saraya gidip Dümdük Hazretlerinin ayaklarına kapanacak, yardım dileyecekti. </st><st c="5510">Ama o dimdik yokuşu çıkması olanaksızdı. </st><st c="5551">Soluk soluğa düşüp kalkıyor, karların içinde debelenip yuvarlanıyordu. </st><st c="5622">Yokuşun ancak üçte birini tırmanabilmişti ki yere kapaklandı, karların üstüne düşüp kaldı. </st><st c="5713">Artık ölüyorum diye geçirdi içinden... </st><st c="5752">Zorlukla iki sıska elini saraya doğru kaldırıp,</st></p>
			<p><st c="5799">– Ey kralların kralı Dümdük Hazretleri... </st><st c="5842">Elbet sesimi duyuyorsun, huzuruna gelecek gücüm kalmadı. </st><st c="5899">Sen her istediğini yaparsın, bana bir taşıt gönder de yanına varayım... </st><st c="5971">dedi.</st></p>
			<p><st c="5976">Demesiyle bir de geriye dönüp baktı ki, yokuşun alt başında bir adam, bir atı yedeğine almış kendisine doğru geliyor. </st><st c="6095">Demek en sonunda Dümdük Hazretleri, ona bu adamla bir at gönderiyordu. </st><st c="6166">Bay Hiçyok’un bumburuşuk yüzü güldü, sönük gözleri parladı. </st><st c="6226">Atla gelen adam yaklaşınca, atın arkasında bir de tay olduğunu gördü.</st></p>
			<p><st c="6295">Yedeğinde at olan adam, yanına gelince, yerde yatan Bay Hiçyok’a bir tekme sallayıp,</st></p>
			<p><st c="6380">– Kalk len, ne yatıp duruyorsun orda yan gelmiş... </st><st c="6432">dedi.</st></p>
			<p><st c="6437">Bay Hiçyok zorlukla kalktı.</st></p>
			<p><st c="6465">– Al şu tayı sırtına dürzü...</st></p>
			<p><st c="6495">– Aman...</st></p>
			<p><st c="6505">– Amanı yok, şimdi bitiririm seni... </st><st c="6543">Tay yeni doğdu, yazıktır hayvana... </st><st c="6579">Al sırtına da yokuşu çıkart...</st></p>
			<p><st c="6609">Tayı Bay Hiçyok’un sırtına yükleyip ver etti kamçıyı... </st><st c="6666">Bay Hiçyok tayın ağırlığıyla tökezledikçe kafasına gözüne kamçı iniyordu. </st><st c="6740">Ihlaya oflaya tayı çıkardı tepeye. </st><st c="6775">Yere yıkıldı. </st><st c="6789">Adam da tayını, atını alıp gitti.</st></p>
			<p><st c="6822">Nah işte, Dümdük Hazretlerinin sarayı karşıdaydı, güneşten ışıl ışıl parlıyordu altın kapısı, gümüş duvarları... </st><st c="6936">Beş on adım ötedeydi. </st><st c="6958">Ama Bay Hiçyok kıpırdayamıyordu bile...</st></p>
			<p><st c="6997">Dümdük Hazretlerinin has kullarından biri saraydan çıktı. </st><st c="7056">Yerde karlar içinde yaşlı birinin inlediğini görünce ona yaklaşıp,</st></p>
			<p><st c="7122">– Belli ki, yorgunsun, açsın, hastasın... </st><st c="7165">Burda donup kalacaksın... </st><st c="7191">Ne diye Dümdük Hazretlerine yalvarıp sesini duyurmuyorsun? </st><st c="7250">dedi.</st></p>
			<p><st c="7255">Bay Hiçyok başını zorlukla adama çevirip acı acı güldü.</st></p>
			<p><st c="7311">Adam,</st></p>
			<p><st c="7317">– Ne yani? </st><st c="7329">dedi, ne demek istiyorsun? </st><st c="7356">Dümdük Hazretleri sesini duymaz demeye mi getiriyorsun?</st></p>
			<p><st c="7411">Bay Hiçyok,</st></p>
			<p><st c="7423">– Yoo, dedi, duyar, duyar... </st><st c="7453">Duymaz olur mu hiç? </st><st c="7473">Duymasına şıp diye duyar da, lafı hep tersinden anlıyor...</st></p>
		</section>
  <div id="charCountTotal" value="7531"></div></body>
</html>
