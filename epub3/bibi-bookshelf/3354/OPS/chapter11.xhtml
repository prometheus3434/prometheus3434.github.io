<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>GÖZÜNÜZ AYDIN EFENDİM</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter" id="chapter-11">
    <section>
			<h1><st c="0">Kısmetli Çocuk</st></h1>
			<p><span><st c="15">M</st></span><st c="17">uhasebeci, sizden iyi olmasın, pek iyi bir insandı.</st></p>
			<p><st c="68">– Kardeşim Şadan Bey, derdi, benden söylemesi, sonunda bu işin boku çıkacak. </st><st c="146">Vallahi enseleneceksin... </st><st c="172">Başın belaya girecek. </st><st c="194">Senden çok çoluğuna çocuğuna acıyorum.</st></p>
			<p><st c="232">Beni sık sık uyarırdı eksik olmasın...</st></p>
			<p><st c="271">Ben de ona derdim ki,</st></p>
			<p><st c="293">– Ne yapayım kardeş, evde sekiz başız. </st><st c="333">Aylığım salt boğazımıza yetmiyor. </st><st c="367">Hangi insan durup dururken kötü yola sapar? </st><st c="411">Ama bende beş çocuk var.</st></p>
			<p><st c="435">Akıllı bir adam olan muhasebeci,</st></p>
			<p><st c="468">– Ne diye beş çocuk yaptın Şadan Bey, derdi, baksana hükümet, yok doğum kontrolü, yok doğum kısıtlaması, yok doğum sınırlandırması diye doğum artışını önlemeye çalışıyor. </st><st c="640">Çünkü hükümet baktı ki, karılar bu hızla doğurmaya devam ederlerse, rüşvetin önünü alamayacak başka türlü, ne yapsın, yavaş yavaş doğurun, azar azar doğurun demeye başladı.</st></p>
			<p><st c="812">– Ben hükümetin doğum kontrolünü, işsizliği önlemek için sanıyordum.</st></p>
			<p><st c="881">– Canım Şadan Bey, koskoca bir hükümet, “Başka türlü rüşvetin önünü alamıyorum, nüfus azalırsa, hiç olmazsa rüşvet de azalır,” diyecek değil ya... </st><st c="1029">Açık açık diyemez bunu, bir kere hükümetliğine yaraşmaz, sonra da yabancılara karşı ayıp olur. </st><st c="1124">Ondan ötürü, “Yiyecek, giyecek yetmez, iş bulunmaz olduğundan ayağınızı yorganınıza, keyfinizi de ona göre uzatın!” diyor. </st><st c="1247">Sen keyfini çokça uzatmışsın. </st><st c="1277">Hiç böyle zamanda beş çocuk yapılır mı?</st></p>
			<p><st c="1316">– Bizim gençliğimizde böyle miydi ya... </st><st c="1357">O zamanki hükümetler, “Vatana evlat lazım, dayanın yurttaşlar!” diyordu. </st><st c="1430">Biz de, hükümetimize güvendiğimizden, sözüne inanıp, “Vatana evlat!” deyip dayandık işte... </st><st c="1522">O zamanlar hatta, çok çocuklu analara hükümet madalya vermez miydi? </st><st c="1590">Biz bu niyetle evlendik. </st><st c="1615">Ne bilirsin sonradan hükümetin sözünde durmayıp programını değiştireceğini...</st></p>
			<p><st c="1692">– Şadan Bey kardeşim, sen şimdi vatana evlat diyorsun; eğri oturup doğru konuşalım: Sen çocukları yaparken vatanı matanı düşündüğün var mıydı?</st></p>
			<p><st c="1835">– De ki, düşünmedim. </st><st c="1857">Peki sen propagandayı yabana mı atıyorsun? </st><st c="1900">Herifçioğlu sözgelişi bir sakız propagandasına girişiyor. </st><st c="1958">“Sakız çiğneyen güzelleşir,” diyor. </st><st c="1994">Haydiii, bütün karıların ağzında çak çak sakız... </st><st c="2044">“Sakızın içindeki numaralardan otomobil kurası çıkacak!” diyor. </st><st c="2108">Haydiii, bakıyorsun, bütün delikanlıların ağzında çak çak sakız... </st><st c="2175">“Sakız çiğneyenin erkekliği artar!” diyor. </st><st c="2218">Haydiii bütün yetmişliklerin ağzında çak çak sakız... </st><st c="2272">Herif çiğnemese, karısı zorla ağzına beş sakız birden sokup adamı boğacak... </st><st c="2349">Propaganda bu; ona o türlü söylüyor, buna bu türlü söylüyor. </st><st c="2410">Efendim? </st><st c="2419">Bir de bakıyorsun, ahırda geviş getiren ineklere dönmüşüz. </st><st c="2478">Yediden yetmişe millet sakız çaklatıyor. </st><st c="2519">Peki, sakızcının bunu para kazanmak için yaptığını bilmiyor muyuz? </st><st c="2586">Bak, sen bile şimdi sakız çiğniyorsun. </st><st c="2625">Sakızcının kazanacağını düşünüyor musun? </st><st c="2666">Yooo... </st><st c="2674">Propagandaya kapılmışsın. </st><st c="2700">Biz de doğrusu çocuğu yaparken aklımıza vatanı getirmedik... </st><st c="2761">Ama “Vatana evlat!” propagandasına kandık işte... </st><st c="2811">Karıya bilezik milezik almadık, hiç olmazsa hükümetten bir madalya koparırız dedik... </st><st c="2897">Kısmet değilmiş, olmadı. </st><st c="2922">Hem sonra biz yine de ihtiyatlı davrandık da benim karı karnına düşen her çocuğu doğurmadı. </st><st c="3014">Onbeş kere de kürtaj oldu. </st><st c="3041">Hepsini doğursaydı vatana yirmi evlat yetiştirecektik ki, o zaman ben bu daireyi temelinden söküp satsam vatan evlatlarının boğazına kuru ekmek yetiştiremezdim. </st><st c="3202">Kürtaj olmaktan benim karının içinde takım ve alet diye hiçbişey kalmadı. </st><st c="3276">Son kürtaja gittiğinde doktor şaşmış, “Hanım içinde hiçbir alet kalmamışken sen bu çocuğu nasıl yaptın?” demiş. </st><st c="3388">Bir mucize canım... </st><st c="3408">Benim karı çırpı gibi zavallı, içi boş, dışının zarıyla duruyor.</st></p>
			<p><st c="3472">– Valla benden söylemesi. </st><st c="3499">Ben sana rüşvet alma demiyorum. </st><st c="3531">Allah eksikliğini göstermesin, hepimiz azçok bişeyler yapıyoruz, ama haddimizi bilerek... </st><st c="3621">Hiçbir memur, müdüründen ileri gidemez...</st></p>
			<p><st c="3662">– İhtiyacıma göre alıyorum.</st></p>
			<p><st c="3690">– Bak bu söz de ayrıca suç.</st></p>
			<p><st c="3718">– Neden?</st></p>
			<p><st c="3727">– Çünkü gayetle aşırı solcu lafı... </st><st c="3764">İhtiyacına göre olamaz, rütbene, derecene göre olacak. </st><st c="3819">Hiçbir insan, yanında çalışanların kendinden ileri gitmesini istemez... </st><st c="3891">Neden? </st><st c="3898">Çünkü o zaman sosyal adalet kalmaz. </st><st c="3934">Vergi nasılsa bu iş de aynen öyle. </st><st c="3969">Maaşı çok olanın vergisi de çok olur... </st><st c="4009">Sen şimdi bir küçük memur olarak, koca bir müdürle aşık atmaya kalktın mı, bunun sonu iyi olmaz. </st><st c="4106">Benden söylemesi Şadan Bey...</st></p>
			<p><st c="4135">Muhasebeciyle sık sık işte bu türlü konuşurduk. </st><st c="4184">Sonunda onun dediği çıktı. </st><st c="4211">Hayır beni rüşvet alırken yakalamadılar. </st><st c="4252">Çünkü arkadaşlar seviyorlardı. </st><st c="4283">Günün birinde ucu kendilerine de dokunur korkusuyla beni elbirliğiyle ordan başka yere yolladılar. </st><st c="4382">Bir Anadolu kasabasına atandım. </st><st c="4414">Orda ilk aylığımı alırken, bir de baktım bana bir üst dereceden aylık veriyorlar. </st><st c="4496">Parayı aldım, hiç sesimi çıkarmadım. </st><st c="4533">Neme gerek... </st><st c="4547">Belki muhasebeci, belki veznedar bir yanlışlık yaptı. </st><st c="4601">Ama ikinci, üçüncü ay da bir üst dereceden aylık verdiler. </st><st c="4660">Terfi ettim desem, haberim olmadı. </st><st c="4695">Kendi kendime, “Belki rüşvet almayayım diye bir üst dereceden aylık veriyorlar, çektiğim sıkıntıyı bildiklerinden,” dedim. </st><st c="4818">Olmaz böyle şey ya, kendime göre böyle yorumladım. </st><st c="4869">Aradan bikaç ay geçmişti, Samsun mahkemesinden, “Ölen babanız Ali Osman’dan kalan mirası kardeşleriniz ve öbür mirasçılarla bölüşmek için şu günü mahkemede bulunun” diye bir yazı geldi... </st><st c="5057">Gel de şaşma şimdi... </st><st c="5079">Evet, babam Samsunlu ve bizim nüfus kaydımız da Samsun’daydı. </st><st c="5141">Babamın adı da Ali Osman, doğru... </st><st c="5176">Ama babam otuz yıl önce öldü bir, on para miras bırakmadı iki, benim hiç kardeşim yok, üç... </st><st c="5269">Dairedeki arkadaşlardan birinin Samsun’da akrabaları varmış. </st><st c="5330">Onlara mektup yazıp sorduk. </st><st c="5358">Cevap geldi: “Evet, miras işi doğrudur. </st><st c="5398">Mal, mülk ve nakit olarak tutarı yarım milyona yaklaşık miras dört kardeş arasında bölüşülecektir.”</st></p>
			<p><st c="5497">Benim hiç mi hiç inanasım yok ya, bir avukat,</st></p>
			<p><st c="5543">– Sen bana bir vekâletname ver, gerisine karışma, peşin para istemem. </st><st c="5614">Davayı kazanırsam avukatlık hakkımı alırım, dedi.</st></p>
			<p><st c="5663">Çok denemişimdir, durup dururken iyilik gördüğüm birinden sonunda nasıl olsa kazık yiyeceğimi bildiğim için, avukata para almadan neden bu işe koşulduğunu sordum.</st></p>
			<p><st c="5826">Avukat,</st></p>
			<p><st c="5834">– Satıcının sayısı alıcının sayısını geçti mi, taksitle satışlar başlar. </st><st c="5908">Bugünlerde avukatların sayısı da davalılarla davacıların sayısını geçtiğinden yazıhanenin kapısını açan olmuyor! </st><st c="6021">Nerdeyse avukatlığı unutacağım. </st><st c="6053">Onun için veresiye üzerine avukatlığa başladım, dedi.</st></p>
			<p><st c="6106">İki hafta sonra Samsun’dan dönüp gelen avukat,</st></p>
			<p><st c="6153">– Gözün aydın, davayı kazanmak ihtimalimiz var... </st><st c="6204">dedi.</st></p>
			<p><st c="6209">– Aman nasıl olur, babam öleli otuz yıl oldu, on para miras bırakmadı, benden başka da çocuğu yok... </st><st c="6311">dedim.</st></p>
			<p><st c="6317">Anlattı avukat: Samsun’daki nüfus kütüğü defterinin bir sayfasında iki tane Ali Osman varmış. </st><st c="6412">Biri benim babam, biri de bir başkası. </st><st c="6451">Bu iki Ali Osman da Hatçe adında bir kadınla evlenmişler. </st><st c="6509">Biri benim anam, öbürü de öteki Ali Osman’ın karısı. </st><st c="6562">Olur a... </st><st c="6572">Ben doğunca nüfus memuru, bakmış ki öteki Ali Osman’la Hatçe’nin dört çocuğu var, bu yeni doğan da onların olacak besbelli deyip beni de öteki Ali Osman’ın üstüne yazmış. </st><st c="6743">Benim babam Ali Osman’la anam Hatçe’nin nüfusta hiç çocukları yok görünüyor. </st><st c="6820">Avukat böyle anlatıyor işte...</st></p>
			<p><st c="6850">– Peki, dedim, ben öteki Ali Osman’ın oğlu olduğumu nasıl ispat edeceğim?..</st></p>
			<p><st c="6926">– Senin ispat edeceğin bişey yok, dedi, bırak öbür çocukları senin baban olmadığını ispat etsinler, edebilirlerse...</st></p>
			<p><st c="7043">Avukatın mirası yüzde yüz alacağımızı söylediği günün akşamı eve sevinçle gidip karıma haberi verdimse de, karım hiç oralı olmadı, başını eğmiş, somurtmuş oturuyor. </st><st c="7209">Besbelli yine hasta...</st></p>
			<p><st c="7231">– Neyin var? </st><st c="7245">dedim.</st></p>
			<p><st c="7251">– Benim başka neyim olur, çocuğum var... </st><st c="7293">dedi.</st></p>
			<p><st c="7298">Gençliğimde çok roman okumuşumdur. </st><st c="7334">Romanlardaki karı milleti, başını herifin göğsüne dayayıp da bir eliyle herifin göğsünü sıvazlayıp cilveli cilveli utanarak, “Sevgilim, bir sürprizim var sana!”  dedi mi, herif de karının elini avucunda ovuşturarak, “Müşterek bir mahsulümüz mü yoksa?” diye sorar. </st><st c="7597">Karı o zaman, bir damla yaş akıttığı gözleriyle alttan yukarı herifin dudaklarına bakar ve sonra gözlerini yumar ki herife, “Artık ne duruyorsun, yumulsana!” demektir. </st><st c="7765">Ve yapışırlar birbirlerine...</st></p>
			<p><st c="7794">Benim hayatımda hiç böyle bir manzara olmamıştır. </st><st c="7845">Ne zaman benim karı, sanki bu işi ben tek başıma yapmışım gibi beni suçlayarak, “Yine gebeyim!” dese, o gece kedi köpek gibi kavga ederiz. </st><st c="7984">Biz yine kavgaya başladık. </st><st c="8011">Yahu, bu ne cins karı kardeşim, öksürsem gebe kalıyor... </st><st c="8068">Bu sefer kürtaj da olamıyor. </st><st c="8097">Doktor, karımın iç bölmelerinde kürtaj edilecek hiçbir alet kalmamış olduğunu, çocuğun içerde nereye, nasıl tutunduğuna şaştığını söylemiş. </st><st c="8237">Bir başka doktor, “Ben kürtaj yaparım ama, beşyüz lira isterim,” demiş. </st><st c="8309">Beşyüz lira bu, ne maaştan artırılır, ne rüşvetten biriktirilir... </st><st c="8376">Bunun üzerine karım kocakarı ilaçlarıyla çocuğu düşürmeye çalıştı. </st><st c="8443">Kurban olduğum Allahımın bir hikmeti kardeşim, o ilaçları karım gebe değilken içse yada sürünse, çoktan zehirlenir giderdi. </st><st c="8567">Alttan, üstten ilaçların hiçbiri işe yaramadı. </st><st c="8614">Artık alıştı da karım, bir dirhemi yedi kuduz mandayı öldüren cinsten zehirleri bardak bardak içiyor, çocuk düşmediği gibi, karının karnında tepinerek tvist oynamaya başladı.</st></p>
			<p><st c="8788">Bunun üzerine karım,</st></p>
			<p><st c="8809">– Allah rızkını da birlikte verir... </st><st c="8847">diyerek çocuğu düşürmekten vazgeçti. </st><st c="8884">Vazgeçti dersem, çocuk inat etmiş düşmüyor, karı ne halt etsin...</st></p>
			<p><st c="8949">Karım,</st></p>
			<p><st c="8956">– Göreceksin bu çocuk kısmetli olacak, diyordu. </st><st c="9005">Baksana, bir üst derece maaş alıyorsun, sora da havadan bir mirasa konuyoruz...</st></p>
			<p><st c="9084">Evet, çocuk kısmetiyle doğuyordu. </st><st c="9119">Avukatın hesabına göre bize yüzbin liranın üstünde miras düşecekti. </st><st c="9187">Karım, “Bu seferkiler ikiz galiba, çünkü iki yandan tekmeliyorlar karnımı...” dedi. </st><st c="9271">Paralar geliyor ya, isterse üçüz olsun anasını satayım... </st><st c="9329">Çocuklar bir de beşiz olmalı ki, bizim karının resimleri gazetelerde basılıp dünyaya nam salmalıyız...</st></p>
			<p><st c="9431">Biz işte böylece işin tadını çıkarırken, muhasebeden bir yazı geldi. </st><st c="9501">“Yanlışlıkla bir üst dereceden maaş almakta olduğunuz anlaşıldığından, bugüne kadar verilen maaş farkı tutarının her ay maaşın üçte biri nispetinde kesileceği...”</st></p>
			<p><st c="9663">Varsın kessinler... </st><st c="9684">Mirası aldık mı, zaten memurluktan istifayı basacağım diye umutlanırken avukat geldi,</st></p>
			<p><st c="9769">– Olmadı... </st><st c="9782">dedi.</st></p>
			<p><st c="9787">– Ne olmadı?</st></p>
			<p><st c="9800">– Senin başka bir Ali Osman’dan olma ve başka bir Hatçe’den doğma olduğun anlaşıldığından miras davasını kaybettik...</st></p>
			<p><st c="9918">Şimdi ne olacak yahu... </st><st c="9943">Kardeşim, hiçkimse zorda kalmasa rüşvet almaz. </st><st c="9990">Ben yine ister istemez rüşvete başladım. </st><st c="10031">Karıya da etmediğimi bırakmıyorum,</st></p>
			<p><st c="10065">– Ulan karı, hani kısmetliydi bu seferki... </st><st c="10110">Daha dünyaya gelmeden bizim de kısmetimizi kuruttu...</st></p>
			<p><st c="10163">Karım,</st></p>
			<p><st c="10170">– Beşyüzü bul da kürtaj olayım bari... </st><st c="10210">dedi.</st></p>
			<p><st c="10215">Bizim daire, hergün yurttaşların akın akın girip çıktığı dairelerden değil ki... </st><st c="10297">Daireden adımını atanı haraca bağlasam yine beşyüz lira toparlanmaz.</st></p>
			<p><st c="10365">İster bir kayıt numarası alacak olsun, ister “nasılsın?” diye hatır soracak olsun, biri yanlışlıkla benim masaya yaklaşacak oldu mu, ben hemen sağ elimin beş parmağını havaya kaldırıp,</st></p>
			<p><st c="10550">– Olmaz, katiyen olmaz!.. </st><st c="10577">diyorum.</st></p>
			<p><st c="10585">Tarihin insanlara çok büyük yararı vardır. </st><st c="10629">Tarih, hikâye değil arkadaş, bugüne ışık tutar. </st><st c="10677">Onun için tarihi iyi bileceksin... </st><st c="10712">Gençliğin hayat adamı yetişmesi için, okullarda yalnız tarih okutulacak. </st><st c="10785">Bizim eski tarihler ne der: Kadı efendi, “Olmaaaz, kabul etmem!” diye bağırıp kaç parmağını havaya kaldırırsa, o kadar altın istiyor demektir. </st><st c="10928">Biz, tarihimize ve geleneğimize sıkıca bağlıyız.</st></p>
			<p><st c="10976">– Olmaz! </st><st c="10986">diye parmaklarını havaya kaldırdın mı, geleneğine bağlı olduğundan ne demek istediğini halk da anlıyor kardeşim ve cevabını veriyor... </st><st c="11121">Bizim halkımız gibi anlayışlı var mı!..</st></p>
			<p><st c="11160">Bigün yine sakallı bir herif geldi masaya, herif daha ağzını açmadan, ben, sağ elimin beş parmağını havaya kaldırıp,</st></p>
			<p><st c="11277">– Olmaaaz! </st><st c="11289">diye bağırdım.</st></p>
			<p><st c="11303">Usulen önce herifin ne istediğini sorup sonra, “Olmaaaz! </st><st c="11361">Yarın gel!” demek var ya, ben beşyüz lira kürtaj parası toplama derdine düştüğümden, artık iyice şaşırmışım, yalnız önüme gelene değil, önümden geçen gidene bile, “Olmaaaz!” diyerek parmaklarımı kaldırıyorum.</st></p>
			<p><st c="11569">Ben beş parmağımı havaya kaldırıp, “Olmaaaz!” deyince, o sakallı herif de, iki parmağını havaya kaldırıp,</st></p>
			<p><st c="11675">– Neden olmaz? </st><st c="11691">dedi.</st></p>
			<p><st c="11696">Ben bu sefer iki elimin on parmağını havaya kaldırıp,</st></p>
			<p><st c="11750">– Görüyorsun çok meşgulüm, çok konuşursan sonra hiç olmaaaz! </st><st c="11812">dedim.</st></p>
			<p><st c="11818">Sakallı bu sefer, üç parmağını havaya kaldırıp,</st></p>
			<p><st c="11866">– Ama benim işim acele... </st><st c="11893">dedi.</st></p>
			<p><st c="11898">Ben yine beş parmağımı kaldırıp,</st></p>
			<p><st c="11931">– Benim işim de acele, elimi çabuk tutmazsam karı doğuracak... </st><st c="11995">dedim.</st></p>
			<p><st c="12001">Sakallı dört parmağını kaldırıp,</st></p>
			<p><st c="12034">– Ama Müdür Bey yapıyor, ona gitsem olur... </st><st c="12079">dedi.</st></p>
			<p><st c="12084">Demek ki müdür, kırk liraya razı. </st><st c="12119">Ah o sıra, bizim eski daire muhasebecisinin sözünü hatırlamak vardı. </st><st c="12188">Adam bana, “Kardeşim Şadan sosyal adaleti bozma... </st><st c="12239">Herkes kendi rütbesine ve derecesine göre...” demişti. </st><st c="12294">Ben acele beşyüz lirayı toparlamak yoluna düştüğümden, yine beş parmağımı kaldırıp,</st></p>
			<p><st c="12377">– Ama müdürün bitek çocuğu var, benim beş çocuğum var, altıncısı da yolda. </st><st c="12453">Onun için olmaaaaz! </st><st c="12473">dedim.</st></p>
			<p><st c="12479">Sakallı herif,</st></p>
			<p><st c="12494">– Eh sen bilirsin... </st><st c="12516">dedi, besbelli müdüre gitti.</st></p>
			<p><st c="12544">Ben de dörtyüz lirayı topladım, iş bir yüz liraya kaldı artık.</st></p>
			<p><st c="12607">Ertesi gün yine o kara sakallı herif geldi, sağ elinin beş parmağını açarak masamın üstüne koydu,</st></p>
			<p><st c="12705">– Artık bu işi yapalım... </st><st c="12732">dedi.</st></p>
			<p><st c="12737">Herif elli lirayı vermeye razı demek... </st><st c="12778">Böyle demesiyle cıgara paketini masanın üstüne koydu. </st><st c="12832">Biz biliriz, cıgara paketinde elli var anlaşılan...</st></p>
			<p><st c="12883">Kara sakallı,</st></p>
			<p><st c="12897">– Bir cıgara buyrun! </st><st c="12919">diye paketi açınca, paketin içindeki elliliğin ucunu gördüm.</st></p>
			<p><st c="12979">– Şimdi söndürdüm... </st><st c="13001">diyerek herifin cıgarasını almadım.</st></p>
			<p><st c="13036">Şundan ötürü cıgarasını almadım ki, heriften elli lirayı alınca geriye elli lira daha gerekli... </st><st c="13134">Öbür elli lirayı kimbilir ne zaman kimden alabilirim. </st><st c="13188">Çocuğun doğum günü de geliyor. </st><st c="13219">Ben beşyüzü toparlayayım derken çocuk doğacak... </st><st c="13268">Ayrıca kürtajı yapacak doktor da,</st></p>
			<p><st c="13301">– Daha bir hafta sonra tehlikelidir, yapamam... </st><st c="13350">demiş.</st></p>
			<p><st c="13356">Hazır sakallı herif verimliyken ve herifi elime geçirmişken kaçırmak istemedim. </st><st c="13437">İki elimin parmaklarını açıp masaya dayadım,</st></p>
			<p><st c="13481">– İşte böyle... </st><st c="13498">dedim.</st></p>
			<p><st c="13504">Sakallı,</st></p>
			<p><st c="13513">– Yahu, dün böyle değildi... </st><st c="13543">dedi.</st></p>
			<p><st c="13548">– Yarına kalırsan böyle olacak, karışmam, deyip, sağ elimin açık parmaklarını kaldırıp kaldırıp iki kere masaya vurdum.</st></p>
			<p><st c="13668">Aslında ben haklıyım kardeş... </st><st c="13700">Hükümet bile hükümetken, falanca şeye zam yapılmayacak, dedi mi, ertesi gün ona mutlak zam yapıyor. </st><st c="13800">Ulan ben hükümetten daha mı doğrucuyum?</st></p>
			<p><st c="13839">Sakallı herif paketi aldı masadan, içinden bir cıgara alır gibi yapıp ikinci elli liralığı koyup masaya bıraktı paketi,</st></p>
			<p><st c="13959">– Bir cıgara buyrun! </st><st c="13981">dedi.</st></p>
			<p><st c="13986">Ben cıgarayı alıp kendiminmiş gibi cıgara paketini cebime koydum, koymamla üç kişi enseme binip,</st></p>
			<p><st c="14083">– Çıkar parayı! </st><st c="14100">diye bağırdılar.</st></p>
			<p><st c="14116">– Ne parası yahu?</st></p>
			<p><st c="14134">Üstümü arayıp paraları çıkardılar.</st></p>
			<p><st c="14169">– Kendi paramdır... </st><st c="14190">dedim.</st></p>
			<p><st c="14196">Sakallı herif müdüre gidip rüşvet istediğimi şikâyet etmiş. </st><st c="14257">Müdür de kendi tarifesinin üstünde rüşvet isteyip sosyal adaleti bozduğumu anlayınca,</st></p>
			<p><st c="14342">– Ben dairemde namussuz adam istemem, diye bağırıp bana polisle suçüstü düzenlemişler.</st></p>
			<p><st c="14429">Kara sakallının bana verdiği elli liraların numaralarını daha önce polis almış, biyana yazmış olduğundan kurtuluşum yok... </st><st c="14553">Ben o şaşkınlıkla, iki elimin on parmağını havaya beş kere kaldırdım. </st><st c="14623">Cebindeki beşyüz lirayı vermeye razıydım. </st><st c="14665">Çocuk da doğarsa doğsun varsın...</st></p>
			<p><st c="14698">Ben parmaklarımı kaldırınca kolumdan tutan biri, kulağıma yavaşça,</st></p>
			<p><st c="14765">– Artık çok geç kardeş, dedi, baksana kalabalığız. </st><st c="14817">Olmaaaz!..</st></p>
			<p><st c="14827">İşte böyle kardeşler... </st><st c="14852">Kodesi boyladık. </st><st c="14869">Benim hapse girişimin ayına, karım o kısmetli altıncı çocuğumuzu doğurdu... </st><st c="14945">Oğlan değil, kız... </st><st c="14965">Kısmeti açık olsun, ne diyelim... </st><st c="14999">Bundan sonra o karı bir daha zor doğurur. </st><st c="15041">Beş yıl hapisteyim. </st><st c="15061">Beş yıl sonra ne bende, ne karıda iş kalır...</st></p>
		</section>
  <div id="charCountTotal" value="15106"></div></body>
</html>
