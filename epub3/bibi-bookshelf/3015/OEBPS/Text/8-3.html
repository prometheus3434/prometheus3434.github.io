<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>8-3.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x8-3.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-orta">İkinci Bölüm</p>

      <p class="resimciz para-style-override-17"><img alt="8.png" class="image" height="5" src="../Images/8_fmt1.jpeg" width="202" /></p>

      <p class="anabas1" id="toc_marker-3-2">MARKSİZMİN DİNE BAKIŞI</p>

      <p class="resim-2"><span><img alt="4.png" class="image" height="12" src="../Images/4_fmt3.jpeg" width="34" /></span></p>

      <p class="ara1" xml:lang="en-GB">Fransız materyalizminin eleştirisi ve diyalektik materyalizm</p>

      <p class="paragraf-2">“Geçen yüzyılın materyalizmi” der Engels,</p>

      <p class="alinti" xml:lang="en-GB">büyük ölçüde mekanikti; çünkü o dönemde doğa bilimleri içinde sadece mekanik ve aslına bakılırsa sadece –gökyüzü ve yeryüzündeki– katı cisimlerin mekaniği, kısacası yerçekimi mekaniği belli bir noktaya varmıştı. ... Kimyasal ve organik bir doğanın işleyişine sadece mekaniğin standartlarının uygulanması (ki bu işleyişte mekaniğin yasaları da geçerlidir, fakat başka ve daha belirleyici yasalar tarafından geri plana itilmiştir) klasik Fransız materyalizminin ilk belirgin ve fakat o dönem için kaçınılmaz eksiğiydi. Bu materyalizmin ikinci belirgin eksiği, evreni bir süreç, aralıksız bir tarihsel gelişim seyri içinde madde olarak algılayamayışıydı. ... Doğanın daimi bir hareket halinde olduğu biliniyordu. Fakat dönemin düşüncelerine göre bu hareket, yine daimi olarak döngüseldi ve bu yüzden asla akıştan sapmıyordu; sürekli aynı sonuçları üretiyordu. ... Aynı tarih dışı kavrayış, tarih alanında da hâkimdi. ... Böylece büyük tarihsel bağıntıların derinliğine rasyonel bir bakış imkânsız hale gelmişti ve tarih olsa olsa filozofların kullandığı bir örnekler derlemesi işlevi görüyordu. (<span class="char-style-override-11">On Religion</span>, s. 231-3)</p>

      <p class="paragraf-2">Öte yandan, diyalektik materyalizm için değişim sadece tekrarlardan ibaret değildir. Nesneler birbirleriyle etkileşim halinde niteliksel dönüşümler geçirirler. “Maddenin hareketi sadece kaba bir mekanik hareket, bir mekân değişimi değildir; ısı ve ışıktır, elektrik ve manyetik gerilimdir, kimyasal bileşim ve ayrışmadır, yaşamdır ve nihayet bilinçtir”<span class="dipp"><a class="footnote-link" href="#footnote-225-45" id="footnote-225-45-backlink">45</a></span> (<span class="char-style-override-11">On Religion</span>, s. 171). Bunlar, hareketin farklı biçimleridir.</p>

      <p class="paragraf-2">Maddeye sadece dışarıdan etkide bulunulmaz; o, kendi içindeki karşıt güçlerle de devinir. Bu içsel güçler arası mücadele esnasında, niceliksel değişimlerin tedrici birikimi belli bir anda niteliksel bir dönüşümü beraberinde getirir. Su belli bir sıcaklıkta buhara ve yine belli bir sıcaklıkta buza dönüşür. Belli kristallerin aşırı doygun bir solüsyonuna tek bir kristalin eklenmesi, çökeltiye neden olur. Biyolojik evrimde küçük değişimler birikerek yeni türlerin doğmasına yol açar.<span class="dipp"><a class="footnote-link" href="#footnote-225-46" id="footnote-225-46-backlink">46</a></span></p>

      <p class="paragraf-2">Güneş sistemi, yeryüzü, bitkiler ve hayvanlar, insan toplumları bu şekilde ortaya çıkar. Her şey bir evrim süreci içindedir; var olur ve geçip gider. Bu sürecin temel özellikleri, ilkin Hegel tarafından formüle edilmiş olan bir dizi yasayla çok genel olarak özetlenebilir: karşıt kutupların birbirine etki etmesi ve mücadelesi, çelişki yoluyla gelişim, niceliğin niteliğe dönüşmesi ve tersi, “tedriciliğin kesintiye uğraması”, gelişmenin yok olan bir şeyi farklı ve daha yüksek biçimiyle içeren yeni aşamaları (yadsımanın yadsınması).</p>

      <p class="paragraf-2">Diderot, bir sonraki yüzyılın evrimsel yaklaşımını bir ölçüde öngörmüştü.<span class="dipp"><a class="footnote-link" href="#footnote-225-47" id="footnote-225-47-backlink">47</a></span> Fakat diğer 18. yüzyıl materyalistleri evreni kendi hareketlerini tekrar eden bir makine olarak gördükleri için deisttiler: Bir makinenin onu çalıştıracak bir “ilk itki”ye ihtiyacı vardır. İncil’in tanrısı, Solomon’un krallığını yönetirken kullandığı bilgelik ve güçle evreni yöneten bir Ortadoğu kralıyken, deistlerin tanrısı doğanın kanunlarına müdahale etmeyen ve evreni yarattıktan sonra onun tepesinde oturan fakat onu yönetmeyen bir İngiliz meşruti kralıydı. Oysa Marksizm için bu böyle değildi. Engels’in dediği gibi, “bizim evrene ilişkin evrimsel yaklaşımımızda ne bir Yaratıcıya ne de bir Yöneticiye yer vardır ve tüm mevcut dünyanın dışında bir Yüce Varlıktan bahsetmek, kendi içinde çelişkilidir” (<span class="char-style-override-11">On Religion</span>, s. 295).</p>

      <p class="paragraf-2">18. yüzyıl materyalistleri için insan toplumu da, benzer şekilde, kendi iç kuvvetleriyle uyumlu olarak belli yasalarla ilerlemiyor; kendi düşünce ve iradesini atıl kitlelere dayatan üstün bireylerin dışarıdan etkisiyle deviniyordu. Din de krallar, papazlar ve aristokratların “halkı prangalar içinde uyuşturmak” için kurdukları bir komploydu.<span class="dipp"><a class="footnote-link" href="#footnote-225-48" id="footnote-225-48-backlink">48</a></span> Marksizm, ileride göreceğimiz gibi, bunu dini aşırı basitleştiren bir teori olarak gördü. 18. yüzyıl materyalistleri aynı zamanda seçkinci bir ruhla, sadece eğitimlilerin değil halk kitlelerinin de tanrıyı ve Hristiyanlığı reddetmesi durumunda yaşanacaklardan korkuyorlardı. Voltaire’in “Eğer Tanrı var olmasaydı, onu icat etmek gerekecekti” nüktesiyle kastettiği buydu.</p>

      <p class="paragraf-2"><span>Engels, “eski materyalizm, düşüncelerin ardında yatan itici güçleri araştırmak yerine, düşünceyi itici güç kabul ederek kendisini yanlışlar” der. Yani düşüncelerde değişime neden olan maddi nedenleri aramak yerine, insanların kendi eylemleri hakkındaki düşüncelerini tarihsel hareketin itici gücü kabul eder.</span></p>

      <p class="paragraf-2">Marksizme göre nasıl ki hayvanların çevresel koşullarla mücadelesi uzuvlarında doğal seçilim yoluyla evrimsel bir gelişmeye neden oluyorsa, insanların emek süreçleri de kendi araçlarının, insanlığın yapay uzuvlarının gelişimine yol açar. Üretim araçlarının –toplumsal olarak örgütlenmiş araçlar toplamının– temel bir unsuru olduğu üretici güçlerin gelişimi, toplumsal gelişimin dinamik gücüdür. Farklı toplumsal sınıflar, üretim tarzı –üretici güçler artı üretim ilişkileri– ile farklı ilişkilere girerler. İlkel kolektivizmin çözülmesine ve sınıfsal ayrışmanın ortaya çıkmasına neden olan üretim araçlarının gelişimi, yeni toplumsal sınıfların doğuşunu beraberinde getirir ve bu da tedrici bir ekonomik gelişmenin ardından toplumda ani bir dönüşümle sonuçlanır: devrim.</p>

      <p class="paragraf-2">Her egemen, yani üretim araçlarını elinde bulunduran sınıf, kendi çağında hâkim olan ve hayata bakışını dışavuran bir düşünceler sistemi, bir “ideoloji” inşa eder. Diğer sınıfların farklı çıkarları ve düşünceleri vardır; fakat bu sınıflar devrimcileşene kadar egemen ideolojiyi kabul etme ya da en azından onunla uyumlulaşma eğilimi gösterir.</p>

      <p class="paragraf-2">Yeni bir toplumsal sınıf, kendi reel koşullarına denk düşen bir dünya görüşünü hazırda bulmaz. Tam aksine ... Bu sınıf, henüz yolun başındayken, aynı bir çocuğun çevresindeki dünyaya bakışındaki gibi, toplumsal düzene ve ondaki konum ve olasılıklara ilişkin çarpık ve yetersiz bir resme sahip olabilir. Sınıfın kendine has dünya görüşü, kendi eylemliliği içerisinde evrimleşerek ve bu konuda uzmanlaşmış kesimlerce geliştirilir.<span class="dipp"><a class="footnote-link" href="#footnote-225-49" id="footnote-225-49-backlink">49</a></span> Bu “uzmanlar”, yani sınıfın ideologları, yeni toplumsal koşullardan türeyen ve bu sınıfın ihtiyaç ve çıkarlarını ifade eden kavramsallaştırmaları genelleştirerek yeni bir dünya görüşü şekillendirirler.</p>

      <p class="paragraf-2">Bir ideolojinin inşası esnasında sınıfın ideologları, üretimdeki enerji ekonomisi ilkesiyle benzer bir şekilde, sık sık geçmişten kalma düşünceleri kullanırlar. İdeolojilerin inşa süreci, sınıfın farklı bileşenleri ile ideologlar arası etkileşimi içeren, karmaşık bir yapıdır; bütünüyle bilinçli bir süreç değildir. İdeoloji bir sınıfın toplumsal konumunu ve maddi çıkarlarını aklileştirme işlevi görse de, bu onun salt bir takiyye olduğu anlamına gelmez; doğruluğuna samimiyetle inanılır. Örneğin 16. yüzyıl sonlarında muhalifleri tarafından takiyyeci olarak horlanan, burjuvazi içindeki Püritenler, kendi inanışlarının sahiciliğinden emindiler; bu, taraftar kazanmalarını ve elli yıl sonra devrim yapmalarını mümkün kıldı.</p>

      <p class="paragraf-2">O halde, “ekonomik temeller” ya da “maddi altyapı” üzerinde, yani insanların toplumsal üretimi sürdürmek için dâhil oldukları ilişkiler toplamı ve üretim güçleri temelinde, bir toplumun kültürel kurumları ve farklı düşünce sistemlerinden oluşan bir “ideolojik üstyapı” gelişir. Altyapı ve üstyapı benzetmeleri, ikisi arasında statik ya da tek yönlü bir ilişki varsaymaz. Verili bir sosyoekonomik düzenin farklı boyutları arasında sürekli bir etkileşim vardır. “İdeolojik üstyapı”nın bir parçası olan din; edebiyat, sanat, siyaset teorisi, felsefe ve diğer ideolojik faaliyetler üzerinde etkide bulunurken, aynı zamanda onların etkisine maruz kalır. Fakat ideolojik kuvvetler, ekonomik temel üzerinde de etkide bulunur: İnsanların sahip olduğu düşünceler, toplumun şekillenmesinde rol oynar –17. yüzyıl İngiliz devrimci burjuvazisinin Püriten düşüncelerinin yaptığı gibi. Nasıl ki insanın kendi hakkındaki görüşleri –çarpık olsa bile– o insanın eylemleri üzerinde etki yaratıyorsa, ideoloji de sınıf mücadelesinde bir kuvvet haline gelir.</p>

      <p class="paragraf-2">Bununla birlikte, ideolojik faaliyetler bağımsız birer kuvvet değildir. Her ideolojik faaliyet kendi geleneklerine ve özel duyarlılıklarına sahip olsa da, “maddi yaşamdan en uzakta konumlanan ve ona en yabancı görünen” (<span class="char-style-override-11">On Religion</span>, s. 263) din dâhil hepsi ancak göreli olarak özerktir. Tüm bu faktörler, türedikleri toplumsal gelişim sürecinin çeşitli dışavurumlarıdır. Bunlar üzerinde en etkin olan dinamik, ekonomik dinamiktir. İşte “<span class="char-style-override-11">nihai olarak</span> her daim kendini perde arkasından gösteren” şey de, tüm toplumsal dinamiklerin temelinde yatan bu ekonomik dinamiktir (<span class="char-style-override-11">Reader</span>, s. 202).<span class="dipp"><a class="footnote-link" href="#footnote-225-50" id="footnote-225-50-backlink">50</a></span></p>

      <p class="ara1" xml:lang="en-GB">Dinin kökenine ilişkin Marksist analiz</p>

      <p class="paragraf-2">Marksizm, daha eski materyalistlerin Epikür kaynaklı görüşünü paylaşır: Dinin kaynağında, vahşi insanın açıklayamadığı doğa olayları karşısındaki dehşet ve korkusu vardır. Fakat ilerleyen yıllarda karşılaştırmalı mitoloji çalışmalarını ve sosyolojik bakışı kullanarak, bu gözlemi geliştirir ve genişletir. Engels, “Tüm dinler ... gündelik yaşamı kontrol eden dış güçlerin insan zihnindeki fantastik yansımalarından başka bir şey değildir” der (<span class="char-style-override-11">On Religion</span>, s. 147) ve ekler: “yeryüzü güçlerinin doğaüstü güçler biçimini aldığı bir yansıtma. Tarihin başlarında bu şekilde yansıtılanlar, ilkin doğa güçleriydi ve bunlar ileriki evrim sürecinde çok çeşitli ve farklı kişileştirmelere maruz kaldı.”</p>

      <p class="paragraf-2">Modern antropolojinin kurucusu Edward Tylor’ın bulgularından faydalanan Engels, insan ruhunun ölümsüzlüğü düşüncesinin, uyku esnasında ruhun bedeni terk ettiğini ve rüyada görülen deneyimleri yaşadığını düşünen ilkel toplumlardan geldiğine dikkat çeker. İlkel toplumlar, ruhun ölümden sonra aynı rüyada olduğu gibi bedeni terk edeceğini varsayıyorlardı. O dönemde Engels’in bilmediği ve sonrasında modern antropolojinin tespit ettiği üzere, ölüm esnasında bedeni terk eden bu ruhtan –doğaüstü güçleri olduğu düşünülerek– korkuluyordu.<span class="dipp"><a class="footnote-link" href="#footnote-225-51" id="footnote-225-51-backlink">51</a></span> Kimi ilkel halklar, fotoğrafların ruhları esir aldığı düşüncesiyle, hâlâ fotoğraf makinelerinden korkmaktadır. Bugün uygar toplumlarda bile medyumlar, ölülerin ruhlarını çağırabildikleri iddialarına kanıt olarak, sözüm ona bu ruhların göründüğü fotoğrafları göstermekte ya da <span class="char-style-override-11">The Amityville Horror</span> gibi cinli perili kitaplar çok-satar listesine girebilecek kadar fazla sayıda safdil okuyucu bulabilmektedir.</p>

      <p class="paragraf-2"><span>İlkel halklar böylesi bir dehşet ve korku halinde, atalarının ve toplumun önde gelen figürlerinin öldükten sonra tanrıya dönüştüklerine inanıyorlardı.</span><span class="dipp"><a class="footnote-link" href="#footnote-225-52" id="footnote-225-52-backlink">52</a></span> <span>Çağdaş antropologlar ve karşılaştırmalı din araştırmacıları, tanrıların kaynağının doğa güçleri ve ölülerin ruhları olduğunda büyük ölçüde hemfikirdir.</span></p>

      <p class="alinti" xml:lang="en-GB">İnsan kültürünün animist aşamasında tüm doğanın ruhlarla dolu olduğu düşünülüyordu. Ruhların bazılarının atasal kökeni unutulurken, diğerlerininki daha uzun bir dönem boyunca hatırlandı. ... Çoktanrıcılık da animizmden gelmiş gibi görünüyor. Bir nesne bir halkın hayatında ne kadar önemliyse, ona atfedilen ruh da o kadar yüce oluyordu. ... Midian’da bir dağ [Sina Dağı], en az üç büyük dine babalık yapmış bir semitik tanrı yarattı. Yunanlar, Romalılar, Hint-Aryanlar, Tötonlar ve başka pek çok kabilede süreç içerisinde hayal gücü, çoktanrıcılığı bir sisteme çevirdi ve Tanrılara bir toplumsal yaşam atfetti.<span class="dipp" style="font-size:0.86em;"><a class="footnote-link" href="#footnote-225-53" id="footnote-225-53-backlink">53</a></span></p>

      <p class="paragraf-2">Dolayısıyla din, kendilerini doğadaki diğer nesnelerden ayrıştırmayan ve bu nesnelere insanların düşünce ve arzularına sahip ruhlar atfeden ilkel halkların animizminden türedi. Büyü, vahşi insanın ya ağzında su fışkırtarak yağmura neden olmaya çalışmak gibi doğanın kendisini taklit etmesini bekleyerek, ya da kaplan dişi takarak onun gücünü kazanmaya çalışmak gibi doğanın güçlerini kendine aktararak bu ruhları kontrol etme çabasının bir aracıydı.</p>

      <p class="paragraf-2">Din, vahşilikten barbarlığa geçişle birlikte doğdu. Nasıl ki üretimdeki gelişmenin daha yüksek bir aşamasında Yunan uygarlığının ticari merkezleri felsefenin doğumuna, 17. yüzyıl sanayi toplumu ise modern deneysel bilimin doğumuna tanıklık ettiyse, toplayıcılıktan tarıma geçiş de beraberinde sınıflı toplumu ve üretim dışında kalan rahipleri getirdi. Fakat yeninin ilerlemesi sürerken eski de varlığını sürdürdü. Bilimin gelişmesine rağmen din yaşamaya devam etti ve din de kendi içinde büyünün öğelerini taşımayı sürdürdü.</p>

      <p class="paragraf-2">Vahşi insan için doğaüstü güçler tarafından ele geçirildiğine inandığı nesnelere dokunmak tabuyken, Müslümanlar ve Yahudiler domuz eti yemez, Hindular inekleri öldürmez. Bir azizin ya da diğer kutsal karakterlerin ikonu neyse, vahşi insanın fetişi de odur. İbadetler, kutsal su ya da dualar, büyü formüllerine ve ritüellerine benzer. Katolik kilisesinin töz değişimi öğretisi, yani Komünyon töreninde yenilen şarap ve ekmeğin İsa’nın kanına ve bedenine dönüştüğü iddiası, bir insanın etini yemeyi onun gücünü ve cesaretini aktarma aracı olarak gören ilkel halkların yamyamlığından farklı değildir. Pek çok Protestan tarikatında görülen “dokunarak iyileştirme”, endişeyi teskin etmenin sözde büyüye benzer bir aracıdır (bu güç, eskiden krallara ve azizlere atfedilirdi; pek de aziz biri olmayan II. Charles’ın “kraliyet dokunuşu”nun sıraca hastalığını iyileştirdiği söylenirdi).</p>

      <p class="paragraf-2"><span>Büyü gibi dinin de kaynağında, insanlığın doğa üzerindeki kontrolünün yetersizliği yatar. Fakat din aynı zamanda, toplumsal güçlerin –sınıf egemenliği kaynaklı– kontrol edilemezliğini yansıtır. Bu ilk olarak Engels tarafından fark edilir; Engels, tanrılara doğa güçlerinin imgelemdeki yansımaları olarak bakan karşılaştırmalı mitoloji araştırmacılarının, dinin evriminde önemi giderek artan bir faktörü gözden kaçırdıklarına işaret eder. Bu faktör, sınıf ayrışmaları ve egemenliğinin ilerlemesine paralel olarak, toplumsal güçler üzerindeki kontrol kaybıdır.</span></p>

      <p class="alinti" xml:lang="en-GB">Doğanın güçlerinin yanı sıra, toplumsal güçler de aktifleşmeye başlar –bunlar da insana eşit derecede yabancı ve ilk başta eşit derecede açıklanamaz gelen, ona bizzat doğanın güçleri gibi görünüşte doğal bir kaçınılmazlıkla hükmeden güçlerdir. ... Evrimin daha ileri bir aşamasında, sayısız tanrıya atfedilen doğal ve toplumsal nitelikler, <span class="char-style-override-11">tek bir</span> kadiri mutlak tanrıya aktarılır. (<span class="char-style-override-11">On Religion</span>, s. 148)</p>

      <p class="paragraf-2">“Sayısız tanrıya atfedilen doğal ve toplumsal nitelikler”in Eski Ahit’in tanrısına aktarılışı, yakın dönemde karşılaştırmalı din araştırmacısı Weston La Barre tarafından şu şekilde ele alınır: “Yehova’nın kendisi, bereket tanrısı ile bölgesel tanrıların, ateş ve volkan tanrısının, Mezopotamya gök tanrısı ile neolitik yağmur boğalarının, şamanların ve diğerlerinin garip bir bileşimidir.”<span class="dipp"><a class="footnote-link" href="#footnote-225-54" id="footnote-225-54-backlink">54</a></span></p>

      <p class="ara1" xml:lang="en-GB">Marksizmde ideoloji olarak din</p>

      <p class="paragraf-2">Marksizmin dini bir ideoloji olarak kavrayışı, Fransız materyalistlerinin dine egemen sınıfların komplosu olarak bakışına benzemez. Çağımızın önde gelen ilahiyatçılarından Reinhold Niebuhr bunu göremez. <span class="char-style-override-11">Marx and Engels on Religion</span>’ın Schocken baskısına yazdığı önsözde “Özellikle Engels imzalı “Köylü Savaşları” makalesinde görüldüğü üzere, Anabaptist dinî liderliğindeki on yedinci yüzyıl radikal köylü hareketini takdir etmesi, Marksizmin dini her zaman egemen toplumsal güçler tarafından kullanılan bir silah olarak gören temel teziyle pek örtüşmez” der. Kitap önsözlerinin işlevi, okuru kitabın yazarı ve fikirleri hakkında bilgilendirerek kavrayışı kolaylaştırmaktır; iftira atmak değil. Fakat Niebuhr’un bu iddiası, ileride değineceğimiz diğer iddiaları gibi, sadece okuyucuyu yanlış yönlendirmeye yaramaktadır.</p>

      <p class="paragraf-2">Niebuhr’un yorumu, Aydınlanma filozoflarının dine komplo olarak bakışına uygulanabilir. Zira onlarınki, dine tarih dışı bir bakıştı. Filozoflar haklı olarak kendi dönemlerindeki Katolik kilisesini ilerlemenin düşmanı olarak gördüler ve sonuçta dine baktıklarında her dönemde ve her bakımdan gericiliğin temsilciliğinden başka bir şey görmediler. Bu, bir olguyu değerlendirmek için fazlasıyla tek taraflı bir yaklaşımdı.</p>

      <p class="paragraf-2">Diyalektik materyalist yöntemle paralel olarak, Marx ve Engels dinin çağlar boyunca üstlendiği çelişkili rollere ilişkin çok daha somut ve tarihsel açıklamalar getirdiler. Dinin temel işlevi baskıcı kurumları onaylamak olsa da, insanların içinde yaşadıkları dünya ve toplum hakkındaki düşüncelerine hükmettiği için, burjuvazi öncesi ve hatta daha sonraki dönemlerde ezilenler arasındaki isyankâr atmosfer ve hareketler de kendiliğinden bir şekilde dinsel bir ton ve heretik bir biçim kazanmaya meylediyordu. Ajitatörler kendi amaçlarını ve tutkularını, isyan eden kitlelerin ihtiyaç ve taleplerine uyarlanmış geleneksel dinsel düşüncelerle ifade ediyorlardı.</p>

      <p class="paragraf-2">Dolayısıyla Niebuhr’un iddiasının aksine, Alman anabaptizminin radikal köylü hareketine hizmeti ile dinin kurulu düzen tarafından kullanılan bir silah oluşu arasında hiçbir çelişki yoktur. Din –kuşkusuz farklı biçimlerde– karşıt taraflarca kullanılan bir silah olabilir. Dinsel düşüncelerin yeniden yorumlanışı, toplumsal ilişkilerde keskin sınıf çatışmalarına varan derin dönüşümlere eşlik etmiştir.</p>

      <p class="paragraf-2">Aslında Engels bunu, Niebuhr tarafından ahmakça göz ardı edilse de, Niebuhr’un bizzat silah metaforunu ödünç aldığı paragrafta (Almanya’da Köylü Savaşı) açıkça belirtir. Luther zamanında çatışan üç gücün olduğunu söyler ve bu toplumsal kesimleri şu şekilde analiz eder: “muhafazakâr Katolik kamp”, “burjuva ılımlı Luther’ci reformistler” ve anabaptist “Münzer’in devrimci partisi” (<span class="char-style-override-11">On Religion</span>, s. 103).</p>

      <p class="alinti" xml:lang="en-GB">Luther, İncil’i tercüme ederek plebyen hareketin eline güçlü bir silah verdi. İncil vesilesiyle kendi döneminin feodal Hristiyanlığı ile 1. yüzyılın mütevazi Hristiyanlığını, yozlaşmış feodal toplum ile karmaşık ve yapay hiyerarşilerden haberi bile olmayan bir toplum tablosunu karşı karşıya koydu. Köylüler bu aracı prenslere, soylulara ve din adamlarına karşı kullandı. Sonra Luther, mutlak monarşinin hiçbir çanak yalayıcısının daha önce yapamadığını yaptı; İncil’den tanrının atadığı otoritelere bir ilahi çıkararak, bu silahı onlara karşı çevirdi (a.g.e., s. 108).</p>

      <p class="paragraf-2">Marx ve Engels, yine Niebuhr’un imasının aksine, Alman anabaptizmine istisnai bir örnek olarak da bakmaz. Niebuhr önsözünü yazdığı kitabı biraz dikkatli okusaydı, ezilenlerin isyan hareketlerinin Hristiyanlığın ilk günlerinden beri kendine has dinsel biçimler kazandığından bahsedildiğini görürdü.</p>

      <p class="paragraf-2">“Hristiyanlık, kökeninde ezilenlerin bir hareketidir: Önce kölelerin ve özgürleşmiş kölelerin, tüm haklarından mahrum bırakılmış insanların, Roma tarafından boyun eğdirilmiş ya da dağıtılmış halkların dini olarak ortaya çıktı” (A.g.e., s. 316). “Feodalizme karşı devrimci muhalefet, Ortaçağ boyunca sürdü. Mistisizm, açık heretizm ya da silahlı ayaklanma biçimleri aldı. ... Heretikler kısmen ... feodalizmin dar geldiği kentlerdeki muhalefetin (Albigenler, Brescia’lı Arnold vs.) ve kısmen de doğrudan köylü ayaklanmalarının (Picardy’deki Hollandalı papaz John Ball vs.) ifadesi oldu” (a.g.e., s. 99). Ortaçağ heretizminin bu iki farklı biçiminde “henüz on ikinci yüzyılda, kentsoylu ile köylünün arasındaki büyük anti–tezin habercisini –Köylü Savaşı’nın yenilgisine neden olan plebyen muhalefeti– görürüz” (a.g.e., s. 100).</p>

      <p class="alinti" xml:lang="en-GB">O dönemde plebyenler, hem feodal hem de kentsoylu birliklerin dışında kalan ... tek sınıftı. Ne ayrıcalıkları ne de mülkiyetleri vardı. ... Bu, plebyen muhafeletin o dönemde bile neden kendisini sadece feodalizme ve ayrıcalıklı kentsoylulara karşı mücadeleyle sınırlandıramadığını, neden –en azından düşleminde– ... sınıf çatışması temeline dayalı tüm toplumlarda ortak kurumları, görüşleri ve kavramları sorguladığını açıklar. ... Bu bağlamda, erken dönem Hristiyanlığın binyılcı rüyaları çok uygun bir başlangıç noktası sundu. ... Bugünün ve hatta geleceğin ötesine bu seyahat, şiddetli ve fantastik olmaya mahkûmdu (A.g.e., s. 102).</p>

      <p class="paragraf-2">“Erken dönem Hristiyanlığın binyılcı rüyaları” –İsa’nın yeniden dirilerek yeryüzüne bin yıl sürecek bir Tanrının Krallığı’nı kuracağı düşüncesi– yüzyıllar boyunca yoksulların ve ezilenlerin mücadelelerine ilham verdi. Bu, Marx’ın “din halkların afyonudur” sözüne yeni bir ışık tutar. Bu ifade genellikle, dinin kitleleri uyuşturarak sefaletlerini katlanılır hale getirdiği ve dolayısıyla onları ayaklanma yetisinden mahrum bıraktığı şeklinde yorumlanır. Bu, görmüş olduğumuz gibi, Aydınlanma filozoflarının kavrayışıdır ve kuşkusuz Marx’ın bir kastı da budur, fakat bundan ibaret değildir. Bu ünlü cümlenin hemen öncesinde, “Dinsel huzursuzluk, aynı zamanda gerçek huzursuzluğun ve buna karşı protestonun ifadesidir” der (a.g.e., s. 42). Afyonlu rüyalar, protesto ve mücadeleyi yükseltebilir, uyuşturduğu gibi harekete de geçirebilir. Yine de afyon, hiçbir zaman gerçekçi bir kavrayış üretmez ve tam da o dönemde komünizme ulaşılamayacağı, onun uğruna verilecek bir mücadele sadece geleceğin habercisi olabileceği için, ona dönük özlem bir fantezi biçimini alır.</p>

      <p class="paragraf-2">Fakat 17. yüzyıl devrimci İngiliz burjuvazisi bile dini –bu kadar “şiddetli ve fantastik bir biçimde” olmasa da– devrim taraftarlarının “mücadelelerinin sınırlı burjuva içeriğine gözlerini kapatmak ve büyük tarih oyununun yüksek sahnesinde coşkunluklarını korumak” için ihtiyaç duydukları “öz-aldanma” uğrunda kullandılar. “Cromwell ve İngiliz halkı” bu nedenle “kendi burjuva devrimleri için Eski Ahit’ten vaazlar, tutkular ve yanılsamalar ödünç aldı. Gerçek amaç hasıl olduğunda, İngiliz toplumunun burjuva dönüşümü tamamlandığında, Habakkuk’un [Eski Ahit’te ilahi adaletin kötülüğe karşı zaferini anlatan kitap] yerini Locke aldı.”<span class="dipp"><a class="footnote-link" href="#footnote-225-55" id="footnote-225-55-backlink">55</a></span></p>

      <p class="paragraf-2">Burjuvazinin yükselişini, sanayiyi ileri taşıyan bilimin gelişmesi takip etti; devrimci İngiliz burjuvazisinin dini, 17. yüzyıl Calvinciliği, bilimin yolunu açtı,<span class="dipp"><a class="footnote-link" href="#footnote-225-56" id="footnote-225-56-backlink">56</a></span> burjuvazi ve bilim hızla dinin ötesine geçti.</p>

      <p class="alinti" xml:lang="en-GB">Dinin bayrağı İngiltere’de son kez on yedinci yüzyılda dalgalandı ve henüz elli yıl bile geçmemişti ki, burjuvazinin klasik bakışı haline gelecek olan yeni dünya bakışı Fransa’da kendini tüm çıplaklığıyla gösterdi: hukuki dünya bakışı. Bu, teolojik bakışın sekülerleşmesiydi. İnsan hakları, dogmanın ve kutsal hakkın; devlet, kilisenin yerini aldı. ... Ve rekabet, özgür meta üreticileri arası ticaretin temel biçimi, en büyük eşitleyici olduğundan, yasalar önünde eşitlik burjuvazinin ana şiarı haline geldi. (a.g.e., s. 270-1)</p>

      <p class="paragraf-2">Bununla birlikte, Amerikan ve Fransız devrimcilerinin düşlerini ateşleyen “insanın devredilemez hakları” düşüncesi, burjuvazinin bir aklileştirmesiydi –nasıl ki Püritenizm, İngiliz devrimcilerinin dinsel aklileştirmesi olduysa. “Emek gücünün alım satımı ... aslında tam da insanın doğuştan gelen haklarının cennetidir. Orada sadece Özgürlük, Eşitlik, Mülkiyet hükmeder.”<span class="dipp"><a class="footnote-link" href="#footnote-225-57" id="footnote-225-57-backlink">57</a></span> Görünüşte hem sermaye hem emek özgür aktörler olarak bir sözleşmeye taraf oluyor ve her biri sahip olduğu şeyi –para ve emek– eşitlik temelinde değiş tokuş ediyordu. Gerçekte ise, işçi kendi emek gücünü satmadığı takdirde aç kalacağı için, sömürülmeye mahkûmdu. Kapitalistler ve işçiler teoride yasa önünde eşitti, fakat bu eşitliğe dair en iyi yorumu Anatole France yapmıştı: “Yasalar, o görkemli eşitlikçiliğiyle, köprü altında yatmayı, sokaklarda dilenmeyi ve ekmek çalmayı yoksula da zengine de yasaklar.”</p>

      <p class="paragraf-2">Devrimci altın çağında seküler bir ideoloji uğruna dini terk eden burjuvazi, 19. yüzyılda eski coşkusuyla olmasa da dine geri döndü. Fransız Devrimi’nin Jakobenlerinden ve baldırıçıplaklarından dehşete kapılan İngiliz burjuvazisi, tüm bu karmaşayı dinsizliğin yayılmasına yordu. “1795’e gelindiğinde” der Bertrand Russell, “İngiltere’deki bütün tuzukurular İncil dışı [jeolojik] her öğretide mülkiyetlerine dönük bir saldırı ve giyotin tehdidi görüyorlardı. Yıllar boyunca İngiliz kamuoyu, devrim öncesine kıyasla çok daha az liberaldi.”<span class="dipp"><a class="footnote-link" href="#footnote-225-58" id="footnote-225-58-backlink">58</a></span></p>

      <p class="paragraf-2">İngiliz burjuvazisi, dine dönüşte yalnız değildi. Sosyalizmin yükselişiyle beraber “İngiliz vakarı” der Engels, “kıta burjuvazisinin özgür düşüncesine ve dine dönük kayıtsızlığına” galebe çaldı.</p>

      <p class="alinti" xml:lang="en-GB">Fransız ve Alman burjuvazisi için, bir anda deniz tutmaya başlayınca, afta tafrayla yaktığı sigarasını sessizce güverteye fırlatıp atan genç bir delikanlı gibi, özgür düşüncesini fırlatıp atmaktan başka bir yol kalmamıştı. Alaycılar, birer birer, davranışlarında dindarlaştılar; kiliseden, onun dogmalarından ve ayinlerinden saygıyla bahseder oldular ve hatta başka çareleri kalmadığı ölçüde ona ayak uydurdular. ... Din, halk için diri tutulmalıydı –toplumu acı bir yıkımdan korumanın tek ve son çaresi buydu. (A.g.e., s. 312-13)</p>

      <p class="paragraf-2">Kıta burjuvazisinin dine dönüşünü sosyalizmin yükselişiyle ilişkilendiren Engels’i, Arnold Tonybee gibi saygın bir tarihçi ve din sempatizanı da doğrular:</p>

      <p class="alinti" xml:lang="en-GB">19. yüzyılın sonlarına doğru, en azından Fransız Devrimi’nden bu yana kilise karşıtı, agnostik ya da ateist olan Fransız burjuvazisinin bir kesimi az çok kinik bir havada Roma Katolik ortodoksisine yüzünü döndü; çünkü Roma Katolik Kilisesi’ne nüfuz etmiş muhafazakârlığın, sosyalizmin yükselişe geçtiği bir çağda onu özel mülkiyetin dalgakıranı haline getirdiğini düşünmeye başladı.<span class="dipp" style="font-size:0.86em;"><a class="footnote-link" href="#footnote-225-59" id="footnote-225-59-backlink">59</a></span></p>

      <p class="paragraf-2"><span>Böylece Avrupa burjuvazisi, en ilerici kesimleriyle din uyuşturucusunu reddettiği bir dönemin ardından, onun “torbacı</span>sı” haline geldi. Aydınlanma düşünürlerinin dine kinik bir egemen sınıf komplosu olarak bakışı –çoğu zaman “torbacıların” kendisi birer uyuşturucu bağımlısı olsa da– bu dönemde Aydınlanma dönemine kıyasla gerçeğe daha yakındı.</p>

      <p class="paragraf-2">Engels’in Avrupa’daki gelişkin kapitalist ülkelerden bahsederken dediği gibi (dünya kapitalizminin çeperindeki köylü toplumlarından bahsederken bu yaklaşıma şerh koymak gerekir),<span class="dipp"><a class="footnote-link" href="#footnote-225-60" id="footnote-225-60-backlink">60</a></span> Fransız Devrimi’nden bu yana din “herhangi bir ilerici sınıfa kendi arzularının ideolojik kisvesi olarak hizmet etmeye kabil değildir” (a.g.e., s. 266). İşçi sınıfının devrimini yapmak için dinsel ya da herhangi başka bir ideolojinin yanılsamalarına ihtiyacı yoktur. Marx’ın materyalist tarih kavrayışı –siyasal bilinç sahibi işçilerin dünya görüşü– ilk defa devrimci bir sınıfın amaçlarıyla onun bakış açısı arasında tutarlı bir örtüşme yaratarak, dinsel ya da diğer ideolojik yanılsamaları ortadan kaldırmaya yaramıştır.</p>

      <p class="ara1" xml:lang="en-GB">Marksizm ve modernist Hristiyanlık</p>

      <p class="paragraf-2">Marksist materyalizmin ortadan kaldırdığı dinsel yanılsamalar arasında, modernist Hristiyanlığınkiler de yer alır.</p>

      <p class="paragraf-2">Bilimsel ilerlemenin bir sonucu olarak Hristiyanlar, önceden inançlarının temel öğesi olarak kabul ettikleri şeylerden birer birer geri adım atmak zorunda kaldılar. Bilim ile din arası savaş, 16. ve 17. yüzyıllarda astronomi, 19. yüzyılda jeoloji ve biyoloji cephelerinde yaşandı. Bu cephelerdeki savaş hararetliydi; fakat Hristiyanların arka arkaya geri adımları dini dönüştürdükçe, inançlı bilim insanları kendi çağlarının dinine bağlı kalmayı sürdürebildi. Protestan köktendincilerin ve kimi Katolik ilahiyatçıların hâlâ savunmacı bir mücadeleyi sürdürüyor olmalarına karşın, son üç yüzyılın genelinde olduğu gibi bugün de bilim ile din arasında bir barışın inşa edildiği söyleniyor.<span class="dipp"><a class="footnote-link" href="#footnote-225-61" id="footnote-225-61-backlink">61</a></span> Ne var ki, yaşamın kaynağı ya da beden ile zihnin ayrılmazlığı gibi meselelerle ilgilenen biyokimya ve psikoloji gibi cephelerde bilim insanları, ilahiyattan alan kapma mücadelesini sürdürüyor.</p>

      <p class="paragraf-2">Kendi döneminde yaşanan süreci irdeleyen Engels, ironik bir dille şu gözlemde bulunur:</p>

      <p class="alinti" xml:lang="en-GB">Tanrıya hiçbir yerde, ona inanan doğa bilimcilerden daha kötü muamele edilmemiştir. ... Bilimin ilerleyişi karşısında kaleler birer birer teslim oluyor, ta ki sonunda doğanın tüm o sonsuz evreni bilim tarafından fethedilene ve Yaratıcıya hiçbir yer kalmayana kadar. ... Yerin ve göğün yaratıcısı, her şeyin koruyucusu, onsuz tek bir saç telinin bile kafadan düşemeyeceği o eski Tanrıdan nerelere! (a.g.e., s. 192-3)</p>

      <p class="paragraf-2">IV. Henri’nin tahtı ele geçirmek için Katolikliğe dönerken söylediği gibi (Paris, bir ekmek ve şarap ayinine değer), günümüz ilahiyatçısı da “Kilisenin devamlılığı, eski tanrının kurban edilmesine değer” diyebilir.</p>

      <p class="paragraf-2">Din sadece doğa bilimlerinin taarruzu karşısında değil, Kitab-ı Mukaddes’in dilbilimsel incelemesindeki gelişmeler karşısında da geri çekildi. Kitab-ı Mukaddes araştırmacıları, dilbilim araştırmacılarının diğer metinlerde kullandığı yöntemleri kullanarak söz konusu metnin İ.Ö. 1200’den başlayıp İ.S. 200’ün ortalarına uzanan on dört yüzyılı aşkın bir sürede kaleme alındığını gösterdi. Musa’ya atfedilen Eski Ahit’in ilk beş kitabı aslında, İncil’deki sırayı takip etmeyen bir sırayla, farklı zamanlarda farklı kişiler tarafından yazılmıştır. İlk bölümü ikinci bölümünün büyük kısmından birkaç yüzyıl sonra yazılan Yaratılış, en az üç kişinin elinden çıkmadır. Benzer şekilde, İsa’nın müritlerinin tanık olduğu olayları aktardığına inanılan Yeni Ahit de, uzun yıllar boyunca birike birike oluşmuş bir sözlü geleneğin derlenmesidir.<span class="dipp"><a class="footnote-link" href="#footnote-225-62" id="footnote-225-62-backlink">62</a></span></p>

      <p class="paragraf-2">Liberal ilahiyatçılar bu bulguları kabul etmelerine rağmen, Musa’nın Yehova’dan aldığı vahiylerin ya da İsa’nın müritlerinin bizzat tanık oldukları olayların anlatımı olmasa da, İncil’in bir anlamda tanrının sözü olduğuna inanmayı sürdürdüler. Bu tür bir liberal ilahiyat, Marx ve Engels döneminde de vardı. Engels “hem önyargısız ve eksiksiz hem de aynı zamanda Hristiyan oluşuyla övünen” bir “açık fikirli [İncil] eleştirisi”nden bahseder. Buna göre “[kutsal] kitaplar tam olarak kutsal ruh tarafından tebliğ edilmemiştir, fakat insanlığın kutsal ruhu vs. aracılığıyla ilahiliğin tebliğidirler” (a.g.e., s. 205).</p>

      <p class="paragraf-2">İlahiyatçı Sanday’in <span class="char-style-override-11">Encyclopedia of Religion and Ethics</span> (Din ve Etik Ansiklopedisi) için yazdığı İncil maddesi, bu tür bir liberalizmin tipik örneğidir.</p>

      <p class="alinti" xml:lang="en-GB">Evrenin tinsel bir yorumunu veri kabul ederek ve görüngüler dünyasının ardında onu var eden yüce bir ruhun olduğunu varsayarak, bu Ruh’un bilinmek istediğine ve yarattıklarının en zekileri aracılığıyla kendini bilinir kıldığına ilişkin yaygın bir inanış varolagelmiştir. ... Ruha ‘konuşan’ Ruh fikri, elbette bir metafordur. ... Fakat eğer ki Tanrı’nın insana ‘konuştuğunu’ varsayacak olursak, ne şekilde konuşmuş olmalıdır? ... Kuşkusuz, seçilen iletişim yönteminin yüce Ruh’un daha aşağı olanlara ve bunlar içinde de eşit düzeyde tüm bireylere değil, bazılarına nüfuzu dolayımıyla gerçekleşmesi akla son derece yatkındır. İncil, Tanrı’nın insanla ilişkisini bu şekilde tanımlar ... Onu [insanı] dinsel bir varlık olarak ele aldığımızda, bir bütün olarak hayat yolunun aşamalı ve ileri doğru olduğunu ... görürüz. ... İncil’de yazılanlara bu tür bir ‘yükselen gaye’ açısından yaklaşırsak, Tanrı’dan gelmiş olmaları gayet makuldür. ... İncil’in yanılmaz olduğu kimi (pek çok) şeyler vardır ve bu nedenle de kelimenin dar anlamıyla buyurucu değildir. İncil’in emirleri giderek ahlak ve din alanlarına daralmıştır. Fakat bu alanlarda bile, farklı dönemler için esneme payı bırakılması gerektiği giderek kabul edilmiştir.</p>

      <p class="paragraf-2">Sanday, İncil’de denildiği üzere, Musa ile “bir insanın dostuyla konuştuğu gibi” konuşan, fakat kimse tanrının yüzünü göremeyeceği için “yüzünü” değil sadece “sırtını” görmesine izin veren (garip bir iletişim olsa gerek) insan-benzeri eski tanrıyı (Mısır’dan Çıkış 33: 11, 20-23) reddeder. Ruhla konuşan ruh düşüncesi sadece bir metafordur; zira konuşma bir gırtlak ve fiziksel bir beden ima eder. Bununla birlikte, tanrı sözüm ona İncil’in yazarlarına “nüfuz” etmiştir –dil olmadan düşünceleri nasıl ilettiği (Marx’ın da dediği gibi “Fikirler, dilden bağımsız var olamazlar”)<span class="dipp"><a class="footnote-link" href="#footnote-225-63" id="footnote-225-63-backlink">63</a></span> bir muamma olarak kalsa da.</p>

      <p class="paragraf-2">Tanrının birkaç seçilmiş ruhla iletişiminin sonucu olan İncil’deki mesajın, insanın –ilahi planın bir parçası olan– manevi evriminde giderek açıklık kazandığı söylenir. Onun otoritesi artık etiğe ve dine –Sanday’in ispatlamak yerine varsaydığı tanrının buyruklarının sözel ifadelerine– sınırlandırılmış görünmektedir. Nesneler hakkında söylediği ve doğa bilimleri ile çelişen şeyler ise, tanrının “nüfuz ettiği” insanların cehaletini gözeterek yavanlaştırdığı ifadeler olarak görülmelidir, ezelî hakikatler olarak değil.</p>

      <p class="paragraf-2">İncil’deki saçmalıklar böylece tanrının insan zihninin sınırlarına uyum sağlama ihtiyacıyla açıklanır. Buradaki sorun, tanrının çok fazla uyum sağlamış olmasıdır: İnsanın zihinsel sınırlarına verilen bu sözüm ona taviz, aynı zihnin ilerlemesinin önüne taş koymuştur. İncil’e körü körüne inanç, evren ve insanlık hakkındaki bilgilere karşı direncin başlıca kaynağı olmuştur. Sadece vaktiyle Kopernik’in astronomi öğretisinin yasaklanması, cadı avları ve biyolojik evrimin reddedilmesi için değil; günümüzde Güney Afrikalı Boerlerin apartheid’ı savunması ve Mormonların siyahları papazlıktan dışlayarak onlara cennette daha aşağı bir yeri (yani bölünmüş bir cenneti) reva görmesi adına da kullanılmıştır. İşin aslı, her şeyi bilen bir tanrıdan daha iyisi beklenirdi.</p>

      <p class="paragraf-2">Modernist ilahiyatçılar, etik ve din alanlarında dahi çağın koşullarına göre bir esneklik gözetilmesi gerektiğini savunur. Bu onları, ebeveynlerine itaat etmeyenlerin taşlanarak öldürülmesi (Yasanın Tekrarı 21: 18-21), zifaf gecesi kanlı bir çarşaf gösteremeyen ve böylece bakire olmadıkları anlaşılan gelinlerin öldürülmesi (Yasanın Tekrarı 22: 15-20) gibi emirleri savunma utancından kurtarır. Fakat bu tür esneklikler gösterildiğinde, geriye ne kalır? Modernist ilahiyatçıların yanıtı, On Emir’in ve Dağdaki Vaaz’ın bize bugün ve daima geçerli bir ahlakı salık verdiği ve ancak tanrıdan gelebilecek bir haşmete sahip olduğudur.</p>

      <p class="paragraf-2">Öte yandan Engels, “herhangi bir ahlaki dogmanın ezelî, nihai ve sabit bir ahlak yasası olarak dayatılmasına dönük her tür girişim”i reddeder (<span class="char-style-override-11">Reader</span>, s. 252). Ahlaki mutlakları reddederek, büyük antropolog Sör James Frazer’ın pek çok kültür üzerine yaptığı çalışmalardaki keşfini önceden görür: “Doğru ve yanlış hakkındaki ilkelerin mutlak ve ezelî olduğu görüşü, artık kabul edilemez. Durmaksızın değişim, daimi akış yasası, fiziksel dünya için ne kadar geçerliyse ahlak dünyası için de o kadar geçerlidir.”<span class="dipp"><a class="footnote-link" href="#footnote-225-64" id="footnote-225-64-backlink">64</a></span> Fakat ahlaki mutlaklar olmasa da, amaçlar ve araçlar diyalektik olarak birbiriyle bağlantılıdır; amaçlar araçları belirler ve ulaşılan bir amaç, bir başka amacın aracı haline gelir. Örneğin işçi sınıfının kurtuluşu ancak işçilerin kendileri sayesinde mümkün olduğundan, sosyalizme Stalinist “liderlerin” dalavereleri ve baskılarıyla ulaşılamaz.<span class="dipp"><a class="footnote-link" href="#footnote-225-65" id="footnote-225-65-backlink">65</a></span></p>

      <p class="paragraf-2">Frazer’dan farklı olarak Engels, ahlaktaki değişimlerin, toplumun ekonomik gelişiminden kaynaklandığını düşünür:</p>

      <p class="alinti" xml:lang="en-GB">Tüm eski ahlak teorileri, son tahlilde, toplumun o çağda ulaşmış olduğu ekonomik düzeyin ürünüdür. Ve toplum bugüne kadar sınıf çatışmaları içinde devindiğine göre, ahlak da her daim bir sınıfın ahlakı olmuştur; ya egemen sınıfın çıkarlarını ve tahakkümünü meşrulaştırmış ya da, ezilen sınıf yeterince güçlü hale geldiği anda, bu egemenliğe karşı ayaklanmayı ve ezilenlerin müstakbel çıkarlarını temsil etmiştir. Bu süreçte, beşeri bilgi birikiminin tüm diğer dallarında olduğu gibi, bir bütün olarak ahlakta da bir ilerleme olduğu şüphesizdir. Fakat hala sınıfsal ahlakın ötesine geçmiş değiliz. Sınıf çatışmalarını ve bunların düşüncedeki mirasını aşan gerçek bir insan ahlakı ancak, sadece sınıf çelişkilerinin üstesinden gelmiş değil, aynı zamanda bunların bütün izlerini unutmuş bir toplum düzeyinde mümkündür. (<span class="char-style-override-11">Reader</span>, s. 252)</p>

      <p class="paragraf-2">On Emir’i ve Dağdaki Vaaz’ı incelediğimizde, bunların sabit ve kabul edilebilir bir ahlaki dogma inşa etmediklerini görürüz. Örneğin tanrının “hiçbir rakibi hoş görmeyeceğini” ilan eden İkinci Emir, “Benden nefret edenin babasının işlediği suçun hesabını çocuklarından, üçüncü, dördüncü kuşaklardan sorarım” (Mısır’dan Çıkış 20: 5) der. Liberal ilahiyatçılar suçluların torunlarına ve torunlarının çocuklarına dönük bu intikamcılığı bugün insan davranışı için rehber kabul ederler mi?</p>

      <p class="paragraf-2">Onuncu Emir, “Komşunun evine, karısına, erkek ve kadın kölesine, öküzüne, eşeğine, hiçbir şeyine göz dikmeyeceksin” (Mısır’dan Çıkış 20: 17) der. Burada kölelik ahlaken onaylanmış ve kadınlar birer öküz gibi malvarlığı olarak kabul edilmiştir. Kadınlara reva görülen bu aşağı konum da, tanrının dürüst kulu Lut’u iki erkek konuğuna tecavüz etmesinler diye Sodomlu günahkârlara iki kızını sunmaya sevk eden (Yaratılış 19: 7-8) de aynı göçebe ataerkil kültürün ürünüdür. Çölün göçebeleri arasında konukseverlik her şeyden önemlidir; kadınlar ise pek hesaba katılmazlar.</p>

      <p class="paragraf-2">Daha eski zamanlardan kalma ve Hammurabi tarafından yazılı hale getirilen Babil kanunlarından devralınma “çalmayacaksın”, “öldürmeyeceksin” emirleri, uygar bir toplumun normal işleyişi için gerekli ve daha uzun ömürlü ahlaki ilkelerdir. Fakat toplumsal gerilimler ve sınıf çelişkileri nedeniyle bu ilkeler de mutlak değildir ve karşıt sınıflar tarafından farklı dönemlerde farklı şekillerde yorumlanacaktır.</p>

      <p class="paragraf-2">Örneğin İncil, tanrının sevgili kulu Yusuf’un yıllar öncesinden kıtlığı haber verdiğini ve firavuna daha fazla hububat stoklamasını önerdiğini rivayet eder. Kıtlık geldiğinde, Mısır ve Kenan halkları açlık nedeniyle kendi gıda stoklarını ve topraklarını firavunun valisi Yusuf’a vermeye ve yiyecek karşılığında firavunun kölesi olmaya zorlanmıştır. Dahası, kendilerinin ve soylarının elde edeceği hasatın beşte birini firavuna vermeyi kabul etmişlerdir (Yaratılış 47: 18-26). İncil bu zorlamayı Yusuf açısından takdire şayan bir davranış olarak görür, fakat isyankâr köleler açısından bu bir çeşit hırsızlıktır. Eğer ki atalarının tehdit ve baskı nedeniyle elden çıkardığı topraklara el koysalardı, bu da firavunun ve topraklarını vermek zorunda kalmayan, firavundan maaşlı ayrıcalıklı rahiplerin gözünde bir hırsızlık olacaktı.</p>

      <p class="paragraf-2"><span>Ayrıca, Engels’in işaret ettiği gibi, “çalmayacaksın”, ezelî bir ahlak yasası değildir. Çalma, ancak özel mülkiyetin varolduğu koşullarda mümkündür. “Çalmanın gerekçesinin yok edildiği ve dolayısıyla olsa olsa meczupların hırsızlık yapacağı bir toplumda, vakur bir ifadeyle ezelî hakikati –‘Çalmayacaksın!’– haykıran ahlak savunucusu komik duruma düşer” (</span><span class="char-style-override-11">Reader</span><span>, s. 252</span></p>

      <p class="paragraf-2">Kuzey kutbunun kâşifi Vilhjalmur Stefansson, Coronation Körfezi’nde taş devri koşullarında yaşayan Eskimoları 1906-1918 yılları arasında yakından gözlemler ve bu tür bir ilkel komünist toplumdan bahseder.</p>

      <p class="alinti" xml:lang="en-GB">Hristiyanlığın ve kürk ticaretinin ortak etkisiyle çözülmekte olan sistem, ekonomik açıdan komünizmdi. Doğal kaynaklar ve hammaddeler ortak mülktü, fakat kişiler kendi yaptıkları nesnelerin sahibiydi. ... Topluluğun stoğundan ayrıca besin stoklamak zorunda değilsiniz; gerçekten ihtiyaç duyduğunuz her şeyi gönül rahatlığıyla oradan alabilirsiniz. Kıyafet satın almak zorunda değilsiniz; zira ailenizden ya da dostlarınızdan bir kadın onu dikecektir. ... Yaşlılığınız için birikim yapmanıza gerek yok; çünkü çalışamayacak kadar yaşlı olduğunuzda da toplum size aynı memnuniyetle destek olacaktır; aynısı, hiçbir zaman çalışacak güçte olamamışsanız –örneğin bebeklikten beri körseniz– de geçerlidir.<span class="dipp" style="font-size:0.86em;"><a class="footnote-link" href="#footnote-225-66" id="footnote-225-66-backlink">66</a></span></p>

      <p class="paragraf-2">Böyle bir toplumda, Yahudi-Hristiyan buyruğu “çalmayacaksın” hiçbir anlam taşımaz –ya da en azından Hristiyanlık ve kapitalizm eski usulleri değiştirene kadar.</p>

      <p class="paragraf-2">Müminler için bile, çalmayı yasaklayan buyruktan daha da az mutlak olan bir başka buyruk, öldürmenin yasaklanmasıdır. Katolikler, Aziz Bartolomeus Yortusu’nda bütün Fransız Protestanları öldürürken dinsel bir görevi ifa ettiklerini düşünüyorlardı. Protestanlar bu noktada öğreti düzeyinde kendilerini ayrıştırsalar da, öldürmeye her zaman karşı olmadılar. Luther, köylü ayaklanmaları esnasında Alman köylülerine karşı, Fransız Katoliklerinin Protestanlara karşı hissettiğine benzer duygular içindeydi. “Eli ayağı tutan herkes tarafından, gizlice ya da açıkça, parça parça edilmeleri, gırtlaklanmaları ve bıçaklanmaları gerekir; aynı kudurmuş bir köpeğin öldürülmesi gerektiği gibi!” diye haykırıyordu (<span class="char-style-override-11">On Religion</span>, s. 107).</p>

      <p class="paragraf-2">Kiliseler “haklı savaş” doktrinine dayanarak, elbette, kitlesel kıyımlara her zaman göz yumdular. Tesadüfe bakın ki, her kilise, kendi devleti tarafından yapılan savaşları haklı görüyordu. Birinci Dünya Savaşı’nda Kayzer “Tanrı ve ben” derken, İngiliz şair Brooke yurttaşlarına “Tanrı, Kral ve Ülke” için savaşmaları çağrısında bulunuyordu. Her rejim, eski “Savaş Tanrısı”nın kendinden yana olduğundan emindi. Emperyalist ülkelerin egemen sınıflarının kutsal bir savaş olarak sunduğu bu savaşı, Rus Bolşevikler kapitalist bir savaş olarak lanetliyor ve tüm ülkelerin emekçi halklarını da buna karşı durmaya çağırıyordu. Farklı sınıflar, farklı ahlaki ölçütler ve farklı sonuçlar...</p>

      <p class="paragraf-2">Dağdaki Vaaz, yüceliğiyle tanrının bir tebliği olduğunu gösteren bir ahlaki doktrin değildi; On Emir’in olmadığı gibi. Eğer bir şeyin doğruluğunu deneyimle sınıyorsak, Dağdaki Vaaz’ın ahlaki öğretisi yaşam tarafından yanlışlanmış demektir. Marx’ın dediği gibi,</p>

      <p class="alinti" xml:lang="en-GB">Pratik yaşamınızın her dakikası, teorinizi yalanlamıyor mu? Dolandırıldığınızda mahkemelere başvurmayı yanlış mı buluyorsunuz? Fakat havari, bunun yanlış olduğunu yazıyor. Sol yanağınıza vurulduğunda sağ yanağınızı mı uzatıyorsunuz, bu saldırı için şikâyette bulunmuyor musunuz? Fakat İncil bunu yasaklıyor. ... Yargılamalarınızın ve medeni kanunlarınız büyük çoğunluğu özel mülkiyetle ilgili değil mi? Fakat size, hazinenizin bu dünyada olmadığı söyleniyor. (A.g.e., s. 35)</p>

      <p class="paragraf-2">Doktrinin, bu hayatta gerçekleşemeyecek kadar ulu olduğu iddiasının altında, ona dönük bir aşağılama yatar: Gerçeklikle temas ettiğinde lekelenecek kadar saf düşüncelerin hiçbir değeri yoktur. Bir insan onlara inanır gibi yapar, fakat kendi davranışlarına rehber kabul etmez; bunlar steril soyutlamalardır.</p>

      <p class="paragraf-2">Dağdaki Vaaz, gerçekte, Roma İmparatorluğu’nda ezilenlerin kendi kaderleriyle barışmasını sağlayan bir doktrindi. Sürekli aşağılananlara, kaderine boyun eğmenin yüceliğini vaaz ediyordu.<span class="dipp"><a class="footnote-link" href="#footnote-225-67" id="footnote-225-67-backlink">67</a></span> Bir Nazi toplama kampında tutsak olan psikolog Bruno Bettelheim, tutsakların bir kısmının kendi gardiyanlarına aşık olacak kadar zayıf düştüklerini anlatır. Bu, kendisini hor görenlere aşık bir kölenin hastalıklı mazoşizmine benzer. Oysa köleliğine karşı savaşan bir köle, bu sayede kendini kölelik psikolojisinden kurtarır.</p>

      <p class="paragraf-2">Dağdaki Vaaz, ahlaki üstünlük bir yana, çaresiz kalmış fakat kendi adaletsizlik duygusunu açığa vuramayanların sinsi hıncının bir ifadesidir.</p>

      <p class="alinti" xml:lang="en-GB">Ne mutlu size, şimdi ağlayanlar! Çünkü güleceksiniz. İnsanoğluna bağlılığınız yüzünden insanlar sizden nefret ettikleri, sizi toplum dışı edip aşağıladıkları ve adınızı kötüleyip sizi reddettikleri zaman ne mutlu size! O gün sevinin, coşkuyla zıplayın! Çünkü gökteki ödülünüz büyüktür. ... Ama vay halinize, ey zenginler, çünkü tesellinizi almış bulunuyorsunuz! Vay halinize, şimdi karnı tok olan sizler, çünkü açlık çekeceksiniz! Vay halinize, ey şimdi gülenler, çünkü yas tutup ağlayacaksınız! (Luka 6: 21-25)</p>

      <p class="paragraf-2">Şu ifadede gizlenmiş, bastırılmış bir kin yok mudur: “Düşmanlarınızı sevin, sizden nefret edenlere iyilik yapın, size lanet edenler için iyilik dileyin, size hakaret edenler için dua edin.” (Luka 6: 27-28) İsa, müritlerine “Düşmanlarınız için dua edin, siz cennete gideceksiniz, fakat şimdi gülen düşmanlarınız, cehennemde ağlayacak ve feryat edecekler” der. Muhaliflerine, Good New Bible’ın yaptığı gibi konuşma diline çevirerek ifade edersek, “Eyvallah dostum, yoluna devam et ve gül. Bir gün belanı bulacaksın. Son gülen iyi güler” diye seslenir. Birinin kendi adalet arzusunu tanrıya yamaması, kendi kendisiyle çelişmesine yol açar. İsa der ki “Başkasını yargılamayın, siz de yargılanmazsınız. Suçlu çıkarmayın, siz de suçlu çıkarılmazsınız. Başkasını bağışlayın, siz de bağışlanırsınız. ... Hangi ölçekle verirseniz, aynı ölçekle alacaksınız” (Luka 6: 37-38). Fakat hemen öncesinde tanrıdan şu şekilde bahseder: “O, nankör ve kötü kişilere karşı iyi yüreklidir. Babanız merhametli olduğu gibi, siz de merhametli olun” (Luka 6: 35-36). Siz merhametsiz olursanız tanrı da size karşı merhametsiz olur derken, tanrının kötülere karşı merhametli olduğu iddiasıyla çelişir. Merhametin modeli olan, insanlığa onu taklit etmesi söylenen tanrının kendisi kindardır. Aslında, sözüm ona tanrıdan gelen tebliğler, sadece insan arzularının ve hayallerinin bir ifadesidir.</p>

      <p class="ara1" xml:lang="en-GB">Marksizm ve bilinemezcilik</p>

      <p class="paragraf-2">Dinsel inançsızlık on sekizinci yüzyılda genellikle deizm, yani vahyi ve kurulu dinleri reddeden bir tanrı inancı şeklini alırken, on dokuzuncu yüzyılda bilinemezcilik (agnostisizm) şeklini aldı. Bilinemezcilik kavramı, Thomas Henry Huxley tarafından Yunanca <span class="char-style-override-11">agnost(os)</span> (bilinmeyen, bilinemez olan) kelimesinden türetilerek, tanrının varlığı ya da yokluğu hakkında bilgi edinmenin imkansız olduğu öğretisi için kullanıldı.</p>

      <p class="paragraf-2">Engels bilinemezcilik hakkında şunları söyler:</p>

      <p class="alinti" xml:lang="en-GB">Bilinemezcilik, çarpıcı bir Lancashire terimini kullanacak olursak, “utangaç yüzlü” materyalizmden başka nedir? Bilinemezcinin doğa kavrayışı, tepeden tırnağa materyalisttir. Tüm doğal dünya yasalarca yönetilir ve dışarıdan herhangi bir müdahaleyi mutlak olarak dışlar. Fakat ekler: Bilinen evrenin ötesinde bir Yüce Varlık’ı ispatlama ya da yanlışlama aracımız yoktur. ... Dolayısıyla, bilimsel bir insan olduğu, herhangi bir şeyi <span class="char-style-override-11">bildiği</span> sürece, materyalisttir; fakat bilimin dışında, hiçbir şeyi bilmediği alanlarda, bilgisizliğini Yunancaya çevirir ve ona bilinemezcilik adını verir. (<span class="char-style-override-11">On Religion</span>, s. 295-8)</p>

      <p class="paragraf-2">Oysa insanlık, evren hakkında tam bir bilgiye hiçbir zaman ulaşamayacaktır. Diyalektik materyalizm, her bilimsel teorinin gerçekliğe ilişkin ancak kaba bir kestirim olabileceğini söyler. Bu kestirim, bilimsel bilgi ilerledikçe, hakikate biraz daha yaklaşır; fakat bu sadece önceki teoriye kıyasla bir yakınlık durumudur. Ancak, der Engels, Spinoza’nın bilgisizliğe dayanarak inanma argümanı hakkındaki sözüne göndermeyle, “<span class="char-style-override-11">Ignorantia non est argumentum</span>” [<span>“Bilgisizlik, argüman değildir”]</span> (a.g.e., s. 193). Bilgisizlik, ister Yunancaya çevirelim, ister Latinceye, tanrının varlığı için bir argüman olamaz. İnsanlığın doğa hakkındaki kavrayışının genişlemesiyle birlikte, bilgisizlik zaman içinde bilgiye, fakat içinde küçülmüş olsa da yeni bir bilgisizlik unsuru içeren bir bilgiye dönüşür. Verili bir anda bilinmez olanı tanrıyla açıklamaya kalkışırsak, yeni keşifler yapmanın yolunu tıkamış oluruz. Dolayısıyla, doğa hakkındaki kavrayışımızın gelişmesi ile tanrı düşüncesi, çatışma içindedir. Bilinemezci pratikte bunu kabul eder; fakat teoride, hiçbir zaman bilemeyeceğimiz bir tanrının varlığı olasılığına açık kapı bırakır.</p>

      <p class="paragraf-2">Bu tür bir teorik olasılık, kötü amaçlardan başka bir şeye hizmet etmez. Örneğin, Shakespeare-tapıcılığı yaparak, Bir Yaz Gecesi Rüyası’nın bize Oberon ve Titania’nın gerçekten yaşadığını tebliğ eden yeni bir kutsal kitap olduğunu iddia etsem, kimse bunu mutlak olarak yanlışlayamaz. Peri masalları sıradan ölümlülerin gözlerine görünmediğinden, güvenilir şahitlerin onları görmemiş olması, var olmadıkları anlamına gelmez. Dahası, yeni kutsal kitabımıza itiraz edenlere, Britannica ansiklopedisinin on birinci baskısındaki “peri masalı” maddesinde belirtildiği gibi, şöyle yanıt verebiliriz: “Peri masalları hakkındaki en ilginç olgulardan biri, geniş kesimlere yayılmaları ve onlara dönük inanışın uzun süre devam etmiş olmasıdır.” Burada, ilahiyatçıların tanrının varlığına bir kanıt olarak sundukları gibi, <span class="char-style-override-11">consentium gentium</span> (tüm toplumların ortak kanaati) örneğiyle karşı karşıyayız.</p>

      <p class="paragraf-2">Fakat Oberon ve Titania’nın var olduğuna dair –hayal gücü harici– hiçbir kanıt olmadığından, onların ve saraylarının Rönesans monarşisi ve sarayından alındığını görmek yeterince kolay olduğundan ve kötü havanın onlar arasındaki savaşın bir sonucu olduğu inanışı, havadaki değişimlerin nasıl gerçekleştiğine ve bunu nasıl kontrol edebileceğimize ilişkin bilimsel çalışmalarımız tarafından bertaraf edildiğinden, Oberon ve Titania’nın gerçekte yaşadığı fikrini bir kenara atmamız ve bu peri masalının gerçek olduğuna inananların, sahneledikleri oyunu gerçek hayatla karşılaştıran budala Bottom ve ekibine benzeyeceğini söylememiz isabetli olur. Aynısı, tanrı inancı için de geçerlidir. Ayrıca, kurmacayı gerçekle karıştırmak, gerçekliği kavramanın yanı sıra kurmacanın sanatsal değerini takdir etmeye de yardımcı olmaz –ve bu hem İncil hem de <span class="char-style-override-11">Bir Yaz Gecesi Rüyası</span> için geçerlidir.</p>

      <p class="ara1" xml:lang="en-GB">Dinsel yabancılaşma üzerine: Engels ve Freud</p>

      <p class="paragraf-2">Marx ve Engels’in din hakkında söyledikleri, Marksizm hakkında çok az şey bilmesine rağmen Freud’un <span class="char-style-override-11">Bir Yanılsamanın Geleceği</span>’nde söylediklerinin habercisidir. Freud’a göre din, “insanın kendi çaresizliğini tahammül edilebilir kılma ihtiyacından doğmuş olan” ve “kendisinin ve insan ırkının çocukluk döneminin çaresizlik hatıralarından imal edilen” bir “arzu giderimi”dir: “Bu düşüncelere sahip olmanın onu iki yönden koruduğu kolaylıkla görülebilir: doğanın tehlikelerinden ve Mukadderat’tan, bizzat insan toplumu tarafından yaralanma tehdidinden.”<span class="dipp"><a class="footnote-link" href="#footnote-225-68" id="footnote-225-68-backlink">68</a></span> Engels de benzer şekilde tanrıların “yabancı” ve “açıklanamaz” olan “doğa güçlerini” ve “toplumsal güçleri” yansıttığını söyler.</p>

      <p class="paragraf-2">Freud devam eder: “Din, bir çocukluk dönemi nevrozuyla karşılaştırılabilir.” Fakat Freud “nasıl ki pek çok çocuk benzer nevrozlardan çıkıp büyüdüyse, insanoğlunun da bu nevrotik aşamayı geçeceğini varsayacak kadar iyimser”dir.<span class="dipp"><a class="footnote-link" href="#footnote-225-69" id="footnote-225-69-backlink">69</a></span> Yine benzer şekilde Engels, Ludwig Feuerbach’a göndermeyle (Marx ve Engels, Feuerbach’ın materyalizminin yeterince ileri gitmediğini düşünmekle birlikte, ondan çok faydalanmışlardır) şöyle der:</p>

      <p class="alinti" xml:lang="en-GB">Din temelde insanın ve doğanın bütün içeriğinden boşalmıştır, bu içeriğin uzak bir tanrının hayaletine aktarılmasıdır. ... İnsan dinde kendi varlığını kaybetmiştir, kendi insanlığından vazgeçmiştir ve şimdi (tarihin ilerlemesi sayesinde din sendelemeye başladığından) kendi boşluğunun ve içeriksizliğinin farkındadır. Fakat onun için kurtuluş yoktur; insanlığını, özünü ancak tüm dinsel varsayımları alaşağı ederek ve “Tanrıya” değil kendine kararlı, dürüst bir dönüşle tekrar kazanabilir. (<span class="char-style-override-11">Reader</span>, s. 234-8)</p>

      <p class="paragraf-2">İnsanlar kendi yarattıkları tanrının karşısında secdeye vararak, kendilerinden ve diğer insanlardan yabancılaşırlar. Tanrının sunduğu bu korunmanın bedeli, kendi bütünlüklerini kaybetmektir. Çocuğun baskın ve kaprisli bir babaya itaati gibi kişinin tanrıya itaati de, buyurgan bir güce bağımlılığın yarattığı güvensizlik duygusunu pekiştirir ve Baba’ya karşı, misilleme korkusuyla birleşik, bastırılmış bir isyankârlığı körükler. İnsanlık ancak bu bağımlılıktan özgürleşirse özgür olabilir.</p>

      <p class="paragraf-2">“Öbür dünyadan beklentilerini geri çekerek ve özgürleşen bütün enerjilerini yeryüzündeki hayatlarına yoğunlaştırarak” der Freud, insanlar “belki de hayatın herkes için tahammül edilebilir hale geleceği ve uygarlığın artık hiç kimse için baskıcı olmayacağı bir duruma ulaşmayı başaracaktır.”<span class="dipp"><a class="footnote-link" href="#footnote-225-70" id="footnote-225-70-backlink">70</a></span> Bir Marksist, ek olarak, bunun ancak işsizlik, enflasyon ve savaşlara yol açan, insan kitlelerinin karşısında güçsüz kaldığı mevcut toplum alaşağı edildiğinde ve toplumsal ilişkilerin açık ve örtüsüz hale geldiği, insanların kendi emek ürünlerine yabancılaşmadığı yeni bir toplum kurulduğunda başarılabileceğini söyler.</p>

      <p class="paragraf-2">Her tür toplumda insanların yaralanmaya, hastalanmaya ve ölmeye devam edecekleri doğrudur. Fakat bunlar keyfi edimlerin değil, doğa yasalarının sonucu olarak görülmeye başlandığı yerde katlanılabilir ve kısmen tedavi edilebilir hale gelir. “Talih, ancak <span class="char-style-override-11">anlaşılmadığı sürece kördür</span>.” Özgürlük, doğa yasalarından bağımsızlık hayaline değil, bu yasaların bilgisine ve bu bilgilerin sunduğu, yasaların sistematik olarak belli sonuçlar verecek şekilde işletilmesi olasılığına bağlıdır. (<span class="char-style-override-11">Reader</span>, s. 266)</p>

      <p class="paragraf-2">Fakat din ancak “dine yansıtılan son yabancı güç” yok olduğunda sönümleneceği için, devrimci bir rejimin dinsel uygulamaları yasaklaması yanlış olacaktır. Bu tür bir yasaklamayı savunan Dühring’in “Prusya sosyalizmi”ne karşı Engels şöyle der: “Bay Dühring ... dinin doğal ölümünü bekleyemez. ... Dine karşı, gelecekten çağırdığı jandarmalarını sevk eder ve böylece onun şehitlik mertebesine ermesine ve ömrünün uzamasına yardımcı olur.” (<span class="char-style-override-11">On Religion</span>, s. 149)</p>

      <p class="paragraf-2">Benzer şekilde Freud şunu yazar:</p>

      <p class="alinti" xml:lang="en-GB">Dini zorla ve tek vuruşta yok etmeye çalışmak kesinlikle anlamsızdır. Çünkü, her şey bir yana, bu faydasız olacaktır. İnanan kişi, inancının kendisinden yaka paça koparılmasına izin vermeyecektir –ne argümanlarla ne de yasaklamayla. Ve bu kimi örneklerde başarılı olsa bile, zalimlik olacaktır. On yıllar boyunca uyumak için uyku ilacı almış birinden bu ilaçları alırsanız, doğal olarak uyuyamaz hale gelir.<span class="dipp" style="font-size:0.86em;"><a class="footnote-link" href="#footnote-225-71" id="footnote-225-71-backlink">71</a></span></p>

      <p class="paragraf-2">En azından din cephesinde, bir uyuşturucu bağımlısını (ister uyku ilacı olsun, ister afyon) bir anda bu alışkanlığından vazgeçmeye zorlamanın hiçbir anlamı yoktur. Onun bu alışkanlığa sürüklenmesine neden olan koşulları ortadan kaldırmak daha iyidir.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-45-backlink" id="footnote-225-45">45</a> <span xml:lang="en-US">Yirminci yüzyıl fiziği, atomu, içinde negatif elektronların pozitif bir çekirdeğin etrafında döndüğü minyatür bir güneş sistemi olarak kurgular. Hareketin maddeye içkin olduğunu söylemek yerine, madde ve enerjinin aynı şey olduğunu söyler. Maddenin bu sözüm ona yok oluşu ve elektriğe indirgenişi, der Lenin, materyalizm ile çelişmez; zira materyalizm özel olarak hiçbir madde yapısını mutlak kabul etmez; veri aldığı tek şey, zihnin dışında nesnel bir gerçeklik olarak madde mefhumudur. Dolayısıyla yirminci yüzyıl fiziği, “maddenin yapısına ve özelliklerine ilişkin her bilimsel teorinin yaklaşık ve göreli karakterinde” ve “doğada mutlak sınırların olmadığında ısrar eden” diyalektik materyalizmi destekler (</span><span class="char-style-override-11" xml:lang="en-US">Reader</span><span xml:lang="en-US">, 88-90).</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-46-backlink" id="footnote-225-46">46</a> <span xml:lang="en-US">Biyolojik evrim alanındaki başlıca çağdaş otoritelerden biri olan George Gaylord Simpson, bu sürecin diyalektik karakterini vurgular. Simpson’a göre evrimde “aralıksız vuku bulan ve büyük öneme haiz, iç içe geçmiş iki örüntü” vardır: “ilerlemeci” bir “eğilim örüntüsü” ile “kesintisiz olmaktan ziyade mükerrer olan, daha hızlı ve daha düzensiz” bir “uyarlamalı değişim örüntüsü”. “Hızlı yayılım dönemleri ... evrimin ‘patlama evreleri’dir.” Sürüngenler sudan karaya geçtiğinde bu tür bir patlama evresi, “yeni ve farklı bir yaşam biçiminin [yeni çevreye] uyarlanması” gözlenir. George Gaylord Simpson,</span> <span class="char-style-override-11" xml:lang="en-US">The Meaning of Evolution</span> <span xml:lang="en-US">(New Haven: Yale University Press, 1950), 238-39.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-47-backlink" id="footnote-225-47">47</a> <span class="char-style-override-11" xml:lang="en-US">Diderot, Interpreter of Nature: Selected Writings</span><span xml:lang="en-US">, drl. Jonathan Kemp (New York: International Publishers, 1943).</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-48-backlink" id="footnote-225-48">48</a> <span xml:lang="en-US">Franklin L. Baumer,</span> <span class="char-style-override-11" xml:lang="en-US">Religion and the Rise of Skepticism</span> <span xml:lang="en-US">(New York: Harcourt, Brace, 1960), 47-48.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-49-backlink" id="footnote-225-49">49</a> <span xml:lang="en-US">George Novack,</span> <span class="char-style-override-11" xml:lang="en-US">Pragmatism versus Marxism</span> <span xml:lang="en-US">(New York: Pathfinder Press, 1975), 9.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-50-backlink" id="footnote-225-50">50</a> <span xml:lang="en-US">Önceki altı paragraf, “Marxism and Shakespearean Criticism,”</span> <span class="char-style-override-11" xml:lang="en-US">Shakespeare Newsletter</span><span xml:lang="en-US">, 24 (September-November 1974) makalemden alınmıştır. Bu makalede, elimden geldiğince basit ve net şekilde, Marksizmin temel eksenlerinin edebiyat incelemesinde nasıl kullanılabileceğini anlattım. Makale,</span> <span class="char-style-override-11" xml:lang="en-US">Shakespeare’s English and Roman History Plays: A Marxist Approach</span> <span xml:lang="en-US">(Londra and Madison, N.J.: Fairleigh Dickinson University Press, 1986) başlığıyla yeniden basıldı.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-51-backlink" id="footnote-225-51">51</a> <span xml:lang="en-US">George Peter Murdock,</span> <span class="char-style-override-11" xml:lang="en-US">Our Primitive Contemporaries</span> <span xml:lang="en-US">(New York: Macmillan, 1946), 11, 126, 183, 253, 313, 502, 585-86.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-52-backlink" id="footnote-225-52">52</a> <span xml:lang="en-US">A.g.e., 78, 127, 185, 346-47, 502, 545, 586.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-53-backlink" id="footnote-225-53">53</a> <span xml:lang="en-US">Quinter Marcellus Lyon,</span> <span class="char-style-override-11" xml:lang="en-US">The Great Religions</span> <span xml:lang="en-US">(New York: Odyssey Press, 1957), 28-29.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-54-backlink" id="footnote-225-54">54</a> <span xml:lang="en-US">Weston La Barre,</span> <span class="char-style-override-11" xml:lang="en-US">The Ghost Dance: Origins of Religion</span> <span xml:lang="en-US">(Garden City, NY: Doubleday, 1970), 562.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-55-backlink" id="footnote-225-55">55</a> <span xml:lang="en-US">Marx, “The Eighteenth Brumaire of Louis Napoleon,”</span> <span class="char-style-override-11" xml:lang="en-US">Marx &amp; Engels,</span> <span class="char-style-override-11" xml:lang="en-US">Basic Writings of Politics and Philosophy</span><span xml:lang="en-US">, drl. Lewis S. Feuer (Garden City, N.Y.: Doubleday, 1959), 321-22.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-56-backlink" id="footnote-225-56">56</a> <span xml:lang="en-US">Karş. Christopher Hill, “Science and Magic in Seventeenth Century England” (19 Ekim 1976 tarihinde J.D. Bernal Peace Library’ye verilen bir seminerin basılı metni), 6, 9: “Ortaçağ Katolikliğindeki büyü öğelerini –kutsal su, emanetler, haçlar, şeytan çıkarma– reddederek, Calvincilik “mekanik felsefesinin önünü açmıştır.”</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-57-backlink" id="footnote-225-57">57</a> <span xml:lang="en-US">Marx,</span> <span class="char-style-override-11" xml:lang="en-US">Capital</span> <span xml:lang="en-US">(Londra: George Allen &amp; Unwin, 1957), 155 (Cilt 1, Bölüm 6).</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-58-backlink" id="footnote-225-58">58</a> <span xml:lang="en-US">Russell,</span> <span class="char-style-override-11" xml:lang="en-US">Religion and Science</span><span xml:lang="en-US">, 64.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-59-backlink" id="footnote-225-59">59</a> <span xml:lang="en-US">Arnold Tonybee, “Traditional Attitudes Toward Death,”</span> <span class="char-style-override-11" xml:lang="en-US">Man’s Concern With Death</span> <span xml:lang="en-US">(New York: McGraw-Hill, 1968), 127.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-60-backlink" id="footnote-225-60">60</a> <span xml:lang="en-US">Bkz. 218-19, 222, 245-47, 270-72.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-61-backlink" id="footnote-225-61">61</a> <span xml:lang="en-US">Bilim insanlarının dine yardım elini uzatması hakkında İngiliz bilim insanı Lancelot Hogben şunları şöyler (</span><span class="char-style-override-11" xml:lang="en-US">The Nature of Living Matter</span><span xml:lang="en-US">, 1930, 28): “Günümüz bilim dünyasında son derece yaygın olan mazeretçi yaklaşım, yeni kavramların devreye sokulmasının mantıksal bir sonucu değildir. Bilimin vaktiyle açık bir çatışma halinde olduğu geleneksel inanışların belini yeniden doğrultması umuduna dayanır. Bu umut, bilimsel keşiflerin bir yan ürünü değildir. Kökeni, dönemin toplumsal ruh halinde yatar. ... Fakat çağdaş felsefe, dünya savaşının mirası olan entelektüel ürkeklikten çıkmanın bir yolunu bulmak zorundadır.” (Aktaran Bertrand Russell,</span> <span class="char-style-override-11" xml:lang="en-US">The Scientific Outlook</span> <span xml:lang="en-US">[Glencoe, Ill.: FRee Press, 1931], 132.) Eddington ve Jeans’in dine duyduğu özlem, Heisenberg’in belirsizlik ilkesinin dinciler tarafından doğa kanunlarını reddetmek ve biyolojik evrimde ilahi bir gaye bulmak için kullanılışı hakkında çarpıcı bir analiz için</span> <span class="char-style-override-11" xml:lang="en-US">The Scientific Outlook</span> <span xml:lang="en-US">kitabının 101-133’ncü sayfalarına bakılabilir.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-62-backlink" id="footnote-225-62">62</a> <span class="char-style-override-11" xml:lang="en-US">The Interpreter’s Bible</span><span xml:lang="en-US">, drl. George A. Buttrick, Nolan B. Harmon vd. (New York: Abingdon Press, 1952-57), Cilt 1, 439-440, 465; Cilt 7, 242, 630.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-63-backlink" id="footnote-225-63">63</a> <span xml:lang="en-US">Aktaran S.S. Prawer,</span> <span class="char-style-override-11" xml:lang="en-US">Karl Marx and World Literature</span> <span xml:lang="en-US">(New York: Oxford University Press, 1978), 291.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-64-backlink" id="footnote-225-64">64</a> <span xml:lang="en-US">James Frazer,</span> <span class="char-style-override-11" xml:lang="en-US">The Golden Bough</span> <span xml:lang="en-US">(Londra, 1911), Cilt 3, vi.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-65-backlink" id="footnote-225-65">65</a> <span xml:lang="en-US">Karş. Leon Trotsky,</span> <span class="char-style-override-11" xml:lang="en-US">Their Morals and Ours</span> <span xml:lang="en-US">(New York: Merit Publishers, 1969), 36-39.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-66-backlink" id="footnote-225-66">66</a> <span xml:lang="en-US">Vilhjalmur Stefansson, “Lessons in Living From the Stone Age,”</span> <span class="char-style-override-11" xml:lang="en-US">A Treasury of Science</span><span xml:lang="en-US">, drl. Harlow Shapley vd. (New York: Harper &amp; Brothers, 1946), 508-10.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-67-backlink" id="footnote-225-67">67</a> <span xml:lang="en-US">Fakat şunu da belirtmek gerekir ki; Yeni Ahit’te, Dağdaki Vaaz’ın İsa’sından farklı bir İsa’ya dair işaretler de vardır –sarrafları tapınaktan kovan ve muhtemelen efsane ve mitlerle çevrelenmeden önceki sahici tarihsel figür olan İsa. (bkz. 100)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-68-backlink" id="footnote-225-68">68</a> <span xml:lang="en-US">Sigmund Freud,</span> <span class="char-style-override-11" xml:lang="en-US">The Standard Edition of the Complete Psychological Work</span> <span xml:lang="en-US">(Londra: Hogarth Press, 1962), Cilt 21, 18.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-69-backlink" id="footnote-225-69">69</a> <span xml:lang="en-US">Freud, Cilt 21, 53.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-70-backlink" id="footnote-225-70">70</a> <span xml:lang="en-US">A.g.e., 50.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-71-backlink" id="footnote-225-71">71</a> <span xml:lang="en-US">A.g.e., 49.</span></p>
        </div>
      </div>
    </div>
  </div>
</body>
</html>
