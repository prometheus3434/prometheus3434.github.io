<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>8.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x8.html" xml:lang="tr-TR">
    <div class="Basic-Text-Frame">
      <p class="anabaslik para-style-override-14" id="toc_marker-2">GİRİŞ</p>

      <p class="resim-2 para-style-override-15"><span><img alt="4.png" class="image" height="12" src="../Images/4_fmt1.jpeg" width="34" /></span></p>

      <p class="paragraf-2"><span>Herkes Marx’ın “din, halkların afyonudur” dediğini bilir; fakat bu aforizma sık sık onun ve Engels’in konu hakkında söylediği yegâne şey olarak ele alınır. Aslında her ikisi de dinin kökenlerini ve süregelen varlığını açıklamaya dönük kapsamlı bir eleştiri sunar. Sadece dinin tarihsel olarak toplumsal düzenin bir payandası vazifesini nasıl gördüğünü değil, aynı zamanda belli koşullar altında kimi din formlarının –en azından bir süreliğine– devrimci bir güç olabildiğini de gösterirler. Dinin tarihteki rolüne ve bu fenomenin karmaşıklığına ilişkin yorumları, modern tarihçilerin araştırmalarından beslenmiştir.</span></p>

      <p class="paragraf-2">Marx ve Engels gibi Lenin’in de dinin bir ideolojik muarızı olduğu iyi bilinir. Fakat Bolşevik Parti’nin kapılarını dindarlara ve hatta partinin programını kabul eden rahiplere açtığı pek bilinmez. Ve Stalin döneminden önce Bolşeviklerin muhalif tarikatlara Çar yönetiminde sahip olmadıkları haklar verdiği, Rus Ortodoks kilisesini eski imtiyazlarından mahrum bırakmakla birlikte onu devletin hizmetkârı kılan bağlardan kurtardığı da genelde bilinmez.</p>

      <p class="paragraf-2">Bu görünüşte çelişkili uygulamalar, aslında Marksizmin din eleştirisinin mantıksal sonuçlarıdır. Marksistler, dinin uzlaşmaz ideolojik muarızlarıdır; fakat bu onların, inançlı insanlarla birlikte ortak siyasi hedefler doğrultusunda çalışamayacakları anlamına gelmez. Nabza göre şerbet veren burjuva siyasetçilerinden farklı olarak, kendi görüşleri konusunda dürüst ve açık davranırlar; dine karşı savaşı soyut argümanlarla değil (bu tür teorik propagandaların bir önemi olsa da), en iyi eğitim olan sınıf mücadelesi dolayımıyla verirler.</p>

      <p class="paragraf-2">Dinsel bir inanca sahip okuyucular, birinci bölümde Marksizmin din eleştirisi konusunda sergilediğim yaklaşımı fazla keskin bulacak olurlarsa şunu söylerim: Bir entelektüel zaaf olarak gördüğüm yaklaşımlara karşı eleştirilerimdeki keskinlik, bu yaklaşımları benimsemiş insanlara karşı düşmanlık beslemem anlamına gelmez –hele ki onlar arasında, dayanışma duyguları hissettiğim, adil bir toplumsal düzen kurma arayışında olanlara karşı ... Hristiyanlar, insanın günahtan nefret etmesi, ama günahkârı sevmesi gerektiğini söyler; fakat entelektüel zaaflar en az ahlaki zaaflar kadar tehlikeli olabilir ve onlara da karşı çıkmak gerekir. Marksistler, sayıları giderek azalan burjuva ateistlere ve her türlü kötülüğün kaynağında dinsel karanlıkçılığın da kaynağı olan toplumsal sistemi değil, bizzat dinsel karanlıkçılığı gören Robert G. Ingersoll ve Clarence Darrow gibi agnostiklere benzemez.</p>

      <p class="paragraf-2">Marksistler, dine karşı ideolojik mücadeleyi sınıf mücadelesine tabi kılarken, kendi ilkelerinden vazgeçmez. Sınıf mücadelesine bağlanmış inanç sahipleriyle ilkeli işbirliği; İtalyan Komünist Partisi liderlerinin Vatikan ile flört ederek kilise-devlet ayrılığı, boşanma, kürtaj gibi konularda geri basmasından farklıdır. Bu tür siyasi pratikler de, Sovyetler Birliği ve Çin’de dinsel kurumların devletin hizmetkârı haline getirilmesi gibi, Marksizmin saptırılmasıdır.</p>

      <p class="paragraf-2">Bu yüzden, Marksist din analizinin ne dediğini ve demediğini anlamak için ona yeniden bakmanın tam sırasıdır. Bu tür bir yeniden bakış, Marksizmin din konusundaki yaklaşımıyla samimi olarak ilgilenen inanç sahiplerini ve başkalarını aydınlatacaktır.</p>

      <p class="paragraf-2">Fakat Marksist din analizinin tek amacı, soyut bir kuramsal analiz değildir. Dinin toplumsal kökenlerini gösterirken, temel soruları ortaya koyup ve güçlü yanıtlar üreterek geçmiş toplumu ve ondan evrilen günümüz toplumunu daha iyi anlamamızı sağlar.</p>

      <p class="paragraf-2">Eski Hint, Çin ve Arap uygarlıkları, dönemin Avrupa uygarlığından çok daha güçlüydü. Hindistan, orada doğup orayla sınırlı kalan Hinduizme ve orada ölse de Asya ve Çin’e yayılan Budizme kaynaklık etti. Arabistan; Ortadoğu, Asya, Afrika ve Avrupa’nın belli bölgelerine yayılan İslamın anavatanıydı. Bu büyük uygarlıkların yükselişi ve düşüşü ile buradaki dinlerin gelişimi, Avrupa ve Amerikan uygarlıklarına ve dinlerine neler söyler? Bir toplumsal sistemin gelişim olanaklarını tüketmesi diye bir şeyden bahsedilebilir mi? Öte yandan, dünyanın bağımlı ülkeleri bugün kapitalist kalkınma yolunu izleyebilir mi? Bu yolu izlemelerini engelleyen şey din midir, yoksa temelde yatan başka faktörlerden mi söz edilmeli?</p>

      <p class="paragraf-2">R.H. Tawney’in ünlü <span class="char-style-override-11">Religion and the Rise of Capitalism</span> [Din ve Kapitalizmin Yükselişi] kitabı, on altıncı ve on yedinci yüzyıl İngiliz Püritanizmi ile İngiltere’den diğer coğrafyalara yayılan kapitalist toplumsal sistem arası karşılıklı bağlantıları gösterir. Bugün dünya kapitalizmi düşüştedir –bu elbette hâlâ kayda değer bir gücü elinde bulundurmadığı, yenilmeden önce dünyaya büyük zararlar veremeyeceği ve hatta onu yok edemeyeceği anlamına gelmez. Dünya kapitalizminin çeperinde, zincirin en zayıf halkalarında sosyalist devrimler gerçekleşti ve kapitalizm–sonrası bu toplumların sayısı ve gücü son yetmiş yılda –sorunlara yol açan zorluklara ve hatalara rağmen– artmaya devam etti. Dünyanın üç ana kümesinde (gelişkin kapitalist ülkeler, Üçüncü Dünya denilen bağımlı ülkeler ve kapitalizm-sonrası ülkeler) din bu süreçten nasıl etkilendi ve tersinden din buralardaki sınıf mücadelelerinde ideolojik bir kuvvet olarak nasıl bir rol oynadı?</p>

      <p class="paragraf-2">Dinin geçmişteki kökenlerine, büyüme ve gelişimine, serpildiği toplumsal topraktaki dönüşüme bakmak, günümüz dini hakkındaki kafa karıştırıcı pek çok soruya yanıt bulmamızı sağlar. Kilise cemaati mensuplarının sayısı Avrupa’nın gelişkin kapitalist ülkelerinde uzun süredir azalmaktayken, ABD’de neden azalmadı ve hatta genişliyor? ABD’de evanjelik ve köktendinci sağın gücü neye yorulmalı?</p>

      <p class="paragraf-2">Öte yandan, neden ABD’de ve diğer ülkelerde Katolik kilisesinin önemli bir kesimi siyasi ve teolojik açıdan liberalleşiyor? Katolik kilisesindeki mevcut ayrışmalar mı II. Vatikan’ın, yoksa II. Vatikan mı Katolik kilisesinde ayrışmalara yol açan değişimlerin bir sonucu?</p>

      <p class="paragraf-2">Kendini Ortadoğu’daki yegâne demokrasi olarak adlandırmayı seven İsrail, burjuva demokrasisinin alamet-ifarikalarından biri kabul edilen din-devlet ayrılığı konusunda neden çuvalladı? ABD’de ısrarla kilise-devlet ayrılığını savunan İsrail’in liberal Amerikan-Yahudi destekçileri, aynısını neden İsrail için isteyemedi?</p>

      <p class="paragraf-2">Budizmin “yeni yüzü” nasıl açıklanmalı? Bu dünya ile hiçbir alışverişi olmadıkları ve yaşamı kutsal kabul ettikleri varsayılan Budist rahipler, nasıl oldu da emperyalizme karşı silahlı mücadeleye katıldı ve İkinci Dünya Savaşı ertesi Asya politikasında önemli bir rol oynar hale geldi?</p>

      <p class="paragraf-2">Tarihsel değişimlerin çok az anlam taşıdığını düşünen Hinduizm, nasıl oldu da Hindistan’da tam da böyle bir rol oynamaya başladı? Dinlerin en hoşgörülüsüne mensup oldukları söylenen Hindu komünalistleri, neden diğer dinlerin mensuplarına karşı katliama girişti?</p>

      <p class="paragraf-2"><span>İslamın “yeniden doğuşu”nu neye yormak gerekir? İslamı “modern kavramlarla yeniden düşünmek” gerektiğini söyleyenlerle Müslüman köktendinciler arasındaki farkların kaynağı ne?</span></p>

      <p class="paragraf-2">“Kurtuluş teolojisi” Latin Amerika’da neden bu kadar güçlendi? Nikaragua devrimci hükümetinde dört rahip görev alırken, adını İsa Mesih’ten [“Savior”: koruyucu] alan El Salvador’da rahip ve rahibeler neden öldürüldü?</p>

      <p class="paragraf-2">Bu ve diğer sorulara verilen yanıtlar, içinde yaşadığımız dünyayı daha iyi anlamamızı sağlayacak. Daha iyi anlamak ise, onu değiştirmemizi kolaylaştıracak.</p>

      <p class="paragraf-2">Bu kitap, çok geniş bir alanı kapsıyor. Özünde, bu geniş alanın pek çok alt-başlığında yapılmış çalışmaların bir sentezi olan bu kitabı yazarken, ilk taslağın kendi akademik uzmanlıklarıyla ilgili bölümlerini okuyarak eleştirilerinden faydalanmamı sağlayan insanlara –İsmail Hüseyinzade, George Novack, Robert G. Olson ve Stuart Schaar’a– teşekkür borçluyum.</p>

      <p class="paragraf-2">Benzer şekilde, taslağın kimi bölümlerini okuyan George Breitman, Cliff Conner, Dianne Feeley ve Evan Siegel’e de, yardımları ve teşvikleri için teşekkürü borç bilirim. Paul de Blanc bana çok yararlı bibliyografik bilgiler verdi. Zed Books’tan Robert Molteno, ölçeği genişletmem konusunda beni uyararak, kitabın gelişmesine yardımcı oldu. Yazarın tüm bilgi ve yorum hataları için sorumluluğu üstlenmesi âdeti, bu kitapta her zamankinden daha da gerekli; çünkü bana sunulan kimi önerileri uygulamadım. Fakat uygulamadığım durumlarda dahi o öneriler, beni daha fazla düşünmeye sevk etti.</p>
    </div>
  </div>
</body>
</html>
