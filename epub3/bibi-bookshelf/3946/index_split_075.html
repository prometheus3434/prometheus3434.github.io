<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Kırlangıç Çığlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="id_bookmark49" class="block_25">"Cehennem boşalmış, şeytanlar aramızda."</p>
	<p class="block_17">Emniyetin beyaz floresanlarla aydınlanan uzun koridorunda önce o tanıdık zambak kokusu geldi burnuma, ardından sağ elinde yarı yarıya su dolu kırmızı kova, sol elinde bir sopanın ucuna takılmış kalınca bir temizlik fırçasıyla Yeter Hanım çıktı karşıma. Beni görünce kovayı yere bıraktı, kolunun tersiyle alnındaki terleri sildi.</p>
	<p class="block_17">"Bu ne sıcak Başkomserim, böylesini ne gördüm, ne duydum! Deprem mi olacak ne?"</p>
	<p class="block_17">Deprem filan olmayacaktı ama bu havalar biraz daha böyle devam ederse millet cinnet geçirmeye başlayacaktı.</p>
	<p class="block_17">"Yok, yok Yeter Hanım, korkmayın hiçbir şey olmayacak. Birkaç güne kalmaz normal sıcaklığına döner."</p>
	<p class="block_17">Güçlükle nefes alıyordu.</p>
	<p class="block_17">"Kaç gün oldu, bir türlü geçmek bilmiyor. Eskiden de böyle sıcak olurdu ama bir gün bilemedin iki gün sonra geçer giderdi, bu bitmek bilmiyor. Sanki altımızda fırın yakmışlar. Gece, gü ndüz gram eksilmedi sıcak. Bir de şu nem..."</p>
	<p class="block_17">İyi görünmüyordu, artık pek de genç sayılmazdı.</p>
	<p class="block_17">"Biraz dinlenin, bu sıcakta fazla çalışmak iyi değil."</p>
	<p class="block_17">Kara gözlerinin aklarını göstererek, üst katı işaret etti.</p>
	<p class="block_17">"Herkes sizin gibi anlayışlı değil ki Başkomserim, yukarıdaki küçük bir toz görse, kıyameti koparıyor. "</p>
	<p class="block_17">Emniyet Müdürünü kastediyordu; hakikaten de hastalık derecesinde titizdi İsmet Bey.</p>
	</body></html>
