<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Kırlangıç Çığlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="id_bookmark42" class="block_25">43</p>
	<p class="block_30">"Kimlerin yaptığını bulduk, önemli olan kimin yaptırdığı."</p>
	<p class="block_17">Odamın kapısında karşıladı Ekrem. Her zamanki gibi pürtelaş. Elleri, kolları yeni uçmayı öğrenen bir martı yavrusu gibi kıpır kıpır. Hamarattır, dürüsttür, gözü pektir, Ali'den sonra en güvendiğim polistir ama, bir de şu lüzumsuz heyecanı olmasa...</p>
	<p class="block_17">"Hayrola Ekrem, ne oldu evladım?"</p>
	<p class="block_17">"Sizi bekliyordum Başkomserim," dedi nefes nefese. Yerinde duramayan gözleriyle binanın alt katında bir yerleri işaret etti. "Zanlı sizinle konuşmak istiyor. "</p>
	<p class="block_17">Ne demek istediğini anlamadım.</p>
	<p class="block_17">"Sipsi İsmail, hani şu mafya reisi..."</p>
	<p class="block_17">Ne konuşacaktı acaba? Adamı Arda'nın DNA'sı öldürülen yurt müdürü Hicabi'nin tırnaklarının arasındaki dokuyla uyuştuğunu söylemişti Zeynep. Soru dolu gözlerimi görünce yine açıklamaya çalıştı Ekrem.</p>
	<p class="block_17">"Galiba suçunu itiraf edecek Başkomserim."</p>
	<p class="block_17">Hiç sanmıyordum, bu işten de tereyağından kıl çeker gibi sıyrılacaktı. Zaten onu tutuklayacak delillere de sahip değildik. Sipsi de bunu çok iyi biliyordu, o yüzden benimle konuşmak istemesi enteresandı.</p>
	<p class="block_17">"Tamam, getir bakalım, ne anlatmak istiyormuş öğrenelim."</p>
	<p class="block_17">Sanki bu mafya bozuntusu yeraltı aleminin en büyük sırrını ifşa edecekmiş gibi Ekrem etekleri zil çalarak uzaklaştı yanımdan. Kapıdan içeri girdim, masama doğru birkaç adım attım, başım döner gibi oldu. Derisi yıpranmış koltuğuma çöktüm, dirseklerimi masaya dayadım, ince bir sızı geçti dizlerimden. Yorulmuştum, gözlerimi kapatıp öylece kaldım. Sonra o yapış yapış sıcak hissettirdi kendini, sırtımdan ter boşalıyordu. O anda bir çocuğun yüzü belirdi karanlığın içinde. Hayır, Aysun değildi, Azez de değildi. Hiç tanımadığım bir kız. Kız değil, bir oğlan çocuğu; gözleri kırmızı kadifeden bir bantla kapatılmış, el yordamıyla odanın ortasında gezinen bir çocuk. Ama o kadar canlı, o kadar yakın ki, nefesini yüzümde hisseder gibi oldum. Kendiliğinden mırıldandı dudaklarım: "Körebe!" Panik içinde açtım gözlerimi, elbette benden başka kimse yoktu odada. Gündüz gözüne kabus görmeye başlamıştım sonunda. O anda çalmaya başladı telefon. Evgenia'ydı. Açtım.</p>
	<p class="block_17">"İyi akşamlar canım."</p>
	<p class="block_17">"İyi akşamlar Nevzatcım. Ne yapıyorsun?"</p>
	<p class="block_17">Sesini duyunca canlanıverdim.</p>
	<p class="block_17">"İyiyim Evgeniacım, iyiyim, sen ne yapıyorsun?"</p>
	<p class="block_20"><span class="text_1">"Ben de iyiyim," dedi güya sesine neşeli bir ton vererek,</span><span class="text_"> </span><span class="text_1">ama iyi değildi. Daha iyi akşamlar dediğinde anlamıştım sıkıntıda olduğunu. Ama eşelemedim. "Medeni'yi çağırdım," diye sürdürdü konuşmasını. "Bu akşam Azez konusunu açacağım." Duraksadı. "Ne dersin, acele mi ediyorum yoksa? Fahhar'ın ölümünden sonra belki daha iyi olur diye düşündüm. Hiç değilse bir çocuğu kurtarmış oluruz. Medeni'ye böyle demeyi düşünüyorum. Öyle değil mi hiç değilse Azez'in hayatı kurtulmuş olur. Hem isterlerse maddi yardım da yaparım onlara... Medeni ile karısına... Ama sen de yanımda ol lütfen... Bu akşam işin yok değil mi? Hadi atla gel, konuşurken masada olman bana güç verir."</span></p>
	<p class="block_17">Bitkindim, aklım Körebe'deydi, az sonra kendini mafya lideri zanneden bir zibidiyle didişecektim ama böyle bir anda Evgenia'yı yalnız bırakamazdım.</p>
	<p class="block_17">"Oldu geliyorum, küçük bir işim var, bitirir bitirmez sendeyim."</p>
	<p class="block_17">"Bak gecikme," diye tembihledi sesine tatlı bir tını yükleyerek. "Saganaki yapacağım sana. Çok seversin. İhsan Usta midye almış Sarıyer'den."</p>
	<p class="block_17">Kaygısı birazcık dağılmış gibiydi. Sevindim, ben de kurtulmak istedim bu berbat ruh halinden.</p>
	<p class="block_17">"Gecikmem Evgeniacım, merak etme, sen saganaki yaparsın da ben gecikir miyim?"</p>
	<p class="block_20"><span class="text_1">Telefonu kapatırken açıldı kapı. Önde Sipsi İsmail, arkada Ekrem sırayla teşrif ettiler odama. Sırıttı Sipsi ama gizlemeye çalıştığı bir utanç dalgası gölgeliyordu suratındaki yalancı ışıltıyı. Farkında değilmiş gibi masanın önündeki koltuğu</span><span class="text_"> </span><span class="text_1">gösterdim.</span></p>
	<p class="block_17">"Gel bakalım İsmail, gel, geç karşıma şöyle. "</p>
	<p class="block_17">Gösterdiğim yere çökmeden önce, sağ elini göğsüne koydu. "Eyvallah Başkomserim, sağ olun."</p>
	<p class="block_17">Usulca oturdu koltuğa, saygıdan çok ezik bir ifade vardı ablak suratında. Çipil gözleri sanki saklanacak yer arıyordu.</p>
	<p class="block_17">"Ee anlat bakalım İsmail, derdin ne?"</p>
	<p class="block_20"><span class="text_1">Güvensiz bakışları Ekrem'e kaydı. Başka birinin yanında</span><span class="text_"> </span><span class="text_1">konuşmak istemiyordu. Aslında isteğini yerine getirmemeliydim ama içimden bir ses bunu yap diyordu. O sese uydum.</span></p>
	<p class="block_17">"Teşekkür ederim evladım," dedim merakl a Sipsi'nin ne söyleyeceğini bekleyen Ekrem'e. "İşimiz bitince seni çağırırım."</p>
	<p class="block_17">Yüzündeki hayal kırıklığı sezilmeyecek gibi değildi ama elbette anında uydu talimatıma.</p>
	<p class="block_17">"Emredersiniz Başkomserim."</p>
	<p class="block_17">Ekrem çıkar çıkmaz, bakı şlarımı Sipsi'nin terli suratına diktim. Hemen başlayamadı söze.</p>
	<p class="block_17">"Evet İsmail, anlat bakalım nedir meramın?"</p>
	<p class="block_17">Sanki bana yakın olmak istiyormuş gibi masanın üzerine sağ dirseğini koydu.</p>
	<p class="block_17">"Şimdi Başkomserim, yanlış anlamayın ama sizden bir şey rica etmeye geldim..." Sıkıntıyla terli ensesini kaşıdı. "Rica dediysem esasında sizin de işinize gelen bir şey."</p>
	<p class="block_17">Hiç sesimi çıkarmadan alaycı bakışlarla, karşımdaki koca oğlanı incelemeyi sürdürdüm.</p>
	<p class="block_17">"Yani diyorum ki, bizim çocuklar, Arda'yla Serkan suçlarını itiraf etseler. Yani size zorluk çıkarmasalar, siz de şu sapık herifle benim münasebetimi ifşa etmeseniz. Gazetelere filan..."</p>
	<p class="block_17">Durum anlaşılmıştı, küçükken tacize uğradığının bilinmesini istemiyordu. Bu olay duyulursa yeraltı aleminde işi bitmiş demekti. Ali'nin takıldığı gibi, herkes ona Sipsi değil,</p>
	<p class="block_17">Süslü İsmail diyecekti. Resmen yerle yeksan olacaktı. Sakince arkama yaslanarak sordum.</p>
	<p class="block_17">"Kendilerini kimin azmettirdiğini de söyleyecekler mi? Hicabi'yi lime lime edin diyen kişinin adını da verecekler mi?"</p>
	<p class="block_17">Buz gibi bir hava esti cehennem gibi sıcak odamın içinde. Çipil gözleri keskin bir bıçağa dönüştü ama çok sürmedi yumu şadı.</p>
	<p class="block_17">"Yapmayın Başkomserim, ikisi de cinayeti itiraf edecekler, hem de hiçbir teferruatı atlamadan, ne yaptılarsa anlatacaklar. Yetmiyor mu bu size?"</p>
	<p class="block_17">Sesi biraz yüksek çıkmıştı.</p>
	<p class="block_17">"Yetmiyor, " diye kestim. "Asıl suçlu sensin, o iki delikanlı, tıpkı öldürdükleri Hicabi gibi birer kurban."</p>
	<p class="block_17">Sinirlenerek iri başını geriye attı.</p>
	<p class="block_22"><span class="text_7">"Hicabi mi kurban? O herif ırz düşmanıydı, şerefsizin tekiydi. Kaç çocuğun hayatını kararttı biliyor mu sunuz? Tövbe tövbe... Ne derseniz deyin Başkomserim, biz o herifi öldüre</span><span class="text_9"> </span><span class="text_7">rek insanlığa iyilik yaptık... Kim bilir kaç çocuğun ırzını, namu sunu kurtardık. En basitinden bizim Akif. Dünyanın en temiz insanlarından biriydi. Bu sapık yüzünden tacizci oldu. Sonra da öldü gitti. Hicabi gibi bir alçağı öldürdüm diye bana madalya vermeniz lazım, siz hapse atmaya çalışıyorsunuz...</span><span class="text_8">"</span></p>
	<p class="block_20"><span class="text_1">Aklıma Körebe geldi. Bu kaba saba mafya bozuntusunun yaptığının çok daha akıllıcasını yapıyordu. Daha karmaşık</span><span class="text_"> </span><span class="text_1">olanını. .. Hem de hayran olunası bir ustalıkla, çocuk tacizcilerini avlıyordu. Böyle bakıldığında insanlığa hizmet olarak da değerlendirilebilirdi bu vahşi eylem ama sorunu çözmüyordu . Sessiz kaldığımı gören Sipsi cesaretlenmiş olmalı ki, "Öyle değil mi Başkomserim?,' diye üsteledi. "Bir tür kamu hizmeti bizimkisi. Sizin yapamadığınızı yaptık, dünyanın en iğrenç heriflerinden birini cezalandırdık."</span></p>
	<p class="block_17">Söylediklerinde haklı olabilirdi ama konu bu değildi.</p>
	<p class="block_20"><span class="text_1">"Bir cinayet işlendi Sipsi," diye gi rdim araya. "Benim vazi</span><span class="text_"> </span><span class="text_1">fem kimler yaptı, kim yaptırdı bunu bulmak. Kimlerin yaptığını bulduk, önemli olan kimin yaptırdığı." Gözlerimi bir an</span><span class="text_"> </span><span class="text_1">bile yüzünden almadan başımı salladım. "Kimin yaptırdığını da biliyoruz, ama yapanlar itiraf etmediği için kanıtlayamıyoruz. Evet, kuvvetli şüpheyle seni savcılığa çıkartırım ama muhtemelen serbest kalırsın. Yani hep yaptığın gibi suçunu</span><span class="text_"> </span><span class="text_1">başkalarının üzerine yıkıp yakanı sıyınrsın bu işten. Fakat</span></p>
	<p class="block_20"><span class="text_1">Ali 'nin elindeki defter mahkemede delil olarak kullanılacak. Yurt müdürünüz Hicabi'nin anılarını yazdığı şu defter. Evet, Ali'nin söylediğine göre, o sapık herif, hangi çocuğa ne yaptıysa hepsini tek tek anlatmış." Derinden bir iç geçirdim. "Ve</span><span class="text_"> </span><span class="text_1">evet İsmail, ne yazık ki seninle yaptıklarını da yazmış."</span></p>
	<p class="block_17">Terli suratı kıpkırmızı oldu, bakışlarını kaçırdı.</p>
	<p class="block_18"><span class="text_5">"Hepsi defterde mevcut," diye sürdürdüm. "Defter de bu davanın delilleri arasında. Yani istesem de bu hakikati saklayamam. Kanunsuzluk olur, delil karartma olur. Yok, bunu yapamam...</span><span class="text_6">"</span></p>
	<p class="block_20"><span class="text_1">Başını kaldırdı, öyle yıkılmış bir hali vardı ki, nerdeyse acıyacaktım, kim bilir kaç kişinin canını almış olan bu eli kanlı</span><span class="text_"> </span><span class="text_1">katile. Ama içimde uyanan merhameti bastırarak tekrarladım.</span></p>
	<p class="block_17">"Bu işten kurtuluş yok İsmail. Geçmişinle yüzleşmeye hazırlan."</p>
	<p class="block_17">Ardı ardına yutkundu.</p>
	<p class="block_17">"Ben hiçbir şeyden korkmam Başkomserim..." Yüzüme bakamadı, başı önüne eğildi. "Ölümden, sakat kalmadan, hapisten... Ben hiçbir şeyden korkmam. Ama çok pis iş bu. Ya ğlı, isli, kara bir leke. Bununla baş edemem." Seyrek kirpiklerinin arasından birkaç damla yaş, kıllı yanaklarına süzüldü. "Üstelik hiçbir suçum yok. Ben sapık değilim, küçücük çocuktum. Ana yok, baba yok, devlet bizi bu sapığa teslim etmiş. Güvenmeyip ne yapalım? Neyin ne olduğundan bile haberdar değiliz. Irz düşmanı, kullandı hepimizi.." Ayı pençesini andıran elinin tersiyle yanaklarından süzülen gözyaşlarını kuruladı. "Öyle bir kötülük yaptı ki, yıllar geçse de kurtulamıyorsun bu pislikten."</p>
	<p class="block_20"><span class="text_1">Hiç sevmemiştim Sipsi İsmail'i, hiç hazzetmezdim böyle adamlardan, ama bir kez daha merhamete benzer bir duygu</span><span class="text_"> </span><span class="text_1">uyandı içimde. Yine de bastırdım bu duyguyu, bir polis olarak ne yapmam gerekiyorsa onu yaptım.</span></p>
	<p class="block_17">"Sana bir teklifim var İsmail," dedim duygusuz, renksiz bir sesle. "Belki bir anlaşma yapmanı sağlayabilirim."</p>
	<p class="block_17">Umutla ışıldadı nemli gözleri.</p>
	<p class="block_17">"Nasıl bir anlaşma?"</p>
	<p class="block_17">En sakin tavrımı takındım.</p>
	<p class="block_17">"Eğer cinayeti azmettirdiğini kabul edersen, ben de savcıyla konuşurum. Hapiste yatar cezanı çekersin ama namını kurtarırsın. "</p>
	<p class="block_17">Rahatlamış gibiydi, ama emin olmak istiyordu.</p>
	<p class="block_17">"Hapiste yatmak dert değil ama kimse başıma gelenleri öğrenmeyecek değil mi?"</p>
	<p class="block_17">"Savcı kabul ederse, defterdeki seninle ilgili olan bölümleri saklarız. İş basına yansımaz."</p>
	<p class="block_17">Endişeyle gözlerini kırptı.</p>
	<p class="block_17">"Savcı kabul eder mi?"</p>
	<p class="block_17">Ellerimi yana açtım.</p>
	<p class="block_17">"Bilmiyorum, ama savcı beyi tanırım. Makul adamdır, beni dinleyeceğini umuyorum. Yine de hiçbir söz veremem. Tabii mevzuatın da uygun olması gerek. Ama şu kadarını bil, savcıyı ikna etmek için elimden geleni yaparım."</p>
	<p class="block_17">"Anlaştık," dedi burnunu çekerek. "Anlaştık, size güveniyorum Başkomserim. "</p>
	<p class="block_17">Ellerimi masanın üzerinde kavuşturdum.</p>
	<p class="block_17">"Ama önce Hicabi İnce'yi öldürmeleri için Arda ile Serkan'ı azmettirdiğini itiraf etmen gerek."</p>
	<p class="block_17">"Ederim," dedi kendinden emin bir sesle. "Hemen edeyim isterseniz."</p>
	<p class="block_17">"Hem burada, hem de savcının huzurunda..."</p>
	<p class="block_17">Hiç tereddüt etmedi.</p>
	<p class="block_17">"Tamam yaparım, ne isterseniz yaparım. Yeter ki beni aleme rezil etmeyin."</p>
	</body></html>
