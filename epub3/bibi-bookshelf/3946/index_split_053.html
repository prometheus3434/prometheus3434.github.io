<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Kırlangıç Çığlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="id_bookmark34" class="block_25">35</p>
	<p class="block_30">"Bir seri katil, bizden daha mı iyi bilgi topluyor?"</p>
	<p class="block_22"><span class="text_7">Ekrem'in lunapark dediği yer, millet uzun yaz akşamlarında vakit geçirsin, çoluğunu çocuğunu oyalasın diye kurulmuş dönme dolap, atlıkarınca, uçan salıncaklar, tüfekle atış yapılan bir stanttan oluşan mütevazı bir eğlence mekanıydı. Şehrin büyük çoğunluğunda olduğu gibi burada da ışıklar sönmüş, ilk akşamki hareketlilik sona ermişti, elbette uçan sandalyeleri saymazsak. Onlarca metal sandalye kocaman bir vantilatör gibi dönüp duruyordu gecenin karanlığında. Hepsi boştu, biri hariç. O sandalyede bir adam uzun saçları rüzgarda dalgalanarak dönüyordu. Ürkütücüydü. O anda hissettim serinliği. Dönen sandalyelerden tatlı bir rüzgar geliyordu yüzüme, ancak </span><span class="text_8">o </span><span class="text_7">güçlü esintiyle birlikte pis bir koku</span><span class="text_9"> </span><span class="text_7">çarptı burnuma.</span></p>
	<p class="block_17">"İyi geceler Başkomserim."</p>
	<p class="block_17">Bakışlarımı indirince, elinde cızırdayan telsiziyle karşımda dikilen Ekrem'in şaşkın suratıyla karşılaştım.</p>
	<p class="block_17">"Kolay gelsin Ekrem, nedir bu böyle?"</p>
	<p class="block_17">Telsiziyle uçan sandalyeleri gösterdi.</p>
	<p class="block_17">"Maktulü onlardan birine bağlamışlar. "</p>
	<p class="block_17">"Görüyoruz," diye söylendi Zeynep. "Niye durdurmuyorsunuz bu aleti?"</p>
	<p class="block_17">Sanki cesedin orada olmasının sorumlusu kendisiymiş gibi ezik bir halde gülümsedi Ekrem.</p>
	<p class="block_17">"Şey Zeynep Komiserim, durduracağız da adamı bulamadık. Lunaparkın yetkilisi kapatıp gitmiş. Cihat'ı yolladım az önce, bulup getirir şimdi."</p>
	<p class="block_17">Ali gözlerini cesetten alamıyordu.</p>
	<p class="block_17">"Bu Körebe hakikaten enteresan bir herifmiş," diye fısıldadı. "İnce çalışıyor adam. Şu mizansene baksanıza, sanki film seti hazırlamış. Bir müzik eksik."</p>
	<p class="block_17">Zeynep de gözlerini kurbandan alamıyordu.</p>
	<p class="block_17">"Körebe olduğundan emin değilim," diye söylendi. "Kimse on saat içinde iki cinayet işleyemez Başkomserim. Bunu en iyi siz bilirsiniz. Üstelik böyle mizansenler kurulan, düzenekler hazırlanan cinayetler. Hayır, hiç kimse bu kadar kısa sürede iki cinayet işleyip tek bir delil bırakmadan ortadan kaybolamaz. Eğer Zekai Amirim'i öldüren kişi Körebe'yse bu cinayeti kesinlikle başkaları işlemiştir. Başka türlü olamaz."</p>
	<p class="block_17">Basit ama son derece gerçekçi bir değerlendirmeydi, ama Ali katılmadı bu fikre.</p>
	<p class="block_17">"Ya Körebe'nin adamları varsa? Öyle demedik mi, belki de ona özenen adamlar bulmuştur. Eğer kendisini taklit edenleri de işin içine katıyorsa, o, Zekai Amirim'i öldürürken, taklitçileri de yukarıdaki arkadaşı halletmişlerdir."</p>
	<p class="block_17">"Körebe yalnız çalışıyor Alicim."</p>
	<p class="block_17">"Çalışıyordu," diye düzeltti bizim inatçı keçi. "O, beş yıl önceydi Zeynepcim, ya fikrini değiştirdiyse?"</p>
	<p class="block_17">Mümkündü, amacı sadece bu uçan sandalyedeki adamı öldürmek de olabilirdi. Böylece haziran ayının cinayet döngüsünü kapatacaktı. Belki de birkaç gün önce öldürmüştü adamı. Bu gece de olay mahalline yerleştirecekti ki, Zekai'nin kendisini fark ettiğini öğrendi. Ve bizim emekli başkomiseri öldürmek zorunda kaldı. Ama neden bugün yaptı? Birkaç gün sonra da öldürebilirdi. Eğer telefonlarımızı dinlemiyorsa, Zekai'nin benimle konuşacağını bilmesine imkan yoktu. Tabii, bizimki katilin yüzüne, "Körebe sensin" demediyse. Hayır, Zekai bu kadarını yapmazdı. Ne kadar öfkelenirse öfkelensin, kendini kontrol ederdi. Dolayısıyla Ali'nin tahmini hiç de gerçekçi değildi. Öte yandan gerçeğin ne olduğuna karar verecek bilgi ve belgeye henüz ulaşamamıştık.</p>
	<p class="block_17">O yüzden iki yardımcımın hiçbir sonuca ulaşmayacak akıl yürütmelerinden uzaklaşmak istedim. Birkaç adım attım. Amacım kafamızın üzerinde dönüp duran maktulü görmekti. Ama hem alacakaranlık, hem dönüp duran alet buna izin vermedi. Bir adım geriden beni izleyen Ekrem'e döndüm.</p>
	<p class="block_17">"Şahit filan var mı? Ya da başka bir ipucu?"</p>
	<p class="block_17">Karanlıkta çaresizce söylendi.</p>
	<p class="block_17">"Yok Başkomserim, her zamanki gibi şahit filan yok. Aslında böyle yerlerin bekçisi olması lazım, onu da göremedik..." Bir ses duydu, lunaparkın demir kapısına döndü. "İşte Cihat da geliyor. Bulmuş galiba yetkiliyi."</p>
	<p class="block_17">Önce Cihat'ı gördüm, sonra yanında hafifçe topallayan orta boylu, kel adamı. Bulduğundan beri azarlıyor olmalıydı, sadece son sözlerini duydum.</p>
	<p class="block_17">"Nasıl gidersin kardeşim? Böyle sorumsuzluk mu olur? Adamı senin mekanında öldürmüşler, senin salıncağına bindirmiş döndürüyorlar. Senin dünyadan haberin yok. Horul horul uyuyorsun..."</p>
	<p class="block_17">Adamcağız suçüstü yakalanmış gibi mahcup bir sesle açıklamaya çalıştı.</p>
	<p class="block_17">"Haklısınız Amirim, ama benim bu olayla hiçbir alakam yok. Lunaparkı da boş bırakırım zaten. Bizim puşt Musa'yı bekçi diye bıraktım. Çekip gitmiş şerefsiz. Bana da yalan söylüyor sabaha kadar kalıyorum diye. Hepsi o Musa pezevenginin yüzünden..."</p>
	<p class="block_17">Beni fark eden Cihat müdahale etti.</p>
	<p class="block_17">"Terbiyeli konuş, ne o küfürler öyle! Resmi bir soruşturma yürütüyoruz burada."</p>
	<p class="block_17">Çıplak kafasına kadar kızaran adam ardı ardına iki kez yutkundu.</p>
	<p class="block_17">"Kusura bakmayın Amirim," diyecek oldu, Cihat sağ elinin işaret parmağını dudaklarına götürdü. "Sus artık. Sorulmayınca konuşma." Sonra bana döndü. "Hüssam'ı getirdim Başkomserim, kendisi bu mekanın sahibi..."</p>
	<p class="block_17">Anında hazır ol vaziyeti aldı Hüssam.</p>
	<p class="block_17">"Allah sizi inandırsın Başkomserim, benim bu işle bir alakam yok."</p>
	<p class="block_17">Elimle uçan iskemleleri gösterdim.</p>
	<p class="block_17">"Tamam, tamam Hüssam konuşacağız. Önce şu aleti durdur bakalım. Hemen, çabuk..."</p>
	<p class="block_17">Bir an gözlerini yukarı çevirdi lunaparkçı, "Ölü, ölü şu adam mı?" diye panik içinde söylenerek eliyle gözlerini kapattı. "Ben ceset görmeye dayanamam."</p>
	<p class="block_17">"Bakma o zaman," diye tersledi Cihat. "Hadi gel, düş önüme de durduralım şu mereti."</p>
	<p class="block_17">"Derhal Amirim! Hemen geliyorum." Sağ ayağının aksamasına aldırmadan uzaklaştı uçan sandalyelerden. Gerçekten de birkaç dakika içinde o uğursuz ses azaldı, rüzgar kesildi, sandalyeler yavaşladı, az sonra da durdu.</p>
	<p class="block_17">Maktule yaklaşınca sıcak havanın içinde insanı öğürten o ceset kokusu çarptı burnuma. Hiç kuşku yok ki, adam birkaç gün önce öldürülmüş, pek de soğuk olmayan bir yerde saklanmıştı. Elimle burnumu kapatarak yaklaştım. Gözleri kırmızı kadife ile bağlanmıştı, sağ kulağının yarısı yoktu . Başını sarmalayan kırmızı kumaşa rağmen uzun saçları darmadağın olmuştu, ensesinden giren kurşun alt çenesini parçaladığı için yüzündeki ifadeyi kestirmek zordu. Evet, öteki üç kurban gibi bu da ensesinden tek ku rşunla öldürülmüştü. Buz mavisi keten gömleğinin önü ve arkası kan içindeydi. Sağ eline bir silah tutuşturulmuştu. Alacakaranlıkta gerçek gibi duruyordu, ancak yaklaşınca oyuncak olduğunu anladım. Siyah bir iple siyah bir tabanca bağlanmıştı eline. Plastik bir su tabancası. .. Rutin yerine getirilmişti. Çocuklarla ilgili bir mekana bırakılan ceset, kırmızı kadifeden bir göz bağı, kesilen sağ kulak, oyuncak bir tabanca, enseden tek kurşunla işlenen bir cinayet. Zekai'yi de sayarsak Körebe'nin 16. cinayeti diyebilirdik. Kağıt üzerinde bütün ayrıntılar peşinde olduğumuz seri katili gösteriyordu.</p>
	<p class="block_17">Büyük bir titizlikle maktulü incelemeye başlayan Zeynep, adamın kot pantolonunun arka cebinden deri bir cüzdan çıkardı. Plastik eldivenlerinin sarmaladığı ince uzun parmaklarıyla cüzdanın içindeki kimliği aldı, gözlerine yaklaştırarak, yüksek sesle okumaya başladı.</p>
	<p class="block_17">"Kansu Sarmaşık... İstanbul, Çekmeköy, ..."</p>
	<p class="block_17">Telefonuna uzandı Ekrem.</p>
	<p class="block_17">"Derhal bakıyorum GBT'sine... Kansu Sarmaşık değil mi?"</p>
	<p class="block_17">"Evet, 29.11. 1970 doğumlu, bekar, " diyerek cüzdanı karıştırmayı sürdüren Zeynep birden durdu, başını kaldırdı.</p>
	<p class="block_17">"Adam doktormuş, Başkomserim. Bir cerrah..." Tuhafına gitmişti. "Bir cerrah," diye yineledi. "Bir doktoru öldürmüş1er..."</p>
	<p class="block_17">Niye şaşırdığını anlamamıştım.</p>
	<p class="block_17">"Çocuk tacizcilerinin özel bir mesleği olduğunu sanmıyorum Zeynepcim. Bu sapkınlık her meslekten insanı ele geçirebilir. Ekonomik durumu, eğitim seviyesi ne olursa olsun herkesi..."</p>
	<p class="block_17">Yeniden işine dönen kriminoloğumuz cüzdandan bir kartvizit çıkardı.</p>
	<p class="block_20"><span class="text_1">"Serap Hastanesi'nde çalışıyormuş. Şu Levent'teki hastane. Geçen ay babamı götürmüştüm. İyi bir hastane bildiğim</span><span class="text_"> </span><span class="text_1">kadarıyla. "</span></p>
	<p class="block_17">Bu kez Ali karşı çıktı.</p>
	<p class="block_17">"Hastanenin iyi olmasıyla ne alakası var Zeynep, nereden bilecekler adamın çocuk tacizcisi olduğunu? Alnında mı yazıyor herifin?"</p>
	<p class="block_17">"Öyle tabii, öyle de..." Sanki cevap oradaymış gibi yeniden cesede döndü. "Ne bileyim biraz tuhaf geldi işte."</p>
	<p class="block_17">"Tacizden kaydı yok," dedi Ekrem sanki onu desteklemek istercesine. "İki kez haciz gelmiş. Ufak tefek suçlar, ama çocuk taciziyle suçlanmamış bile."</p>
	<p class="block_17">Emin olmak istedim.</p>
	<p class="block_17">"İstanbul, Çekmeköy, 1970 doğumlu Kansu Sarmaşık diye baksaydın..."</p>
	<p class="block_17">"Öyle baktım zaten Başkomserim, ama tekrar kontrol edeyim." Yeniden cep telefonuna döndü Ekrem. "Kansu Sarmaşık, baba adı Muhtar, anne adı Canan, öyle değil mi Zeynep Komiserim?"</p>
	<p class="block_17">Elindeki nüfus kağıdına göz attı Zeynep...</p>
	<p class="block_17">"Doğrudur, " diye onayladı. "Ta kendisi..."</p>
	<p class="block_17">Ekrem bulduğu sonucu bir kez daha yineledi.</p>
	<p class="block_17">"Hayır, tacizle alakalı bir kayıt yok."</p>
	<p class="block_17">Ekrem'in sözlerine hiç itibar etmedi Ali.</p>
	<p class="block_17">"Belki de herif yakalanmamıştır. Niye olmasın, bütün çocuk tacizcileri yakalanıyor mu? Belki de Körebe, biz polislerden önce davranmıştır. "</p>
	<p class="block_17">Yadırgamıştı Zeynep.</p>
	<p class="block_17">"Ne diyorsun Ali? Bir seri katil, bizden daha mı iyi bilgi topluyor?"</p>
	<p class="block_17">O çok iyi bildiğim katı tavrıyla kestirip attı yardımcım.</p>
	<p class="block_17">"Son beş yıldır adamı yakalayamadığımıza göre, birçok konuda bizden iyi olduğu kesin. Bilgi toplama meselesinde niye olmasın? Adamın kendi av alanını bizden daha iyi tanımasından daha normal ne olabilir?"</p>
	</body></html>
