<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Kırlangıç Çığlığı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_21" id="calibre_pb_61">Bir süre önce işten attığı adamı öve öve bitiremiyordu, doğrudan sormak yerine ayrıntılardan yola çıkarak hakikati öğrenmek istedim.</p>
	<p class="block_17">"Aynı okuldan mı mezun oldunuz?"</p>
	<p class="block_17">"Hayır, ben Çapa'yı bitirdim, o Cerrahpaşa'dan mezun oldu. Ama Serap Hastaneleri'ni birlikte kurduk. On sene önce...Apartmanını ipotek ettirmiştik o zamanlar. Dört ortaktan biri oydu. Sonra iki ortağımız ayrıldı, Kansu'yla ikimiz kaldık." Güzel bir anıyı hatırlamış gibi buruk gülümsedi. "O sıralar aklı başındaydı, sırt sırta vermiş hırsla çalışıyorduk. Çok da temiz kalpliydi." Bakışları bir an masanın sol tarafındaki gümüş çerçeveli fotoğrafa kaydı. Aynı kız gülümseyerek bize bakıyordu. "Serap, benim kızım. On beş yıl önce kaybettik onu. On yaşındaydı. İlk hastanemizi kızımın ölümünden beş yıl sonra açtık. Kansu, hastaneye kızımın adını vermekte tereddüt etmedi. Ki, ben bunu öneremezdim. 'Serap'ın adını yaşatmamız lazım Hayati,' dedi. 'Onu kurtaramadık, hiç değilse adını ölümsüz kılalım.' O kadar cömertti ki, ne söyleyeceğimi bilememiştim."</p>
	<p class="block_17">Hayati'nin gözleri nemlenmişti. Soruşturma için bir önemi olacağını zannetmiyordum ama bir adam çocuğunu yitirdiğini söylüyorsa buna kayıtsız kalamazdım.</p>
	<p class="block_17">"Üzüldüm. Nasıl kaybettiniz kızınızı?"</p>
	<p class="block_17">Bakışlarındaki ızdırap iyice koyulaştı.</p>
	<p class="block_17">"Kalp yetmezliği diyelim Nevzat Bey, uzun hikaye ... Kansu'nun nasıl bir insan olduğunu anlayabilesiniz diye açtım konuyu. Tabii bu kumar illetine kapılmadan önce."</p>
	<p class="block_17">Konuyu açıklığa kavuşturmak istedi Ali.</p>
	<p class="block_17">"Kumar değil, iddiaymış. Sözüm ona sadece bir eğlenceymiş. Başhekiminiz öyle söyledi az önce."</p>
	<p class="block_17">Sinirli sinirli güldü.</p>
	<p class="block_17">"Salih Bey öyledir. İddia dediği bal gibi kumar. Çoğu eğlence olsun diye oynuyor bunu. Ama asıl sebebi kumarın yasak olması. Bahisçilerin nerdeyse hepsi saygın işadamları. Olay basına yansırsa itibar kaybına uğrarlar. İddia diye bir garabet icat ettiler. Güncel olayları kumar malzemesi haline getirdiler. Çoğu için önemsiz miktarlar dönüyor masada ama Kansu gibiler için büyük paralar bunlar..."</p>
	<p class="block_17">Duru bakışları, vakitsiz kırışıklarla dolu alnı, geniş çenesiyle irade timsali bir adam gibi duruyordu Hayati. Yine de sormadan edemedim.</p>
	<p class="block_17">"Siz de katıldınız mı bu oyunlara?"</p>
	<p class="block_17">Kaşları çatıldı, geniş burun kanatları açıldı kapandı.</p>
	<p class="block_17">"Bakın Nevzat Bey, ben on yaşındaki kızımı kaybettim. Şimdi altı yaşında ikizlerim var. İnsan sorumluluk sahibi olmalıdır. Böylesi abuk sabuk eğlencelere harcayacak vaktim yok benim. Kansu davet etti ama bir kez olsun gitmedim. Gitmemekle de ne kadar isabetli davrandığımı anlıyorum şimdi."</p>
	<p class="block_17">Nedense bizim Ali pek hoşlanmamıştı adamdan.</p>
	<p class="block_17">"Öyle diyorsunuz da Kansu'nun bu işlere merakı size yaramış. Bakın, tek başınıza sahip olmuşsunuz koca hastane zincirine. Öyle değil mi, galiba birkaç tane Serap Hastanesi var."</p>
	<p class="block_17">Hiç bozulmadı Hayati, hatta gözleri gururla ışıldadı.</p>
	<p class="block_17">"Dokuz hastanemiz var. Sadece büyük şehirlerde değil, Hatay, Şanlıurfa hatta Kilis'te bile hastane açtık. Kansu'ya gelince, onu kurtarmak için elimden gelenin fazlasını yaptım. Hakkı olandan çok daha fazlasını ödedim."</p>
	<p class="block_17">"İşten çıkararak mı?" diye açıkça iğneledi Ali. "Adamı sokağa atmışsınız."</p>
	<p class="block_17">Yakı şıklı yüzü ilk kez asıldı, yardımcım sonunda adamı sinirlendirmeyi başarmıştı.</p>
	<p class="block_17">"Mecbur kaldım. O tefecinin avukatı, hastaneye hacze gelecekti. Kansu'yla ortaklıktan ayrıldığımıza bir türlü ikna edemiyordum. 'Yalan söylüyorsunuz, borçları ödememek için böyle yapıyorsunuz,' diyordu. Neyse ki mahkeme halletti bu sorunu."</p>
	<p class="block_17">Sonunda konuşabileceğimiz birinden söz ediyordu.</p>
	<p class="block_17">"Kimmiş o tefeci? Tanıyor musunuz adamı?"</p>
	<p class="block_17">Aslan yelesini andıran saçlarını, sıkıntıyla geriye attı.</p>
	<p class="block_20"><span class="text_1">"Elbette tanıyorum Nevzat Bey, üç defa buluştuk. Satılmış, Satılmış Gündoğdu... Lakabı da Kırmızı Surat. Gerçekten de yüzü al al yanıyor. Yüksek tansiyon hastası. Dağ gibi bir herif. Osmanbey'de bir masaj salonu işletiyor. " Kinayeli bir tavırla göz kırptı. "Günahı söyleyenlerin boynuna, güya seks mu</span><span class="text_"> </span><span class="text_1">habbeti varmış. Bildiğiniz randevuevi yani..."</span></p>
	<p class="block_17">Ali tefecinin adını kaydederken, "Kansu'nun, bu Kırmızı</p>
	<p class="block_17">Surat'a çok borcu var mıydı?" diye sordum. "Ne dersiniz, katil bu Kırmızı Surat olabilir mi?"</p>
	<p class="block_17">Yanıtlamadan önce eli çenesinde bir süre öylece kaldı.</p>
	<p class="block_17">"Borcu olduğu kesin ama miktarını bilmiyorum. Daha önce Satılmış, Kansu'yu birkaç kez tehdit etti. Hatta birinde ben de yanlarındaydım. İki milyon lira alacağı varmış. Aslında beş yüz bin lira borç almış ama gününde ödeyemeyince o miktara çıkmış. 'Yarına kadar getirmezsen, canını alırım,' dedi. Kansu'nun gözlerinin içine baka baka büyük bir sükunetle böyle söyledi. İşin tuhafı Kansu'nun bu sözlerden hiç etkilenmemesiydi. Sonuçta o parayı hastane ödedi, yani benim cebimden çıktı."</p>
	<p class="block_17">Hemen itiraz etti yardımcım.</p>
	<p class="block_20"><span class="text_1">"Niye sizin cebinizden çıksın, Kansu ortağı değil miydi bu</span><span class="text_"> </span><span class="text_1">hastanenin?"</span></p>
	<p class="block_17">Tatsız bakışlarla süzdü Ali'yi.</p>
	<p class="block_20"><span class="text_1">"Hastanedeki hakkını çoktan kaybetmişti. Hisselerini</span><span class="text_"> </span><span class="text_1">bana devretti. Bunun karşılığında ben de ona yüklü miktarda para ödedim. Ne aldım ne verdim hepsi kayıt altında Ali Bey. Kansu'ya kuruş borcum yoktu, aksine ondan alacağım</span><span class="text_"> </span><span class="text_1">vardı."</span></p>
	<p class="block_17">Ali adamı iğnelemeyi sürdürdü.</p>
	<p class="block_17">"O yüzden mi işten attınız? Borcunu ödemediği için."</p>
	<p class="block_17">Yine sükunetini bozmadı hastane sahibi.</p>
	<p class="block_17">"Hayır, borç yüzünden değil, hastaneye zarar veriyordu.</p>
	<p class="block_17">Hayati'nin borçlu olduğu gazetelere kadar düşmüştü. Serap Hastaneleri'nin eski ortağı ve baş cerrahına haciz geliyor. Bildiğiniz rezillik."</p>
	<p class="block_17">Sanki bu sözleri duymamış gibi tekrarladı yardımcım. "Çok borcu var mıydı size?"</p>
	<p class="block_17">Hayati'nin açık renk gözleri arsızca ışıdı. Sağ dirseğini masanın üzerine koyarak başını hafifçe geriye attı.</p>
	<p class="block_17">"Vardı, ama hepsini sildim. Eski günlerin anısına değil, ödeyecek hali yoktu o yüzden. Ne yapalım, başımızın gözümüzün sadakası olsun dedik."</p>
	<p class="block_17">Bir insanı tanımak istiyorsan onu öfkelendir, anında düşerdi takındığı kibarlık maskesi. Hayati'de de öyle olmuştu, Ali azıcık kışkırtınca, su katılmamış bir sonradan görme olduğu çıkmıştı ortaya. Hedefe doğru emin adımlarla ilerlediğini anlayan yardımcım hiç sinirlenmeden yeni bir soruya geçti.</p>
	<p class="block_17">"Ne kadarlık bir sadakaymış bu?"</p>
	<p class="block_17">Kibirli bir gülümseme belirdi Hayati'nin dudaklarında.</p>
	<p class="block_17">"Sizin ömür boyu bir arada göremeyeceğiniz kadar büyük bir meblağ. "</p>
	<p class="block_17">Ali şerbetliydi böyle nobranlıklara.</p>
	<p class="block_17">"Yani birinin öldürülmesini isteyecek kadar çok. Öyle ya, eğer alacağı olduğu için şu kırmızı suratlı tefeciyi zanlılar listesine yazacaksak, sizin de onun yanında yer almanız gerekir."</p>
	<p class="block_17">Hayati ne diyeceğini bilemedi. Ya rdımcım da tıpkı onun gibi sağ dirseğini masaya dayayarak açıkça suçladı.</p>
	<p class="block_17">"Sahi, Kansu'yu siz öldürmüş yahut öldürtmüş olabilir misiniz?"</p>
	<p class="block_17">Sinirleneceğini, iyice zıvanadan çıkacağını sandım, yapmadı. Galiba, yardımcımın küçük oyununu anlamıştı, gırtlağının son boğumuna kadar yükselen öfkesini yuttu.</p>
	<p class="block_20"><span class="text_1">"Ah Ali Beyciğim," dedi sözüm ona samimi bir sesle. "Kaybettiğimiz her para için birini öldürseydik, bir mezarlık şenlendirmemiz gerekirdi." Yalandan bir kahkaha koyverdi. "Şaka bir yana, ben bir sağlıkçıyım, ne kadar olursa olsun</span><span class="text_"> </span><span class="text_1">hiçbir meblağ bir insanın hayatından daha kıymetli değildir. Üstelik bu adam bir zamanlar gönül borcum olan biriyse." Rahat bir ifade takındı. "Ama isterseniz dün bütün gün nerelerde olduğumu size ispatlayabilirim."</span></p>
	<p class="block_17">"Cinayetin dün işlendiğinden emin değiliz," diyerek</p>
	<p class="block_20"><span class="text_1">Ali'nin yanında olduğumu hissettirdim. "Takdir edersiniz ki, sizi de araştırmak zorundayız. Eminim masumsunuz ama</span><span class="text_"> </span><span class="text_1">bu rutini uygulamak zorundayız. Aynı zamanda yardımınıza ihtiyacımız var. Şüphelendiğiniz kimseler varsa lütfen bize söyleyin. Yani şu Kırmızı Surat dışında?"</span></p>
	<p class="block_17">Çok zor bir soru sormuşum gibi alnını kırıştırdı.</p>
	<p class="block_17">"Ölmüş birinin arkasından konuşmak istemem ama..."</p>
	<p class="block_17">Sustu, bakışlarını kaçırdı. "Yok, yok emin olmadığım bir konudan bahsetmek istemiyorum."</p>
	<p class="block_17">"Bahsetmelisiniz," dedim buz gibi bir sesle. "Aksi takdirde vicdanen sorumlu olursunuz..."</p>
	<p class="block_17">Gerginleşmişti.</p>
	<p class="block_17">"Emin değilim, artık kendini savunamayacak biri hakkında konuşmam doğru değil."</p>
	<p class="block_17">"Tuhaf davranışları mı vardı?" diye cesaretlendirmek istedim. "Hiç onaylamayacağımız davranışlar."</p>
	<p class="block_17">Gözlerini kıstı.</p>
	<p class="block_17">"Nasıl onaylamayacağımız davranışlar?"</p>
	<p class="block_17">Pat diye söylemek istemedim.</p>
	<p class="block_17">"Mesela çocukları sever miydi, onlarla vakit geçirir miydi?" Hülyalandı Hayati'nin gözleri.</p>
	<p class="block_17">"Severdi, tanıdığı çocukları daha çok severdi. Evet, herkes çocukları sever ama Kansu, onların hayatını kurtarırdı. Mecazi anlamda söylemiyorum, gerçek anlamda onların hayatını kurtarırdı. Organ naklinden söz ediyorum. İnsanlara ikinci bir hayat vermekten. Evet, hepimiz çocukları severiz, ama Kansu onların yeniden yaşamasını sağladı. .. "</p>
	<p class="block_17">Masanın üzerindeki gümüş çerçevenin içindeki kıza baktı yine.</p>
	<p class="block_17">"Serap'ı hiç çekinmeden onun becerikli ellerine bırakırdım. Hayır beyler, Kansu kötü biri değildi." Durdu, soruyu hatırlamıştı. "Neden, Kansu'nun çocuklarla ilişkisini merak ediyorsunuz?"</p>
	<p class="block_17">Lafı uzatmadı yardımcım.</p>
	<p class="block_17">"Çünkü Kansu'nun, çocuk tacizcisi olmasından şüpheleniyoruz."</p>
	<p class="block_17">İrkilerek, başını geri attı Hayati.</p>
	<p class="block_17">"Çocuk tacizcisi mi?"</p>
	<p class="block_17">Ortamı yumuşatmak istedim.</p>
	<p class="block_17">"Kansu'nun öldürülme nedeninin bu olduğunu düşünüyoruz."</p>
	<p class="block_17">"Çocuk tacizcisi..." diye tekrarladı Hayati. "Biraz abartılı oldu. Ben böyle tanımlamazdım Nevzat Bey..."</p>
	<p class="block_17">"Nasıl tanımlardınız?"</p>
	<p class="block_17">"Kart zampara derdim mesela... Tamam, genç kızlardan hoşlanırdı. Ama işi çocuk tacizine kadar götürür müydü, hiç zannetmiyorum. 20 yaşın üzerindeki kadınlarla dostluk kurmazdı. Bununla da övündüğünü çok duydum. Kansu'nun 18 yaşındaki kızlarla çıktığını da gördüm ama çocuk tacizcisi olduğunu hiç zannetmiyorum." Durdu. "Tabii bu iğrenç huyunu benden sakladıysa o başka..."</p>
	</body></html>
