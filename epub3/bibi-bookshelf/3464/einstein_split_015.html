<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>einstein</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal1"><span class="ideitalik">Profesör Einstein, izafiyet kuramını nasıl keşfettiniz?</span></p>
				<p class="normal1">İnsanın bir şeyi nasıl keşfettiğini bilmesi zor, insan zihni farklı önemdeki çeşitli zorluklarla motive oluyor. 1905’te yaklaşık beş hafta içinde özel kurama son şeklini verdim, ama bu on altı yaşında karşılaştığım bir paradoksu çözmeye uğraşarak geçirdiğim on yıldan sonra oldu. Söz konusu paradoks şuydu: Eğer bir gözlemci ışık hızıyla aynı hızda ilerleyen bir ışık demetini takip ederse ne görür? Sorunun kesin cevabı özel kuramın temelini oluşturacak iki varsayımı gerekli kılıyordu, izafiyet ilkesi ve ışığın sabit hızlı olması ilkesi. </p>
				<p class="normal1"><span class="ideitalik">İzafiyet kuramını anlamak için bu iki ilkeyi anlamam gerektiğini seziyorum. Bu ilkeleri açıklayabilir misiniz?</span></p>
				<p class="normal1">Kolay bir örneğe başvuracağım. Engebesiz bir rayda sabit hızla yol alan bir trenin kompartımanında durup bir taşı yere bırakırsam taşın dümdüz yere düştüğünü görürüm. Eğer kompartımanın perdeleri kapalıysa, dışarıyı göremeyeceğimden, taşın hareketine bakarak tren dünyaya göre hareket mi ediyor, yoksa duruyor mu anlayamam. Dahası, kompartımanın içinde yapacağım hiçbir deney trenin hareketini saptamama olanak sağlamaz. Tren ister hareket etsin ister dursun, her şey aynı şekilde hareket eder. Fizik yasaları sabit hareket eden veya duran tüm gözlemciler için aynıdır. İşte bu, izafiyet ilkesidir.</p>
				<p class="normal1"><span class="ideitalik">Ve bu ilke tren hangi hızda olursa olsun geçerli midir?</span></p>
				<p class="normal1">Evet. İzafiyet ilkesi, ivme veya bir dönüş söz konusu olmadığı takdirde, değişmeyen sabit bir hızda gerçekleşen her hareket hali için geçerlidir. Sabit hız aynı zamanda sıfır hızı veya durgunluğu da kapsar. Durgunluk ve hareket bir referans noktasına bağlıdır. Şu sandalyede otururken durduğunuzu düşünebilirsiniz. Uzaydaki bir yolcu ise sizi dünyayla birlikte saatte 1500 kilometre hızla dönüyor olarak görecektir. Durgunluk ve hareket izafi kavramlardır ve fizik yasaları hepsine eşit ölçüde uygulanabilir. Bir kez bunu kavradığımda paradoksumu çözüp ikinci ilkeye ulaşabildim.</p>
				<p class="normal1"><span class="ideitalik">İkinci ilkeye şimdi hazır olduğumu düşünüyorum. </span></p>
				<p class="normal1">Işığın sabit hızı ilkesi formüle edilmesi kolay bir kavram değildi. Bir ışık demeti boyunca yol alan gözlemci örneğine geri dönelim. Böyle bir gözlemci demetin ön ucunu durağan görecektir. Öte yandan durağan bir ışık dalgası, bilimsel deneyler ve yerleşik kuram temelinde imkansız görünür. Dahası, benim izafiyet ilkeme göre sabit hızda olan veya duran bütün gözlemciler aynı olguları tecrübe eder. Dolayısıyla bu ilkeye göre bütün gözlemciler ışık hızını aynı ölçer. Paradoksumun çözümü işte buydu, zira hiçbir gözlemci ışık demetinin ön ucunu görmeyi bekleyemezdi. Ne kadar hızlı hareket ederlerse etsinler bütün gözlemciler, ışığın dünyaya göre duran bir gözlemcinin ölçtüğü hızda yol aldığını gözler. Bu görüş ışık hızının sabitliği ilkesi olarak kabul edildi. </p>
				<p class="normal1"><span class="ideitalik">Sizin büyük keşif diye nitelendirdiğiniz bu görüş herhalde insanların anlamakta en çok zorlandıkları fikirlerden biri. </span></p>
				<p class="normal1">Bunun nedeni sezgisel olmayan bir fikir olmasıdır. Sezgisel olan şudur: Sözgelimi saatte 40 kilometre hızla giden bir trende yolcuysanız ve siz trenin içindeki paletli bir vagonda arkadan öne doğru saatte 5 kilometre hızla ilerliyorsanız, trenin dışındaki biri sizin saatte 45 kilometre hızla yol aldığınızı söyleyecektir. Ama ışık söz konusu olduğunda bu durum farklı gelişir. Hareket halindeki bir trenin arkasından bir ışık demeti yayarsanız gönderdiğiniz ışık, yani fotonlar saatte yaklaşık bir milyar kilometre hızla yol alır, yani benim c (ışık hızı) dediğim bir hızla. Bu durumda trenin dışındaki bir yaya, ışığın hızını c artı 40 km/saat değil, sadece c olarak ölçer. </p>
				<p class="normal1"><span class="ideitalik">Işıkta durum niye farklı oluyor? Neden trenin dışındaki yaya, yolcunun hızını 40 artı 5 km/saat diye ölçerken ışığın hızını c artı 40 km/saat diye ölçmüyor? Kafam karıştı. </span></p>
				<p class="normal1">Kafanızın karışması normal. Uzun zamandır bu fikirle boğuşuyordum, çünkü bariz bir çelişki vardı. Bu açmazın çözümünü 1905 yılında bir gece dostum Michele Besso ile uzun bir tartışmadan sonra buldum. O gece kafam hala aynı problemle meşgul halde eve gittim, ama ertesi sabah çözüme ulaştım ve hemen Besso’ya anlattım. Çözümüm zaman kavramını içeriyordu. Zamanın mutlak olmadığını, ışığın hızıyla bağlantılı olduğunu anladım. Artık zihnim berraklaşmıştı: Siz hareket ederken ışığın hızı sabit olsa da zaman ve uzay değişir. Zaman izafidir, uzay da öyle. Özel izafiyet kuramının özü işte budur.</p>
				<p class="normal1"><span class="ideitalik">Zaman ve uzay nasıl değişiyor? Bu fikir gündelik hayatın çok uzağında gibi görünüyor. </span></p>
				<p class="normal1">Gündelik hayatımızda her şey nispeten küçük hızlarda yol alır, böylece uzay ve zamana dair herhangi tuhaf bir şeye rastlamayız. Gerçekte tren 40 km/saat hızla ilerlerken 5 km/saat hızla yol alan yolcunun hızını ölçen yaya 45 km/saat sonucunu elde etmez. Eğer yaya son derece hassas ölçüm aletlerine sahip olsaydı, 45 km/saat değerinden birazcık düşük, yüzde birin milyarda birinin on binde biri kadar düşük bir değer elde edecekti. Bu farklılığın nedeni siz hareket ederken zamanın yavaşlamasının ölçtüğünüz hızın değerini etkilemesidir. Bu minicik farklılığı algılayamadığımızdan, hızın tastamam 45 km/saat olduğunu düşünürüz.</p>
				<p class="normal1"><span class="ideitalik">Öyleyse bazı insanların sizin kuramınızdan bahsederken söyledikleri gibi her şey izafi değil. Zaman ve uzay izafi olsa da ışığın hızı izafi değil, bilakis sabit.</span></p>
				<p class="normal1">Kesinlikle! Siz hareket ederken uzay ve zaman değişir. Her ikisi de ışığın hızıyla bağlantılıdır ve bu hızı her zaman sabit tutacak şekilde değişir. İzafiyetten önce Newton’ın kuramı vardı. Newton’a göre uzay ve zaman sabitti, ama bütün hızlar izafiydi. İzafiyet bunu altüst etti. </p>
				<p class="normal1"><span class="ideitalik">Aslına bakarsanız şimdi kuramı tam olarak kavradığımı söyleyemem, ama ne ifade ettiğini anladığımı söyleyebilirim. </span></p>
  <p class="normal1">Kavrayış ilk başta çevremizdeki dünyayı algılayışımızdan doğar. Duyularımız izafi etkileri tecrübe etmeye yetecek keskinlikte değildir, söz konusu etkilerin doğrudan algılanması için gereken son derece yüksek hızlara ulaşmadığımız sürece. Konuyu kapatmadan önce izafiyet ilkesinin hoşunuza gideceğini umduğum bir başka uygulamasını ilginize sunmak istiyorum. Bugün Almanya’da “Alman bilgin” diye tarif edilirken, İngiltere’de “İsviçreli Yahudi” diye tanıtılıyorum. İstenmeyen kişi olarak takdim edilmek benim kaderim olsa gerek. Oysa aksine Almanlar için “İsviçreli Yahudi”, İngilizler içinse “Alman bilgin” olmalıydım.</p>
  </div>
</body>
</html>