<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>einstein</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal1"><span class="ideitalik">Profesör Einstein, kuramsal fizikçi olarak bilime yaptığınız bütün o olağanüstü katkılar düşünerek gerçekleşti. Nasıl düşündüğünüzün farkında mısınız? Zihninizde, yaptığınız keşifleri mümkün kılan özel bir şey mi var?</span></p>
				<p class="normal1">Bu soruya cevap vermem imkansız, ama soru beni heyecanlandırdığı için cevaplamaya çalışacağım; tabii ne benim ne de bir başkasının doğru cevabı bilemeyeceği hususunda apaçık bir uyarıda bulunarak. Düşünme biçimim geçici kişisel meselelerden doğanın zihinsel kavranışına kadar uzanan, zihnimin odaklandığı özgül bir gelişmenin sonucudur. </p>
				<p class="normal1"><span class="ideitalik">Sizin durumunuzda bu gelişme yönlendirilmiş midir, yoksa rastlantısal mıdır?</span></p>
				<p class="normal1">Nasıl ilerlemek istediğimle çevremin sundukları arasında bir etkileşimin olduğunu sanıyorum. İnsan belli becerilerle doğuyor, evren verileri sağlıyor ve insan seçimde bulunuyor. </p>
				<p class="normal1"><span class="ideitalik">Sizin durumunuzda bu yönlendirilmiş gelişme eşsiz bir düşünme biçimine mi yol açıyor?</span></p>
				<p class="normal1"><span class="ideitalik">Benim</span> düşünme biçimime yol açıyor. </p>
				<p class="normal1"><span class="ideitalik">Sizin düşünme biçiminizin ne olduğunu sorabilir miyim?</span></p>
				<p class="normal1">Duyusal uyarımlara karşılık olarak zihinde oluşan imgelerle, yani <span class="ideitalik">hafıza resimleri </span>ile düşünmeye eğilimliyim. Öte yandan bu imgelerin oluşumuna <span class="ideitalik">düşünme</span> adı verilebileceğine inanmıyorum; hatta bir imgenin oluşumunun bir başkasını, onun da bir dizi içinde bir başkasını çağırması halinde bile buna düşünme denemez. Gerçek düşünce ancak çeşitli koşullarda imgelerin böyle yinelenmesinin bir <span class="ideitalik">kavrama</span> dönüşmesi halinde gerçekleşir; yani çeşitli imgelerin soyut bir fikir halinde genelleştirilmesidir. Bir çocuk dökülebilen veya içilebilen çeşitli maddeleri deneyerek “sıvı” kavramını oluşturur. Ancak bütün kavramların imgelerin bir sonucu olarak oluşmadığına dikkatinizi çekmek isterim. Örneğin <span class="ideitalik">hakikat</span> kavramı benim yaptığım tanıma uymaz. Bu tür kavramlar zihnimizde ancak oyunun kurallarına göre uzlaştığınız zaman ortaya çıkar. </p>
				<p class="normal1"><span class="ideitalik">Düşüncelerin oluşumunda dilin rolünü nasıl değerlendiriyorsunuz?</span></p>
				<p class="normal1">Bir kavramın kelimelerle ifade edilmesinin gerekli olduğunu sanmıyorum. Öte yandan kavram ifade edildiğinde düşüncenin aktarılabilir olduğunu yadsıyacak değilim. Ne var ki bana göre kelimeler kullanılmaksızın da düşüncenin gerçekleştiği çok açık. Eğer böyle olmasaydı zaman zaman hepimizin yaşadığı kendiliğinden <span class="ideitalik">merak etme </span>duygusu oluşmazdı. Benimsediğimiz kavramlar silsilesiyle çelişen bir şeyi tecrübe ettiğimizde o şeyi merak ederiz. Eğer çelişki yeterince güçlüyse kavramlar dünyamızı etkileyebilir ve sonunda o dünyanın bir parçası olabilir. Bu yolla merakımızı devamlı aşarak düşünce dünyamızı büyütürüz. Dört beş yaşında bir çocukken bu tür bir meraka kapılmıştım. Babam bana manyetik bir pusula vermişti ve pusula ibresinin hareketine hayran kalmıştım. Bu hareket, kavramlar dünyama uymuyordu. Sonunda bu çelişkiyi çözmem kavramlar dünyamın gelişmesine yardım etti. </p>
				<p class="normal1"><span class="ideitalik">Kuramlarınızın gelişiminin farklı evrelerinde imgeler belirleyici bir rol oynadı mı?</span></p>
				<p class="normal1">İlk evrelerde evet. Sözgelimi, özel izafiyet kuramının gelişmesi bir ışık demetini ışık hızıyla takip ettiğimde ne olacağını hayal etmeye çalışmamla başladı. Önümde duran ışık salınımlarını gözlemleyebilmem gerekiyordu. Işığın hareketini yöneten Maxwell’in elektromanyetizmasını incelediğimde, fiziğin böyle bir durağan ışık demetine olanak tanımadığını öğrendim. Zihnimde bir çelişki doğdu. On yıl sonra özel izafiyet kuramını geliştirerek çelişkiyi çözdüm. </p>
				<p class="normal1"><span class="ideitalik">O halde pusula örneğinde manyetizmayı öğrendiğinizde düşünce dünyanıza bir çelişki eklenmiş oldu. Fakat ışık demeti örneğinde, açıklama yoktu ve onu siz geliştirmek zorundaydınız. Bu çelişkiyi çözmeniz izafiyet kuramını doğurdu. Sizi doğru anlamış mıyım acaba?</span></p>
  <p class="normal1">Evet, bu iyi bir özet oldu. </p>
				</div>
</body>
</html>