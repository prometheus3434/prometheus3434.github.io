<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>einstein</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal1"><span class="ideitalik">Profesör Einstein, çoğu insan sizin adınızı izafiyet kuramıyla ve ünlü E=mc² denklemiyle özdeşleştiriyor. Bu keşifler kafanızda ne zaman oluşmaya başladı? </span></p>
				<p class="normal1">1905’te İsviçre Patent Bürosu’nda memur olarak çalışırken... Fakat bu keşifler öyle hemen ortaya çıkmadı. Sonuçta gözlemden çıkarılan fizik yasalarından hareketle adım adım ilerleyerek sonuçlara ulaştım. </p>
				<p class="normal1"><span class="ideitalik">Fakat asıl keşifleri 1905’te yaptınız, değil mi Profesör?</span></p>
				<p class="normal1">Evet. Benim için çok verimli bir yıldı, çünkü uğraştığım pek çok şeyin çözümünü bulabildim. Aynı yıl kayda değer ilk beş makalemi yazdım ve bu makaleler o zamanlar çözülmemiş en önemli problemlerle ilgiliydi. İlk makalem ışıma ve ışığın enerjik özellikleri hakkındaydı, ikincisi ise az önce konuştuğumuz atomların büyüklüğünü ölçme yöntemi üzerineydi. Üçüncü makalemde atomların hareketinin, bir sıvıda yüzen milimetrenin binde biri küçüklüğündeki parçacıkların hareketlerinin incelenerek keşfedilebileceğini gösterdim. Dördüncü makaleme gelince o da özel izafiyet kuramı hakkındaydı. Aynı yılın son makalesi aslında izafiyet makalemin bir sonucuydu ve enerji ile kütlenin eşdeğer olduğunu gösteren kısa bir makaleydi. </p>
				<p class="normal1"><span class="ideitalik">Sonuncusu</span> <span class="ideitalik">E=mc² makalesi miydi?</span> </p>
				<p class="normal1">Evet, doğru.</p>
				<p class="normal1"><span class="ideitalik">Büyük keşiflerinizin çoğunu o yıl yayınladığınızı söylemek doğru olur mu?</span></p>
				<p class="normal1">Önemli keşiflerimin meyve verdiğini söyleyebileceğim bir dönem söz konusu olsa da, Yayınladığım genel izafiyet kuramı çok daha sonra, 1915 yılında geldi. </p>
				<p class="normal1"><span class="ideitalik">Işığın enerji özellikleri hakkındaki makaleniz yeni bir ışık kuramına yol açtı mı?</span></p>
				<p class="normal1">Bir bakıma evet. Madde ve ışımanın kuramı olan kuantum fiziğinin temelini attı. Max Planck’in sıcak cisimlerin ışımasıyla ilgili can sıkıcı bir problemi ilk kez açıklamak için geliştirdiği ilginç yeni bir denkleme bakıyordum. Planck’in çalışması heyecan vericiydi, çünkü söz konusu problemi alışılmadık bir yolla çözüyordu. Bu ışımanın, daha sonra ışımanın <span class="ideitalik">kuantumu</span> olarak bilinecek paketçikler veya demetler halinde yayıldığını veya emildiğini ima ediyordu. </p>
				<p class="normal1"><span class="ideitalik">Ve kuantum fiziğindeki kuantum bu, değil mi? </span></p>
				<p class="normal1">Evet. Fakat Planck kuantumlarının gerçek olduğunu düşünmüyordu, onların sadece denklemi işler kılmak için kullanılan matematiksel yapılar olduğuna inanıyordu. Ben yalnızca sıcak cisimlerden yayılan ışımanın değil, bütün ışımaların ve ışığın aslında bu tekil kuantumlardan oluştuğunu gösterdim. Nitekim on beş yıl sonra başka fizikçiler bu fikirlerden yola çıkarak kuantum fiziğini geliştirdiler. </p>
				<p class="normal1"><span class="ideitalik">Profesör, 1905 tarihli bir makalenizden özel izafiyet kuramının bir sonucu olarak bahsettiniz. Bu ünlü makale büyük buluşunuzu ilk kez yayınladığınız makale mi?</span></p>
				<p class="normal1">Evet. Nihayet uzay, zaman ve ışık hızı arasındaki bağlantıyı kavrar kavramaz bu makaleyi yazdım. </p>
				<p class="normal1"><span class="ideitalik">Böyle kısa bir zamanda izafiyeti anlayacakmış gibi davranamam, ama en azından belki bu makalenin içeriği konusunda bana bir fikir verebilirsiniz.</span></p>
				<p class="normal1">Kısacası izafiyet, Newton’ın çalışmasını açımladı ve bunu yaparken onun zaman ve uzay görüşünü değiştirdi. Newton’a göre nasıl hareket ederlerse etsinler, bütün gözlemcilere göre zaman aynı hızda ilerler. Newtoncu uzay olayların gerçekleştiği sahnedir ve hiç değişmez. İzafiyete göreyse uzay ve zaman sabit değildir, gözlemcilerin hareketine göre değişir, ama ışık hızı aynı kalır. Işık hızının sabitliği uzay ve zamanın değişmesine yol açar. Bu anlamda uzay ve zaman izafidir.</p>
				<p class="normal1"><span class="ideitalik">Zaman akışının nasıl değiştiğini anlayabiliyorum, ama ben hareket ederken nasıl olup da uzayın değişebileceğini anlayamıyorum.</span></p>
				<p class="normal1">Hepimizin tecrübe ettiği psikolojik zaman akışıyla fiziksel zaman akışını karıştırıyor olabilirsiniz. İzafiyet, gözlemci hareket ederken gerçek fiziksel uzay ve zamanın değiştiğini kabul eder, ama bu gözlemcinin hareketinin insanın şimdiye kadar ulaşabildiği hızdan çok daha büyük hızlarda gerçekleşmesi gerekir. İşte bu nedenle bu değişimler bize sezilebilir gelmez. </p>
				<p class="normal1"><span class="ideitalik">Son makaleniz</span> <span class="ideitalik">E=mc² denklemi hakkındaydı. Bu denklemi izafiyetin bir sonucu diye nitelendirdiniz. Bu sonuca nasıl ulaştınız ve söz konusu denklem ne anlama geliyor?</span></p>
				<p class="normal1">Işık yayan bir atomun izafi hareketini düşündüm ve izafiyet denklemlerini kullanarak atomun kütlesinin ışımadan sonra azaldığını gösterdim. <span class="ideitalik">E=mc² </span>denklemi enerji ile kütlenin eşdeğer olduğunu ve belli koşullarda birbirine dönüşebileceğini söyler. </p>
				<p class="normal1"><span class="ideitalik">Profesör, kuramlarınızla ilgili açıklamalarınız öğrenme hevesimi artırdı. Tek bir yılda yaptığınız müthiş keşiflerinizin içeriği hakkında bir fikir edinmeye başladım. Söyleşimizin ilerleyen evrelerinde bu konulara dönmek isterim. </span></p>
  <p class="normal1">Bu meseleleri sizinle konuşmak benim için bir zevk olacak. </p>
				</div>
</body>
</html>