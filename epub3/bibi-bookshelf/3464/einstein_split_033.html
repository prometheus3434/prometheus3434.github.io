<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>einstein</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal1"><span class="ideitalik">Profesör Einstein, keşke ben yapmış olsaydım dediğiniz bir keşif var mı?</span></p>
				<p class="normal1">Bütün alanları birleştirme amacım, evrenin doğasını açıklayacak tek bir kuram arayışım hayatım boyunca sürdü. Bir gün bu kuramın bulunacağına inanıyorum, çünkü doğanın birbiriyle bağlantısı olmayan ayrı alanlar aracılığıyla işlediği fikrini kabul edemiyorum. Elektromanyetizma, kütleçekimi ve madde haliyle bu birleşik alan kuramından anlaşılacaktır. </p>
				<p class="normal1"><span class="ideitalik">İtiraf etmem gerekirse, birleşik alan kuramının nasıl bir şey olabileceğini kavramış değilim. Neden alanların birleştirilmesi gerekiyor? Niçin doğa ayrı alanlara sahip olamasın ki?</span></p>
				<p class="normal1">Her tekil alan kuramı kendi başına eksik. Dahası, fiziğin tekil kuramları örtük tutarsızlıklar içeriyor. Tarihsel olarak baktığımızda tutarsızlıklar ancak kuramlar birleştirildiğinde çözülüyor. Maxwell’in elektromanyetizmasını izafiyet ilkesi ışığında yeniden formüle etmek, Newton mekaniğinde yer alan mutlak harekete dair tutarsız görüşü ortadan kaldırdı. Kuantum fiziği ve genel izafiyet, gerçeklik hakkında tutarsız görüşler öne sürüyor. Her ikisinin de doğru olması mümkün değil, onları birleştirecek bir kuram ortadaki tutarsızlığı çözecektir. Bugün elimizdeki ayrı alanların keşfetmek istediğim birleşik ve tutarlı tek bir alanın bir tezahürü olduğunu düşünüyorum. </p>
				<p class="normal1"><span class="ideitalik">O zaman doğadaki her şeyin nasıl işlediğini öğrenebileceğiz. </span></p>
				<p class="normal1">Bütün ayrıntılarıyla değil, ama çok genel olarak evet. Kütleçekiminin ne olduğunu öğrenebileceğiz, elektron ve protonun bütün özelliklerinin kaynağını görebileceğiz ve onların neden birbirini ittiğini veya çektiğini anlayabileceğiz. Doğadaki bütün etkileşimleri kavrayıp bu etkileşimlerin dünyada gözlemlediğimiz her şeyi nasıl mümkün hale getirdiğini görebileceğiz. </p>
				<p class="normal1"><span class="ideitalik">Yaklaşım tarzınız konusunda bir fikir verebilir misiniz? </span></p>
				<p class="normal1">Genel izafiyet kuramını diğer tüm alanları kapsayacak şekilde genişletmeyi, böylece maddenin tamamını içeren kusursuz geometri kuramını geliştirmeyi hayal ediyorum. Elektronlar gibi maddi parçacıklar bir kumaş parçasındaki buruşukluklar gibi uzay-zamanın küçük çarpıklıkları olacak. Söz konusu kuram bir elektronun nasıl olup da kuantum kuramının öngördüğü gibi uzayda uzamsız bir nokta parçacık olabileceğini açıklayacak. Bu yaklaşımla ilk birleşik kuramımı geliştirdiğimde, bu kuramın o zamanlar gözümden kaçmış bir özelliği içerdiğini keşfettim; elektron ve protonun antiparçacıklarının (ayna görüntüsü parçacıkları) varlığını öngörüyordu. Dirac birkaç yıl sonra farklı bir yaklaşım kullanarak bu antiparçacıkları tahmin etti. Bir süre sonra da onlar keşfedildi ve günümüzde antimadde olarak tanındılar. Kuramımdaki bu özelliği fark etmemiş olmam büyük hataydı. </p>
				<p class="normal1"><span class="ideitalik">O zaman ilk yaklaşımınız doğru muydu?</span></p>
				<p class="normal1">Hayır. Antimaddenin varlığını doğru tahmin ettiği halde, elektron ve protonun kütle ve yüklerini tahmin edemediğinden geçersiz sayılmalıydı. Yıllar sonra boşa çıkan diğer birçok çabadan sonra ilk yaklaşımıma dönüp onu genişlettim. O zamandan beri de üzerinde çalışıyorum, sonuç olarak henüz tamamlanmamış olsa da ilk yaklaşımım son yaklaşımımdır. </p>
				<p class="normal1"><span class="ideitalik">Tamamlandığında bu yeni kuramın her şeyi açıklamaya yeteceğine inanıyor musunuz?</span></p>
  <p class="normal1">İnanıyorum, ama meslektaşlarım aynı fikirde değil. Fizikteki son gelişmelerle kıyaslandığında çabalarım modası geçmiş görünüyor, çünkü kuantum sabitini içermiyorlar. Fakat fizikteki şimdiki istatistik hevesi sona erdiğinde ve doğru olduğuna inandığım determinist görüşe dönüldüğünde, bu kuram fiziğin tamamıyla birleştirilmesi için başlangıç noktası olacak. Beni ilgilendiren asıl mevzu Tanrı’nın dünyayı farklı şekilde yaratmış olması ihtimali, başka bir deyişle mantıksal basitlik talebinin özgürlüğe yer verip vermediğidir. Öte yandan yanlış yolda olabilirim. Kim bilir, belki de Tanrı biraz muziptir. </p>
				</div>
</body>
</html>