<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>einstein</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal1"><span class="ideitalik">Profesör, ilk buluşlarınızı konuşalım istiyorum. Yayınladığınız ilk bilimsel makaleler ne hakkındaydı?</span></p>
				<p class="normal1">İlk iki makalem konuşulmaya değmez. Kayda değer ilk makalelerim 1902 ile 1904 yılları arasında yayınladığım üç kısa makale. Bu makaleler atomların varlığını kesinkes kanıtlayacak fikirleri geliştirmemi sağladı. Söz konusu fikirlerim 1905’te olgunluğa ulaştı.</p>
				<p class="normal1"><span class="ideitalik">Okulda öğrendiğimiz kadarıyla atom kuramını John Dalton 19. yüzyılın başlarında ortaya attı. 1905’te atomların varlığından hala kuşku duyuluyor muydu?</span></p>
				<p class="normal1">Az sayıda seçkin bilimci hala atomlara gerek olmadığını düşünüyordu. Dalton’un atom kuramını öne sürmesinin yanı sıra başka bilimciler de atomların bileşimlerinden oluşan moleküller arasındaki etkileşimlerin maddelerin dönüşümünü başarıyla açıklayabildiğini gösterdiler. Buna rağmen Ernst Mach’la birlikte başka bilimciler atomların varlığına karşı çıkıyordu. Bu durum, müthiş zekaya sahip parlak bilimcilerin bile ön kabullere kapılarak olguları kabullenmeye yanaşmayabileceklerinin ilginç bir örneği bence. </p>
				<p class="normal1"><span class="ideitalik">Atomların varlığını nasıl kanıtladınız?</span></p>
				<p class="normal1">Dolaylı bir yöntem kullandım. Atomlar çıplak gözle görülemeyecek kadar küçük, üstelik en iyi elektron mikroskopları bile ancak milimetrenin milyonda biri kadar ufak nesneleri veya 3000 atomu görebilmemize olanak tanıyordu. Her ne kadar o zamanlar hiç kimse bu boyutları bilmese de atomların dolaylı yoldan saptanması gerektiğini biliyordum. Bir gün bir arkadaşımın evinde çay içerken suda çözünmüş şeker moleküllerinin hareketi üzerine düşünmeye başladım ve bu moleküllerin büyüklüğünü hesaplamanın bir yolu geldi aklıma.</p>
				<p class="normal1"><span class="ideitalik">Yönteminizi anlatabilir misiniz?</span></p>
				<p class="normal1">Yöntemim şeker eklendiğinde suyun akışkanlığının azalması, yani yoğunlaşıp ağırlaşması olgusuna dayanıyor. Akışkanlıktaki bu azalma ölçebileceğiniz bir nicelik. Akışkanlıktaki bu ölçülebilir azalmayla moleküllerin büyüklüğü arasında matematiksel bir ilişki kurup kuramayacağımı görmek istedim. Böylece moleküllerin büyüklüğünü çıkarsayabilecektim. Sözünü ettiğim ilişkiye ulaşmak için moleküller hakkında bazı varsayımlarda bulunmam gerekiyordu. </p>
				<p class="normal1"><span class="ideitalik">Varsayımlardan kastınız söz konusu moleküllerin neye benzediğini tahmin etmeye çalışmak mı?</span></p>
				<p class="normal1">Hayır. Bunu tahmin edemezdim. Varsayımlarım moleküllerin şekli ve davranışı hakkındaydı. Aslında ben hesaplama yapabilmek için sorunu basitleştirmeye, üstesinden gelinir kılmaya çalışıyordum. Hesaplamamdaki şeker molekülleri başka moleküllerin varlığından etkilenmeden suda dolaşan kusursuz kürelerdi. Gerçek moleküllerin kusursuz küreler olamayacağını biliyordum, ama hesaplamalarım için bu ayrıntı önemsizdi. Sonuçları değiştirmeyecekti. </p>
				<p class="normal1"><span class="ideitalik">Elde ettiğiniz ilişki çok karmaşık mıydı?</span></p>
				<p class="normal1">Hesaplamam oldukça basit iki denklemi içeren iki adımlı bir işlemdi. Fakat yöntemim yeniydi. İlk önce şeker moleküllerinin büyüklüğü ve Avogadro sayısı açısından bir ifade elde ettim. Avogadro sayısı kritik bir niceliktir, çünkü tanımlanmış herhangi bir madde kütlesindeki moleküllerin adedini Avogadro sayısıyla hesaplayabilirsiniz. </p>
				<p class="normal1"><span class="ideitalik">Profesör, Avogadro sayısını anlamak için yardımınıza ihtiyacım var.</span></p>
				<p class="normal1">Avogadro sayısı atomların özellikleriyle bağlantılı sabit bir sayıdır. Çok faydalıdır, çünkü ağırlığı ölçerek atomları sayabilmenizi sağlar. Sözgelimi, bir düzine portakalın iki kilo geldiğini biliyorsanız, büyük nakliye sandığını tartarak onun içindeki portakalların sayısını bulabilirsiniz. Eğer sandıktaki portakalların iki bin kilo geldiğini bulduysanız bin düzine portakalınızın olduğunu bilirsiniz. Bu yöntem on iki bin portakalı saymaktan daha kolay ve hızlıdır. Eğer toz parçacıkların sayısını bulmanız gerekiyorsa, bir düzine minik parçacığı tartmakla işe başlamazsınız. Belki bir milyon parçacıkla başlamanız gerekir. Avogadro sayısı bir milyondan çok daha büyüktür, çünkü toz parçacıklarından on bin kat küçük parçacıkların sayısını bulmakta kullanılır. Bir düzine veya bir milyon molekülün ağırlığını hesaplamak yerine moleküllerin Avogadro sayısını ölçersiniz. Fakat bunu yapabilmek için Avogadro sayısını çok iyi bilmeniz gerekir ve 24 haneli bir sayıyı saptamak hiç kolay değildir. Sonuç olarak, önceki girişimler çok isabetli değildi. </p>
				<p class="normal1"><span class="ideitalik">Öyleyse, yönteminizle sadece bir su molekülünün büyüklüğünü hesaplamakla kalmadınız, aynı zamanda Avogadro sayısının daha doğru bir değerini de elde ettiniz. </span></p>
				<p class="normal1">Evet. </p>
				<p class="normal1"><span class="ideitalik">Ve moleküllerin büyüklüğünü ve Avogadro sayısını ölçmek atomların varlığını kanıtladı. </span></p>
				<p class="normal1">Bu ölçümler beni kanıta götürdü. Moleküllerin büyüklüğünü ve Avogadro sayısını ölçmenin başka yollarını da buldum. Bu nicelikleri ölçme noktasında bütün bağımsız yöntemlerin fevkalade uyuşması, atomların ve moleküllerin varlığına inanmaya inatla direnen az sayıdaki insanı da ikna etti. </p>
				<p class="normal1"><span class="ideitalik">Bulduğunuz diğer yöntemler nelerdi?</span></p>
				<p class="normal1">En önemlileri herhalde Brown hareketi üzerine yazdığım makalelerde anlattığım yöntemlerdi. 1828’de botanikçi Robert Brown suda yüzen polen tanelerinin rastlantısal hareket ettiğini mikroskopla gözlemlemişti. Makalemi yazmaya karar vermeden önce Brown’ın çalışmasından haberdar değildim, böylece Brown hareketine farklı bir açıdan baktım. Oda sıcaklığındaki moleküllerin önemli ölçüde yüksek enerjilere sahip olduğunu biliyordum ve bu enerjilerin, küçük madde parçacıklarını mikroskop altında gözlemlenebilecek şekilde hareket ettirebilecek kadar büyük olup olmadığını kendime sordum. Bu bir tür moleküler mikroskop olarak çalışacak, çok daha büyük polen tanelerinin hareketini gözlemlemek yerine görünmez moleküler hareketi zihinde canlandırmanın yöntemini sunacaktı. Tek bir molekülün çarpmasından kaynaklanan bir tanenin hareketi ölçülemez, ama çok sayıda rastlantısal çarpışma sırasında bazen bir taneye yandan defalarca çarpılır ve ortaya çıkan hareket gözlemlenebilir. </p>
				<p class="normal1"><span class="ideitalik">Eğer sizi doğru anladıysam, moleküller polen parçacıklarıyla çarpışıp onları her yöne itiyor. Parçacıkların rastlantısal hareketi moleküler hareketi büyütüyor.</span></p>
				<p class="normal1">Evet, doğru. Sadece mikroskopla görülebilen bu parçacıkların moleküler çarpışmalarla hareket ettiğini göstermek için önceki makalelerimdekilere benzer varsayımlarda bulundum. Çarpışmalar arasında geçen zaman, parçacıkların katettiği mesafe, akışkanlık ve parçacık yarıçapını kullanarak bir denklem elde ettim. Bu nicelikleri ölçüp Avogadro sayısını bulmak için kronometre kullanmak bir araştırmacı için kolay bir işti. Artık bir bakıma atomları sayabiliyordunuz.</p>
  <p class="normal1"><span class="ideitalik">Birisinin elde ettiğiniz sonuçları doğrulaması uzun zaman aldı mı?</span></p>
				<p class="normal1">Hayır. Brown hareketi üzerine yazdığım başlıca makaleleri 1905’te yayınlamamın üzerinden üç yıl geçmişti ki Paris’te Profesör Jean Perrin kuramımı bütün yanlarıyla doğruladı.</p>
				</div>
</body>
</html>