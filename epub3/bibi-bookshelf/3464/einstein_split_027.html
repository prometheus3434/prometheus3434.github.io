<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>einstein</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal1"><span class="ideitalik">Profesör, meşhur E=mc² denkleminize dönmek istiyorum şimdi. Daha önce demiştiniz ki bu denklem enerjiyle kütlenin eşdeğer olduğunu ve birinin öbürüne dönüşebileceğini ifade ediyor. Buna bir örnek verebilir misiniz?</span></p>
				<p class="normal1">Söz konusu denklem bir nesnenin kütlesinin bir enerji formu olduğunu ve bu enerjinin de bir kütle formu olduğunu söylüyor. Bir çift sıradan mıknatıs bu gerçeği size kolaylıkla gösterebilir. Eğer mıknatısları tuttuğunuzda birinin kuzey kutbunun diğerinin güney kutbuyla karşı karşıya gelmesini sağlarsanız mıknatıslar ellerinizi birbirine çeker. Bu çekim için gereken enerji iki mıknatısın kütlesinin bir kısmının enerjiye dönüşmesinden kaynaklanır. Eğer çok hassas bir tartıya sahipseniz, iki mıknatısın bir aradaykenki toplam ağırlığının ayrıykenki ağırlıklarının toplamından biraz daha az olduğunu fark edebilirsiniz. Gerçek değer <span class="ideitalik">E=mc² </span>denklemiyle ölçülebilir. Mıknatısların içinde yer alıp dışarıya verilen enerji <span class="ideitalik">E </span>kütledeki (m) azalmayla ışık hızının (c) karesinin çarpımına eşittir. Işık hızı saniyede 300.000 kilometre gibi büyük bir sayı olduğundan mıknatısların minicik kütle kaybı büyük bir enerji miktarını açığa çıkarır. </p>
				<p class="normal1"><span class="ideitalik">Eğer madde bu kadar büyük enerji içeriyorsa neden bu olgu fark edilmeden kaldı?</span></p>
				<p class="normal1">Nükleer tepkimelerde olduğu gibi büyük miktarlarda enerji yaymaya yarayan mekanizmalar keşfedilmemişti. Yeterli enerji açığa çıkmadığı sürece nasıl ölçebilirsiniz ki? Tıpkı servetini harcamayan zengin bir adamın zengin olduğunu kimsenin bilemeyeceği gibi. İzafiyet kuramı kullanılarak denklemin kuramsal olarak çıkarsanması gerekiyordu.</p>
				<p class="normal1">E=mc² <span class="ideitalik">denklemi ile atom bombasının yapılması nasıl mümkün oldu?</span></p>
				<p class="normal1">Bu denklem, bombanın yapımında kullanılan, evrenin doğasına dair araştırmamız kapsamında yapılmış çok çeşitli kuramsal ve deneysel keşiften sadece biriydi. Bir atomun iki atoma bölündüğü radyoaktif parçalanma sırasında nispeten büyük miktarda bir enerji açığa çıkar. Denklemin kendisi bu parçalanmanın nasıl gerçekleşeceğine dair bir şey söylemez. Radyoaktif parçalanma işlemini açıklamak için zengin adam örneğimize dönelim. İki parçaya ayrılan baştaki atom, büyük bir serveti olan adama benzer. Öldüğünde bütün servetini iki çocuğuna bırakır, ancak mirasın küçük bir kısmı ile bağış yapmalarını şart koşar. Sonuçta çocuklar babalarından daha az paraya sahip olurlar, ama adam öylesine zengindir ki bağışlanan o küçük miktar bile aslında yerel ekonomiyi sarsacak kadar büyüktür. </p>
				<p class="normal1"><span class="ideitalik">Denklem olmasaydı, bombayı yapmak da imkansız olacaktı.</span></p>
				<p class="normal1">Evet, ama aynı zamanda denklemden sonra geliştirilen kuantum mekaniğine ve nükleer fiziğe de ihtiyaç vardı.</p>
				<p class="normal1"><span class="ideitalik">Profesör, söz konusu denklemin başka uygulamaları var mı?</span></p>
  <p class="normal1">Nükleer tıpta yapılan buluşlar bu denklemin doğrudan bir uygulamasıdır. Denklem ayrıca güneşin çekirdeğinde sıkışmış haldeki milyonlarca tonluk hidrojenin her an kütlesinin bir kısmını enerjiye dönüştürerek dünyada hayatı nasıl mümkün kıldığını da açıklıyor.</p>
				</div>
</body>
</html>