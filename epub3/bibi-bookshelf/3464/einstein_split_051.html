<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>einstein</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal1"><span class="ideitalik">Profesör Einstein, birkaç kez müzik sevginizden bahsetmiştiniz. Müzik, hayatınızda önemli bir yer işgal ediyor mu?</span></p>
				<p class="normal1">Müzik benim tutkum. Müziksiz nasıl yaşardım bilemiyorum. Fiziği saymazsak, şu hayatta bana en fazla zevk veren şey müziktir. Hayatıma müziğin penceresinden bakıyorum. Nereye gidersem gideyim yanımdan kemanımı eksik etmiyorum.</p>
				<p class="normal1"><span class="ideitalik">Keman çalmaya ne zaman başladınız?</span></p>
				<p class="normal1">Başarılı bir piyanist olan annem Pauline, kız kardeşim Maja ile benim erken yaşta müzikle tanışmamız için elinden gelini yaptı. İkimize de müzik dersleri aldırttı. O zamanlar altı yaşındaydım. İşte kemanı seçmem o döneme denk geliyor.</p>
				<p class="normal1"><span class="ideitalik">Çoğu öğrenci müzik dersinden hoşlanmaz. Peki ya siz?</span></p>
				<p class="normal1">Çoğu zaman ben de sevmezdim. Kalıplara dökülmüş herhangi bir öğrenim faaliyetini sevmediğim gibi müzik derslerinden de hazzetmezdim. Öğretmenlerin kullandıkları fi tarihinden kalma mekanik yöntemlerden nefret ederdim, ama on üç yaşıma geldiğimde Mozart’ın sonatlarıyla tanışınca müziğe duyduğum ilgi alevlendi. Mozart’ın müziğinin eşsiz ve harika güzelliğini icra etmek istedim. Asıl dersler işte o zaman başladı. Ne yazık ki resmi öğrenimim ancak bir yıl daha devam etti. Fakat o güzelim sonatları çalma gayretiyle tekniğimi geliştirebildim. Her zaman kendi başıma daha iyi öğrendiğime inanıyorum.</p>
				<p class="normal1"><span class="ideitalik">Anneniz size hiç ders verdi mi?</span></p>
				<p class="normal1">Aslında hayır. Ama dersler bittiğinde onunla birlikte çalardık, o piyanonun başına geçerken, ben de kemanıma geçerdim. Annemin hayatı boyunca bu bizim geleneğimiz oldu. Evimizden muhteşem müzik sesleri hiçbir zaman eksik olmazdı.</p>
				<p class="normal1"><span class="ideitalik">Başka müzik aleti çaldınız mı?</span></p>
				<p class="normal1">Piyano çalmasını öğrendim ve bunda ustalaştım. Piyano çalmak beni rahatlatıyor. Hesaplamalarımda bir zorluk yaşadığımda çoğu zaman piyanoda birkaç akor çalmak zihnimde bir yol açar. Müzik zihin için bulunmaz bir nimettir.</p>
				<p class="normal1"><span class="ideitalik">Beğendiğiniz besteciler kimler?</span></p>
				<p class="normal1">Elbette Mozart ve Bach. Onların müziğini severek ve saygı duyarak dinliyor ve çalıyorum. Beethoven’a hayranlık duyuyorum, ama onu çok dramatik buluyorum. Duyguları ifade etmede benzersiz bir yeteneğe sahip olduğu için Schubert’i beğeniyorum. Aynı zamanda Schumann’ın küçük eserlerini de seviyorum, çünkü onlar çok özgün ve yoğun duygular içeriyor. Brahms iyi oda müziği bestelemiştir, ama diğer yapıtlarının çoğu benim için tatmin edici değil. Vivaldi, Scarlatti ve Corelli’den zevk alıyorum. Ama en çok Mozart ve Beethoven’ın sonatlarını çalıyorum. Müzikleri bana her zaman esin veriyor.</p>
				<p class="normal1"><span class="ideitalik">Müzik işten başınızı kaldırdığınız bir mola mı?</span></p>
				<p class="normal1">Hayır, müzik tamamen hayatımın bir parçası. Müzikle çalışmadığım gibi, işten uzaklaşmak için de müzik yapmıyorum. Müzik ve araştırma aynı çeşit hevesten beslenir ve sundukları şey içinde birbirlerini tamamlar.</p>
				<p class="normal1"><span class="ideitalik">Dinlenmek istediğinizde ne yaparsınız?</span></p>
				<p class="normal1">Zürih’teki öğrencilik yıllarımdan beri yelkenliyle denize açılmaktan zevk alıyorum. Ama bu alanda çok becerikli değilim. Zaman zaman konakladığım kumsallardan denize açılmayı becerebilmek bana yetiyor.</p>
				<p class="normal1"><span class="ideitalik">Yelkencilikle ilgili unutulmaz bir anınız var mı?</span></p>
				<p class="normal1">Bir seferinde Marie Curie ile birlikte Cenevre’de bilimsel bir konferansa katılmıştım. Bir ara boş zamanımız oldu ve onu yelkenliyle yolculuğa davet ettim. Gölün tam ortasındayken bana iyi bir denizci olduğumu yeni öğrendiğini söyledi. “Ben de bilmiyordum,” diye karşılık verdim. Sonra tekne batarsa ne yapacağımızı sordu. “Ben yüzme bilmiyorum,” diye de ekledi. “Ben de bilmiyorum,” diye cevap verdim.</p>
				<p class="normal1"><span class="ideitalik">Denize açılırken işlerinizi de yanınıza alır mısınız?</span></p>
				<p class="normal1">Rüzgarsız havalarda kullanırım diye genellikle yanıma bir defter alırım. Çalışmalarıma harcadığım her dakikanın beni doğanın gizemlerini açığa çıkarmaya daha da yaklaştırdığını hissediyorum. </p>
				<p class="normal1"><span class="ideitalik">Zihniniz bilimden hiç uzaklaştı mı?</span></p>
				<p class="normal1">Pek sık denemez. Herhalde tek istisna müzik. Müziği yapan ister ben olayım, ister sadece dinleyeyim, derinden duyumsuyorum. Fakat doğanın sırlarını çözmek neşe verici ve bu neşeli etkinlik daima zihnimi dolduruyor. Biliminsanı olmak demek hayat boyunca çocuk kalmak, her zaman yeni ve harikulade bir olgunun keşfine hayret etmek, mütemadiyen Bilgi Ağacı’nın yemişlerinden yemek demek. </p>
  <p class="normal1"><span class="ideitalik">Bu düşünceleriniz Profesör, beni son soruma götürüyor. Mevcut bütün eksiklikleriyle bilim, doğanın gizemlerini keşfetmede doğru yol üzerinde mi?</span></p>
  <p class="normal1">Evet, genel olarak bilimin doğru yol üzerinde olduğuna yürekten inanıyorum. Ne var ki bilim hala emekleme döneminde. Uzun bir hayatta öğrendiğime göre gerçeklikle kıyaslandığında bütün bilimler ilkel ve çocukça kalır, ama buna rağmen sahip olduğumuz en değerli şey bilimdir.</p>
</div>
<div class="calibre1" id="calibre_pb_53"/></body>
</html>