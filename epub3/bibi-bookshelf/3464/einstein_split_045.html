<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>einstein</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal1"><span class="ideitalik">Profesör, hiç kardeşiniz var mı?</span></p>
				<p class="normal1">Sevgili kız kardeşim Maja var, ama onu da kaybettim.</p>
				<p class="normal1"><span class="ideitalik">Onunla birbirinize yakın mıydınız?</span></p>
				<p class="normal1">Evet, birbirimize çok yakındık. Münih’te birlikte büyüdük ve hayatımız boyunca da bu yakınlığın tadını çıkardık. Hayatının son on iki yılında Princeton’da bizimle birlikte yaşadı. Kötüleşen hastalığı sırasında zihni uzun süre açık kaldığı zamanlarda ona her akşam bir şeyler okurdum. Onun ölümünü metanetle karşılamak zorundaydım, ne de olsa mesafeli Tanrım bu tip hadiselerde hayatı pek de kolaylaştırmıyor. Üniversite yıllarımda ilk eşim Mileva’yla flört ederken, Maja benim sırdaşım oldu. Annemle babam Mileva’yla ilişkime şiddetle karşı çıkıyorlardı, belki bir dereceye kadar da haklıydılar. Annem o dönemde çok zorlanmıştı. </p>
				<p class="normal1"><span class="ideitalik">Büyüme çağındayken anneniz aşırı kuralcı mıydı?</span></p>
				<p class="normal1">Alışılmadık ölçüde kuralcı değildi, ama eğitimimizle çok ilgileniyordu. Bize verdiği en büyük hediye müzikti, öyle ki müziğin değerini onun sayesinde anladım. Hayatı boyunca yaptığım işlerde beni sürekli destekledi, bunun tek istisnası Mileva ile ilişkim oldu. Mileva zeki bir eşti. Onunla birlikte fizik çalışıp tartışarak saatlerce vakit geçirirdik. Evlilik hayatımızın birkaç yılı çok mutlu geçti, ama aramız büyük ölçüde benim çalışmalarım yüzünden bozuldu. Çocuklar daha küçükken yollarımızı ayırmamız, onların hayatını da etkiledi. Belki de benim gibi biri evlenip çocuk sahibi olmamalıydı.</p>
				<p class="normal1"><span class="ideitalik">Peki ya ikinci eşiniz?</span></p>
  <p class="normal1">İkinci eşim Elsa hayatımdaki en önemli insanlardan biriydi. Hastalıklarım sırasında yorulmak bilmeden bana baktı. Kendisi kusursuz bir beceriyle ev işlerini yoluna koyarken, ilgisiz kocası sadece işiyle meşguldü. Yolculuklarımız sırasında onun sürekli çekidüzen verdiği bir mobilya parçasına dönüşüyordum; beni adam etmek için beyhude çabalıyordu. O öldükten sonra en çok ayakkabılarını çorapsız giymesiyle tanınan, özel zamanlarda sadece meraktan ortaya çıkarılan bir çeşit antikaya dönüştüm. Hazır hayatımdaki kadınlardan söz etmişken, sekreterim Helen Dukas ile üvey kızım Margot’yu da anmalıyım. Elsa, Helen ve Margot dünyevi işlere kafa yormadan birleşik alan kuramı üzerinde azimle çalışmama olanak tanıdılar. Son olarak da gençliğimde tanıştığım hayatlarının baharındaki kadınları anmalıyım. Müzik yapıp hayatın tadını çıkararak benimle mutlu saatler geçirdikleri için isim vermeden hepsine teşekkür ediyorum.</p>
				</div>
</body>
</html>