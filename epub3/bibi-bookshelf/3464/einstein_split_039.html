<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>einstein</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal1"><span class="ideitalik">Profesör Einstein, sohbetimiz sırasında birkaç defa Tanrı’dan evrenin yaratıcısı diye bahsettiniz. Tanrı’ya inanıyor musunuz?</span></p>
				<p class="normal1">İnsanların kaderleri ve eylemleriyle ilgilenen değil de, var olanın düzenli ahengi içinde kendini gösteren bir Tanrı’ya inanıyorum. Doğa yasaları insandan çok yüce olan ve onun karşısında mütevazı güçlerimizle bizi alçakgönüllülüğe davet eden bir ruhun varlığını açıkça ortaya koyuyor. Bizi yaptığımız iyi veya kötü eylemlerimiz nedeniyle ödüllendiren veya cezalandıran kişisel bir Tanrı’ya inanmıyorum. Kişisel Tanrı fikrinin fazlasıyla naif olduğunu düşünüyorum. </p>
				<p class="normal1"><span class="ideitalik">O zaman bu yüce ruh evrenin yaratıcısı mı?</span></p>
				<p class="normal1">Evet. Çok yüce bir ruh evreni ve onun yasalarını yarattı. Ben çalışmalarım sayesinde O’nun dünyasının harikulade ve gizemli yapısına bir an olsun göz atabilmenin mutluluğunu yaşıyorum.</p>
				<p class="normal1"><span class="ideitalik">Fakat kişisel bir Tanrı’ya inanmayan birinin dindar olarak kabul edilemeyeceğini farz edemez miyiz?</span></p>
				<p class="normal1">Aksine ben dine gönülden bağlı biriyim. Ama herhangi bir dine bağlı olmadığım gibi, inanmıyorum da. Aslına bakarsanız insanın ölümsüzlüğüne de inanmıyorum. Benim dinim doğadaki muhteşem ahenk ve güzelliğin farkında olmaktan ibaret. Bana göre dindar olmak doğanın gizemlerinin keşfinde yoğun bir heyecan hissetmek ve evrenin yaratıcısına gönülden hayranlık duymak demektir. Dünyanın organize dinlerinin öğretilerinin telkin ettiğinden çok farklı bu. Telkin, bana göre dindarlığın tam aksidir.</p>
				<p class="normal1"><span class="ideitalik">Kişisel bir Tanrı fikrini neden naif buluyorsunuz?</span></p>
				<p class="normal1">Çünkü çok ilkel bir fikir. İnsan eliyle dinin geliştirilmesinin ilk evresidir bu, amacı da dinin ilkel toplumların karşılaştığı açlık, hastalık, vahşi hayvanlar ve ölüme karşı duyulan korkuların yerini almasıdır. Daha gelişmiş olmasına rağmen hala ilkel olan bir evre ise ödüllendiren ve cezalandıran bir Tanrı’ya karşı duyulan sevgi ve onun tarafından terbiye edilme isteğinden doğmuştur. Bu noktada cennet ve cehennem kavramları ortaya çıkar. Ödüllendiren ve cezalandıran bir Tanrı, insani özelliklere sahip antropomorfik bir tanrıdır. Ben bu fikirlerin ilkel ve naif olduğu kanısındayım. </p>
				<p class="normal1"><span class="ideitalik">Kişisel bir Tanrı’ya inanmadığınız için size ateist diyen insanlara ve Tanrı’nız aslında doğa olduğu için panteist olduğunuzu söyleyen kimselere ne cevap vereceksiniz?</span></p>
				<p class="normal1">Ben hiçbiri değilim. Evrenin tek bir yaratıcısı olduğuna inanıyorum. Benim inancım hayatında ilk kez büyük bir kütüphaneyle karşılaşan bir çocuğun yaptığı keşife benzer bir keşiften kaynaklanıyor. Çocuk onca kitabın içindeki bilgi zenginliği karşısında büyülenir ve kitapların söylediklerinden hiçbir şey anlamasa da onları birisinin yazmış olması gerektiğini bilir. Benzeri bir duygu doğa yasalarının birliğini ve düzenini keşfeden çok bilgili ve zeki insanların içinde de uyanır. Evrenin yasalarını anlamasalar da onları birisinin yaratmış olması gerektiğini bilirler. Bu harika ahenge karşı duyulan saygı ve hayranlık benim <span class="ideitalik">kozmik din</span> dediğim şeyi oluşturur. Dini hissiyatın gelişiminde en ileri evre işte bu dindir. </p>
  <p class="normal1"><span class="ideitalik">Dinle bilimi bağdaştırıyor musunuz?</span></p>
				<p class="normal1">Bana sorarsanız, doğa olaylarının işleyişine karışan bir Tanrı’nın olduğu dogmatik ve organize din bilimin akılcılığıyla çelişecektir elbette. Bilimin, korkunun bu ilkel dinine hiç faydası yoktur. Öte yandan insani özellikleri olan bir Tanrı’ya ve dogmalara yer vermeyen dindar hissiyat, yani kozmik din bilimle çatışmaz. Kozmik dinle bilimin birbirini tamamladığına inanıyorum. Dahası, biliminsanları ve sanatçıların bu kozmik din hissiyatını içlerinde uyandırıp canlı tutmalarının son derece önemli olduğunu düşünüyorum. Aslına bakarsanız kozmik din duygusunun bilimsel araştırma için en güçlü ve en saygın itici güç olduğunu savunuyorum.</p>
				</div>
</body>
</html>