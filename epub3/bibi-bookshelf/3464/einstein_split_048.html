<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>einstein</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal1"><span class="ideitalik">Profesör Einstein, Isaac Newton keşiflerinin devlerin omzunda yükseldiğini dile getirir. Sizin devleriniz kimler?</span></p>
				<p class="normal1">Newton ve Galileo. Dünyanın birkaç yasaya dayanan tam bir sistemini yarattılar. Newton’la kıyaslandığında benim keşiflerim önemsiz kalır. Fakat mücadele etmek bizi nefsin zincirlerinden kurtarıp en iyi ve en büyük olanların yoldaşı yapıyor. </p>
				<p class="normal1"><span class="ideitalik">Newtoncu dünya sistemini en büyük bilimsel başarı kılan şey nedir?</span></p>
				<p class="normal1">Newton geniş yelpazeye yayılmış bir olgular silsilesinin salt matematiksel akıl yürütmeyle çıkarsanabileceği, deneyime dayanan bir sistem bulan ilk kişidir. Onun sistemi gezegenlerin güneş etrafında dönmesinden, bir çakıl taşının havuza düşme hareketine varıncaya kadar evrenin işleyişini açıklıyor. Bu başarı kesinlikle bir mucizedir ve bu mucize de Newton’ın zihninden kaynaklanmaktadır. </p>
				<p class="normal1"><span class="ideitalik">Başkaları da katkıda bulunmuş olsa gerek. Örneğin, Galileo?</span></p>
				<p class="normal1">Evet, bulundular, örneğin Kepler gibi insanlar. Fakat Newton’ın selefleri arasında en tepedeki isim Galileo’nun katkıları neredeyse Newton’ınkiler kadar büyük. Deneyimden yola çıkıp bir cismin hareketini izole etmek için dahiyane bir yöntem kullanan Galileo, bir cisme dışarıdan herhangi bir kuvvet etki etmediği sürece mevcut hareket durumunu koruyacağını gösterebilmiş. Bununla da kalmayıp bir cismin hızındaki veya yönündeki değişimin, o cismi dışarıdan etkileyen bir kuvvetten kaynaklandığını da kanıtlamış. </p>
				<p class="normal1"><span class="ideitalik">Günlük hayatta bir cismi hareket ettirebilmek için ona bir kuvvet uygulamanız gerekir. Motor çalışmazsa araba sonunda durur ve onu iten rüzgar dinerse yelkenli yol alamaz. Oysa Galileo bir cismin hareketini sürdürmek için hiçbir kuvvete gerek olmadığını söylüyor. </span></p>
				<p class="normal1">İşte bu Galileo’nun büyük başarısı. Gündelik hayatımızda sürtünmenin dışsal bir kuvvet olarak hep var olduğunu biliyordu. Gerçeklikteki sürtünmeyi ortadan kaldıracak teknolojiye sahip olmayan Galileo bunu kafasında canlandırarak, hareket eden cismi tüm dışsal kuvvetlerden ayırarak izole etti. Cismin hareketine müdahale olmayınca o cisim sonsuza dek hareketini sürdürür. Newton bunu Galileo’dan öğrendi ve bu gözlemlerin matematiksel açıdan yorumlanması gerektiğini hemen anladı. Bunu yapmak için de kalkülüsü icat etti.</p>
				<p class="normal1"><span class="ideitalik">Newton’ı en büyük deha kabul etmenizin nedeni kalkülüsü icat etmiş olması mı?</span></p>
				<p class="normal1">Hayır, kalkülüs sadece hareket yasalarını formüle etmesini sağlayan yeni bir dildi. Bir cismin hareket durumunu değiştirmek için dışsal kuvvetler kullanma fikrini nicelleştirmek temel kütle kavramını bulmasına yol açtı. Bu büyük bir başarıydı. Ama bu kadarla yetinmedi. Yeni matematiksel aracını kullanarak bir daldaki elmayı yere düşüren kuvvetin, Ay’ı Dünya yörüngesinde tutan kuvvetle aynı olduğunu gösterdi. Bu ancak Newton gibi bir dehanın yapabileceği bir sıçrayıştı. Bu sıçrayış insanlık tarihindeki en büyük keşiftir.</p>
				<p class="normal1"><span class="ideitalik">James Clerk Maxwell’in çalışmalarına duyduğunuz hayranlığı sıkça dile getirdiniz. Onun bilim tapınağındaki yerini Newton’a yakın buluyor musunuz?</span></p>
				<p class="normal1">Sadece Maxwell’i değil, ikiz deha Faraday ve Maxwell’i. Bir çift olarak onları esasında bilime katkılarından ötürü Newton-Galileo ikilisiyle bir tutuyorum. Faraday elektrik ile manyetizma arasındaki bağlantıyı açımladığından, Ampère kuvvet alanları diye harika bir kavram geliştirebildi. Bu yeni bir fiziksel gerçeklikti ve günümüz fiziğinin geliştirilmesinde önemli bir rol oynadı. Maxwell çalışmasını genişleterek ona matematiksel bir kesinlik kazandırdı ve görkemli elektromanyetizma kuramını öne sürdü. Elektromanyetik alanların ışık hızıyla yayılan bir dalga olduğunu öğretti bize. Başka şeyler de öğreten Maxwell ışığın doğasını keşfetti.</p>
				<p class="normal1"><span class="ideitalik">Kepler ismini de andınız. O ne kadar etkiliydi?</span></p>
				<p class="normal1">Kepler, Newton’ın dünya sistemine olanak tanıyan, gezegenlerin hareketlerine dair ampirik matematiksel yasaları bulmuştur. Gezegenlerin hareket yasalarını keşfetmek için ne denli yaratıcı ve gayretkeş bir çalışmanın gerektiğini günümüzde tam anlamıyla takdir etmek zor. Onun şansı Mars’ın konumlarıyla ilgili doğru bilgilerin elinde olmasıydı. Dahası, yörüngeyi hesaplamak için uzayda iki sabit noktaya ihtiyacı vardı. Bu noktalardan biri güneşti, ama ikincisi neredeydi? Gezegenlerin hepsi güneşin etrafında dönüyor. Kepler, Mars’ın her yörünge turu sırasında uzayda verili bir noktadan geçtiğini fark etti. Elinde veriler olduğundan ikinci sabit nokta olarak yörüngedeki konumlardan birini seçti. Uzaydaki bu iki nokta dünyanın ve diğer gezegenlerin yörüngelerini hesaplamak için üçgenleme yöntemini kullanmasını sağladı.</p>
				<p class="normal1"><span class="ideitalik">Sizden önce gelen devleri konuştuk. Peki sizin zamanınızda bir dev var mıydı?</span></p>
				<p class="normal1">Planck ve elbette Bohr. Max Planck’in ışıma yasası atomların doğru büyüklüklerini ilk kez kesin olarak saptamaya olanak sağlayan bir keşifti. Ama asıl önemlisi, enerjinin atomik yapısını bulması oldu. Bu buluş tüm 20. yüzyıl fiziğinin kilometre taşıdır. Bohr’a gelince o da atomun ilk matematiksel modelini kurdu ve kuantum kuramının modern yorumuna kılavuzluk etti. Nitekim kuantum kuramı bana göre nihai kuram olmasa da maddenin en eksiksiz kuramını sunar bize. </p>
  <p class="normal1"><span class="ideitalik">Bilim dünyasından olmayan herhangi biri çalışmalarınızı şu veya bu bakımdan ekiledi mi?</span></p>
				<p class="normal1">Hayır. Bilimsel çalışmamı konuştuğumuz bilimcilerin bulgularına dayandırdım. Bununla birlikte çeşitli düşünürler hayatımı etkileyip fikirlerimin şekillenmesine yardım etmedi değil. Filozof Benedict de Spinoza’nın çalışması Tanrı ve dine dair görüşlerimin şekillenmesinde etkili oldu. Keza çok erken bir yaşta Mozart’ın sonatları ile tanışmam ömür boyu süren müzik sevgimin tohumlarını attı. Bütün bu büyük adamların sıradışı hayatları, bütün yanlarıyla hayatımın bazıları canlı bazıları ölü başka insanların emeklerine dayandığını ve onlara olan borcumu layıkıyla ödemek için kendimi ortaya koymam gerektiğini sürekli hatırlatır bana.</p>
				</div>
</body>
</html>