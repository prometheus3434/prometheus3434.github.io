<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>einstein</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal1"><span class="ideitalik">Profesör Einstein, atom bombasının nasıl kullanılacağını biliyor olsaydınız, Başkan Roosevelt’e yine de şu ünlü mektubunuzu yazar mıydınız? </span></p>
				<p class="normal1">Benim için acı verici bir soru bu, çünkü bugün o mektubu yazmanın büyük bir hata olduğunu düşünüyorum. Elbette mektubu yazmamın haklı nedenleri vardı. Bir kere bombayı önce Nazilerin geliştirebileceğinden korkuyordum. Hitler tehdidi öylesine dehşet vericiydi ki mutlak barışseverliğimi bir kenara bırakmak zorunda kaldım.</p>
				<p class="normal1"><span class="ideitalik">Söz konusu mektubu ne zaman ve nasıl yazdınız?</span></p>
				<p class="normal1">1939 yılının Temmuz ayında fizikçi Leo Szilárd, Prin-ceton’daki evime gelip Almanya’nın Belçika’yı işgal etmesinin yakın olduğu haberini verdi. Belçika’nın büyük bir uranyum stoğuna sahip olması endişelerimizi iyiden iyiye artırdı. O zamanlar uranyumun parçalanabilir olduğunu, yeterli zaman ve mali destek sağlandığında güçlü bir nükleer bombanın yapılabileceğini biliyorduk. Başlangıçta Szilárd benden arkadaşım olan Belçika Kraliçesi Elizabeth’e mektup yazmamı istemişti. Büyük tehlikenin yaklaştığını görünce isteğini kabul ederek, birkaç gün içinde mektubun taslağını Szilárd’a verdim. Daha sonra fizikçi Edward Teller ile birlikte yanıma geldi. Başkan Roosevelt’e gönderilmek üzere kendisinin yazdığı yeni taslağı gösterdi. Szilárd’ın taslağını beğenmedim ve Teller’a başka bir taslak yazdırmaya karar verdim. Daha sonra Szilárd bu mektubun iki versiyonunu yazıp onaylamam için bana gönderdi. Uzun olan versiyon Ekim ayında Başkan’a gönderildi. </p>
				<p class="normal1"><span class="ideitalik">Bombayı yapan Manhattan Projesi’nde yer almadınız. Peki yer almanız istenseydi?</span></p>
				<p class="normal1">Benim bomba yapımıyla ilgim Başkan’a gönderilen mektupla son buldu. Mektubum derhal eyleme geçmek yerine meseleyi inceleyecek bir komite kurulmasına vesile oldu. Başkan bu komitede çalışmamı istedi, ama ben reddettim. Pearl Harbor’dan hemen sonra kurulan Manhattan Projesi’ne katılma teklifi almadım. Zaten almış olsaydım da geri çevirirdim. </p>
				<p class="normal1"><span class="ideitalik">Nazi tehdidi yüzünden barışsever görüşlerinizi askıya almak zorunda kaldığınızı söylemiştiniz. II. Dünya Savaşı’ndan sonra eski görüşlerinize döndünüz mü? </span></p>
				<p class="normal1">Evet. Barışsever olmak benim için akılla mantıkla elde edilen bir şey değildi, içgüdüsel olarak ve bütün kalbimle barışseverdim. Bir savaşta insan öldürmenin sıradan bir cinayetten farklı olduğunu sanmıyorum. II. Dünya Savaşı’ndan önce her ne koşulda olursa olsun askerliğe karşı çıktığımı açıkça dile getirdim ve hangi savaş olursa olsun arkadaşlarımı da aynı tavrı takınmaya ikna etmeye çabalayacağımı tüm dünyaya ilan ettim. Savaşa çağrılanların sadece yüzde ikisi bile vicdani retçi olduklarını açıklasalar, bir yandan da çatışmaların barış yoluyla çözülmesini talep etseler savaşlar sona ererdi. Elbette Hitler’in sahneye çıkmasından yıllar öncesinden bahsediyorum. Nazilerin bomba yapımında başarılı olamayacaklarını bilseydim, Başkan’a gönderilen mektuba asla imza atmazdım. Savaştan hemen sonra barışsever görüşlerime döndüm ve nükleer silahlanmaya karşı sık sık demeç verdim. Ben <span class="ideitalik">sadık</span> bir barışsever olsam da <span class="ideitalik">mutlak</span> bir barışsever değilim. Demek istediğim, tek bir durum haricinde güç kullanımına karşıyım, başlı başına bir hedef olarak hayatı yok etme peşindeki bir düşmanla karşılaşma durumunda! </p>
				<p class="normal1"><span class="ideitalik">Nükleer silah yapmayı bir kez öğrendiğimizde bunun dönüşü yoktu; ok yaydan fırlamıştı artık. Diğer ülkelerin bombaya sahip olmasını nasıl engelleyebiliriz?</span></p>
				<p class="normal1">Bu imkansız herhalde. Güçlü ülkelerin politikalarını değiştirmeleri gerekiyor. Düşmanın utanç veren ahlaksız uygulamalarına göğüs gerdiğimiz bir dünya savaşından çıktık. Naziler sivil merkezleri bombalayarak işe başladılar ve ardından Japonlar da aynı şeyi yaptı. Hal böyle olunca Müttefikler de aynı şekilde ve hatta daha etkili karşılık vermek zorunda kaldı. Öte yandan savaştan sonra insan hayatının kutsallığını yeniden tesis etmek ve masum sivillerin güvenliğini korumak yerine mevcut çatışmalarda aynı düşük ahlak düzeyini devam ettirdik. Bu politika sadece düşmanlık yaratır ve savaş tehlikesini artırır. III. Dünya Savaşı’nın nasıl olacağını bilemiyorum, ama dördüncüsünde neyi kullanacaklarını biliyorum: taşları!</p>
				<p class="normal1"><span class="ideitalik">Herhagi bir ülke için nükleer silahlara sahip olmanın bir gerekçesi olabilir mi?</span></p>
				<p class="normal1">ABD ve şimdi bombaya sahip olan diğer sanayileşmiş ülkeler bombayı sırf caydırıcı bir faktör olarak kullanmakta fikir birliği içindeler. Bunun doğru bir politika olduğuna inanıyorum. Tek taraflı kullanmama vaadinde bulunmadan bombaya sahip olmak onu politik çıkarlar uğruna istismar etmek demektir ki bu da düşmanda korku yaratmaktan başka bir amaca hizmet etmez. </p>
				<p class="normal1"><span class="ideitalik">İnsanlığın bu atom çağını atlatabileceğine inanıyor musunuz?</span></p>
  <p class="normal1">Şunu iyice anlamamız gerek, atom gücünün keşfedilmesi dünyanın yıkımına herhangi bir keşiften daha fazla neden olacak diye bir şey yok. Atom silahlarının yanlış kullanılmasını ve yayılmasını önlemek için tüm gücümüzle çalışırsak insanlığı ayakta tutabiliriz. Ama eğer bütün çabamız boşa çıkar da insanlar sonunda kendilerini mahvederlerse, evrenin onlar için tek bir damla bile gözyaşı dökmeyeceğine emin olabiliriz. </p>
				</div>
</body>
</html>