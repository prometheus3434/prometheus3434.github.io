<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>einstein</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal1"><span class="ideitalik">Profesör, çalışmalarınızı, savaş ve nükleer bomba hakkındaki fikirlerinizi konuştuk. Bu noktada hayatınızın başka bir alanına geçmek istiyorum. Mahsuru yoksa özel hayatınızdan söz edebilir misiniz?</span></p>
				<p class="normal1">Söz konusu ben olduğumda her bip sesi bir trompet solosuna dönüşüyor. Olduğum kişi ile insanların olduğumu sandıkları kişi arasında çok büyük bir uçurum olduğuna ikna olmuş bulunuyorum. Ne var ki halkın gözü önünde olma talihsizliğine uğramış benim gibi insanların hayatına duyulan yaygın ilgiyi de bir ölçüde anlayabiliyorum. Bu yüzden kendimi bir parça rahatsız hissetsem de sorularınızı cevaplayacağım. </p>
				<p class="normal1"><span class="ideitalik">Anlayışınız için teşekkür ediyorum Profesör. Çocuklarınızı sormak istiyorum, sizin izinizden giden biri oldu mu?</span></p>
				<p class="normal1">Hayır. Çocuklarımdan hiçbiri fizikçi olmadı, ama Hans Albert Berkeley’de hidrolik mühendisliği alanında başarılı bir profesör oldu. Kafası iyi çalışır ve yetenekli bir fizikçi olabilirdi, ama çocuklarının mesleklerini anne babaları seçmezler. </p>
				<p class="normal1"><span class="ideitalik">Diğer oğlunuzun hayatı nasıl bir seyir izledi?</span></p>
				<p class="normal1">Eduard gelişmesini tamamlamasını engelleyen çok ciddi sağlık sorunları yaşadı. Üstün bir zekaya sahipti ve okumayı çok küçükken kendi başına öğrendi. Beş yaşına geldiğinde çarpma ve bölme işlemlerini yapabiliyordu. Zihinsel sorunları tıpta veya fen bilimlerinde parlak bir kariyer yapmasına engel oldu.</p>
				<p class="normal1"><span class="ideitalik">Son derece yoğun çalışma hayatınız içinde iş ile aile hayatı arasında bir denge tutturmak sizin için zor olsa gerek.</span></p>
				<p class="normal1">Evet. Bilimsel kariyerimin kaçınılmaz bir sonucuydu bu, ama büyük pişmanlık duyduğumu da belirtmeden geçemeyeceğim. Hans Albert, 1905 yılında hummalı çalışmalarıma başlamamdan hemen önce doğdu. Bir keresinde defterimde bazı hesaplamalar yaparken küçük Albert’i dizimde salladığımı gören eşim beni payladı. Oysa oğlanın umurunda bile değildi.</p>
				<p class="normal1"><span class="ideitalik">Çocuklarınız sizden özel matematik dersi aldı mı? Ev ödevlerinde onlara yardım ettiniz mi? </span></p>
				<p class="normal1">Albert’e matematik öğretmeye çok heves ettiysem de onlardan ayrı yaşadığım için bu pek mümkün olmadı. Geometriden hoşlanıyordu, onun yaşındayken ben de severdim geometriyi, o yüzden de çok mutlu olmuştum. Annesi ona yol gösteriyor, çözmesi için problemler veriyordu. Ev ödevlerine yardım etmeye gelince, oğlanlar ödevlerini kendi başlarına yapacak kadar zekiydiler zaten. </p>
  <p class="normal1"><span class="ideitalik">Oğlunuz Hans Albert’in sizin gibi profesör olduğunu söylemiştiniz. Onunla yakın mıydınız?</span></p>
				<p class="normal1">Uzun aralıklarla ve ender olarak huzurlu anlar paylaşabildik. Berlin’de yaşadığım yıllarda ikimizin de hoşuna giden şeyler yapar, birlikte gezintiye çıkar veya yelkenliyle denize açılırdık. Hans büyüdüğünde savaş ve uğraşılarımız bizi birbirimizden ayırdı. Onunla vakit geçirmeyi özlüyordum, neyse ki az da olsa doya doya özlem giderdiğim zamanlar oldu. Kişiliğimin beni ben yapan özelliğini almış bir oğula sahip olmanın sevinciyle teselli buldum. Bahsettiğim özellik, yıllar boyunca fedakarlıkta bulunarak kişisel çıkarlardan arınmış sade bir hayatın üstesinden gelme becerisidir.</p>
				</div>
</body>
</html>