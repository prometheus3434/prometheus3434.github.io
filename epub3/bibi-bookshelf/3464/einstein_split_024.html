<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>einstein</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal1"><span class="ideitalik">Profesör Einstein, 1905 tarihli ilk makalenizin kuantum fiziğinin temelini attığını söylemiştiniz. Kauntum fiziği nedir?</span></p>
				<p class="normal1">Kuantum fiziği atomlar, moleküller, atomaltı parçacıklar ve ışığın davranışlarını yönetir. Çok küçüklerin fiziğidir. Buna karşın, genel izafiyet kayalardan, gezegenlere ve galaksilere kadar uzanan çok büyüklerin fiziğidir. Kuantum fiziği, Newton fiziğinin açıklayamadığı, madde ve ışımanın davranışıyla ilgili çeşitli önemli gözlemleri açıklama gereğinden doğmuştur. Atomların dünyasında Newtoncu mekaniğin başarısız olmasının temel nedeni dünyanın sürekliliğinin değil, grenli olduğunun ortaya çıkmasıdır. Örneğin ışımayı ele aldığımızda, onun çok küçük ve bölünmez olan enerji paketçiklerinden veya kuantumlarından oluştuğunu görüyoruz. Aynı şey madde için de geçerlidir, atomlar veya moleküller etkileşime geçip enerji alışverişi yaptığında bunu enerji paketçikleri (kuantumları) yoluyla yaparlar. Bir atom bir enerji kuantumunun yarısını ememez, çünkü yarım enerji kuantumu diye bir şey yoktur. Newton fiziği dünyanın sürekliliğini öngördüğü için atom düzeyinde geçerliliğini yitirmiştir.</p>
				<p class="normal1"><span class="ideitalik">O halde hem kuantum fiziği hem de izafiyet Newton fiziğinin yanlış olduğunu gösterir. </span></p>
				<p class="normal1">Hayır. Newton fiziğinin eksik olduğunu gösterir, yanlış olduğunu değil. Newton fiziği atomlardan çok daha büyük olan ve ışık hızına yakın olmayan hızlarda hareket eden nesneler için hala geçerlidir. Aslında hem kuantum fiziği hem de izafiyet sözünü ettiğimiz büyüklükler ve hızlar için Newton fiziğinin yerini alır. Öte yandan kuramların mutlak doğru olduklarından söz etmek mümkün değil, kaldı ki tamamen doğrulukları henüz kanıtlanmadı. Bir gün pekala genel izafiyet kuramının eksik olduğu gözler önüne serilebilir; onun yerini alacak kuramın aynı yaklaşımı sürdürerek onu kapsaması ve genişletmesi gerekir. Fakat kuantum fiziğinin tüm başarısına rağmen doğru bir yaklaşım olduğunu sanmıyorum.</p>
				<p class="normal1"><span class="ideitalik">Şayet kuantum fiziği doğru yaklaşım değilse onun yerini alabilecek başka bir kuram var mı?</span></p>
				<p class="normal1">Günümüzde onun yerini alabilecek bir kuram yok ve böyle bir kuramı geliştirmenin çok zaman alacağına inanıyorum. Kuantum fiziğini eksik bulan azınlığın içinde yer aldığımı belirtmeliyim. Bohr, Heisenberg, Dirac, Born ve benzeri birçok büyük fizikçi bu konuda benden farklı düşünüyorlar. Sıkıştırıldığında Bohr bir gün kuantum fiziğinin yerini daha kapsamlı bir kuram alacak olsa bile, o yeni kuramın yine kuantum fiziğinin olasılıksal özelliklerine sahip olacağını söyleyecektir. Ben bu görüşe katılmıyorum. </p>
  <p class="normal1"><span class="ideitalik">Söylediklerinizden anladığım kadarıyla sizin karşı olduğunuz, kuantum fiziğinin olasılığa dayanan özellikleri. Bu özellikler neler?</span></p>
				<p class="normal1">Kuantum fiziği bir atomun veya onun yapısının ya da uzay-zamanda var olan herhangi bir fiziksel varlığın matematiksel temsilini sunmaz. Kuantum fiziğinin yaptığı şey, ölçüm yapılırken bu parçacıkların belirli bir yerde veya belirli bir hareket durumunda bulunma olasılığını saptamaktır. Kuramın mantıksal yapısına bir itirazım yok ve onun önemli sonuçlarını takdir ediyorum. Ne var ki söz konusu kuram insanın bir nesne hakkında bilmek istediği her şeyi bir anda bilmesine imkan tanımıyor. Kaldı ki kuantum kuramı verili bir anda bir elektronun hem nerede olduğunun hem de ne kadar hızla hareket ettiğinin bilinemeyeceğini söyler. Hatta elektronun ne olduğunun bile bilinemeyeceğini iddia eder, kısacası bu sorular kuantum fiziği açısından bir anlam taşımaz, fakat istenirse, elektronun belirli bir konumda bulunma olasılığı ölçülebilir. Eğer kuantum kuramı doğru olsaydı, insan evrendeki herhangi bir şeyin bırakın geleceğini hesaplamayı, şimdisini veya geçmişini bile bilemezdi. Bence bu kabul edilemez. Kuantum kuramı bize çok şey veriyor, ama Tanrı’nın sırlarını açığa çıkardığını sanmıyorum. Açıkçası ben Tanrı’nın zar atmadığına inanıyorum. Kuantum fiziğinin sadece dünyanın geçici bir yorumunu sunduğu kanısındayım. Bence bir gün geliştirilecek bir gerçeklik modeli bizzat nesnelerin kendilerini temsil edecek, varoluşlarının olasılığını değil.</p>
				</div>
</body>
</html>