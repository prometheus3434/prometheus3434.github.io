<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>einstein</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="normal2" id="calibre_toc_3">Albert Einstein (1879-1955)<br class="chapter"/>
			       Kısaca Hayatı</h1>
				<p class="normal1"> </p>
				<p class="normal1"> </p>
				<p class="normal1">Canlı bir yakışıklılığı ve delici kara gözleri vardı ve mucizeler yarattı. Sıradan durağan uzayı siz hareket ettikçe ufalan veya genişleyen bir uzaya; alelade zamanı bizzat kendi hareketinize bağlı olarak hızlanan veya yavaşlayan esnek ve değişken bir zamana dönüştürdü. Zihninden bir kağıt parçasına akan denklemleri kullanarak bir evren yarattı ve gerçek evren, denklemlerinin ona evrenin nasıl olması gerektiğini söylediyse tam da öyle çıktı. Sadece aklıyla dünya görüşümüzü sonsuza kadar değiştirdi. </p>
				<p class="normal1">Albert Einstein’ın dehası yetiştirilmesi sırasında ortaya çıkmadı. 14 Mart 1879 yılında, Yahudi bir ailenin çocuğu olarak Almanya’nın güneyindeki Ulm şehrinde dünyaya geldi. Doğduktan bir yıl sonra ailesi onun 15 yaşına kadar yaşayacağı Münih’e taşındı. İki yaşına geldiğinde kız kardeşi Maja doğmuştu ve aile mutlu bir orta sınıf hayatı sürüyordu. </p>
				<p class="normal1">Einstein’ın anne babası küçük Albert’in gelişiminin biraz yavaş olduğunu düşünüyordu, böylece üç yaşına geldiğinde onu bir doktora götürdüler, çünkü hala daha konuşmayı öğrenememişti. Doktorun ne dediğini bilmiyoruz, ama sonuçta Einstein da her normal çocuk gibi konuşmayı öğrendi. Sonraları Einstein, bu gecikmenin nedeninin cümleleri eksiksiz kurma isteğinden kaynaklandığını söyleyecekti. Cümleyi önce zihninde oluşturuyor, ancak doğru ve kabul edilebilir olduğunda söylüyordu, bu sayede kimse onun düzgün konuşamadığını düşünemeyecekti. </p>
				<p class="normal1">Einstein’ın annesi Pauline, çocuklarına müzik sevgisi aşıladı ve her ikisinin de bir müzik aleti çalmasını sağladı. Einstein altı yaşına geldiğinde keman derslerine başladı, dersler on dört yaşında sona erse de, içindeki keman aşkı tüm hayatı boyunca devam etti. </p>
				<p class="normal1">Einstein’ın okul notları bir iyi bir kötü gidiyordu. İlk sınıfı atlamasına rağmen ilkokulda gayet başarılıydı, sürekli iyi notlar alıyordu. Fakat ortaokula geldiğinde dersleri konusunda seçici olmaya başladı, matematik ve Latince gibi sevdiği derslerde yüksek notlar alırken, Yunanca gibi nefret ettiği derslerde başarısız oluyordu. Yunanca öğretmeni, Einstein’a bir baltaya sap olamayacağını söylemişti. </p>
				<p class="normal1">Einstein, askeri tarzda katı bir okul sisteminden hiç hoşlanmadı, ama kendi başına öğrenmekten hep zevk aldı. On iki yaşındayken geometri kitabındaki soruları çözmeye başladı. Birkaç ay içinde tüm problemleri çözdüğü gibi, bazı kuramlara kendi ispatlarını da geliştirmişti. Einstein, sonraları bilime olan ilgisinin, bu “kutsal geometri kitabı” sayesinde başladığını söyleyecekti. Aynı dönemlerde Einstein, ona cebir kitabı hediye eden mühendis amcasının en zor sorularını bile cevaplayarak onu şaşırtacaktı. </p>
				<p class="normal1">Einstein kendisini geliştirmeye devam etti, on altı yaşına geldiğinde diferansiyel ve integral hesaplamaları ile analitik geometriyi öğrenmişti, fakat devam ettiği okulu hiç sevmiyordu. Ailesi mali sıkıntılar yüzünden İtalya’ya taşınmak zorunda kaldığında, aradan birkaç ay bile geçmeden okulu bırakarak onlara katıldı. Kendi başına üniversite giriş sınavına hazırlanma sözü verince ailesi biraz olsun rahatladı. </p>
				<p class="normal1">Einstein, hazır olduğunu düşündüğünde, Zurich Polytechnic Institute’ün (Zürih Politeknik Okulu) giriş sınavı için başvuruda bulundu, fakat yaşının çok küçük olduğu söylendi. Annesi üniversite yönetimini oğlunun özel bir çocuk olduğuna ikna ettikten sonra, yönetim onu sınava almayı kabul etti. Matematik ve fizikte başarılı olmasına karşın, diğer derslerde çuvalladığından sınavı geçemedi. Okul yöneticisinin tavsiyesiyle Einstein bir yıllığına İsviçre’de bir liseye yazıldı. Oradan alacağı bir diploma üniversiteye girişini garantileyecekti. İsviçre’deki okul, Einstein’ın sevmediği Alman okullarının aksine, öğrencilere bağımsız düşünebilecekleri bir eğitim ortamı sağlıyordu. Okulun yöneticisi saygı duyulan bir öğretmen ve biliminsanıydı. Üç kızı vardı ve onlardan Marie Winteler, Einstein’ın ilk aşkı olacaktı. Cennette gibiydi. O harika yılın sonunda Einstein, sınıfın en yüksek notlarını alarak üniversite için gerekli olan diplomaya hak kazandı.</p>
				<p class="normal1">1896 sonbaharında Einstein, yaşı hala küçük olmasına rağmen, fizik okumak için Zürih Politeknik Okulu’na girdi. Dünyaca ünlü profesörlerden son derece modern laboratuvarlarda dersler almaya başlayan Einstein, sevdiği derslere şevkle giriyor, sevmediklerine ise katılmıyordu bile. Bunun yerine kendi başına çalışmayı tercih ediyordu. İki yılın sonunda Einstein girdiği sınavlarda çok başarılı oldu ve sınıfını birincilikle bitirdi.</p>
				<p class="normal1">Einstein üniversiteye başladıktan kısa bir süre sonra Marie’ye olan ilgisini kaybetti. İkinci yılında Sırbistan’dan gelen fizik öğrencisi Mileva Mariç’le tanıştı. Çok geçmeden birbirlerine aşık oldular ve vakitlerinin çoğunu birlikte geçirmeye başladılar, sık sık fizik kitapları okuyup üzerine tartışıyorlardı.</p>
				<p class="normal1">O dönemin fizik alanındaki en önemli keşfi James Clerk Maxwel’in elektromanyetizma kuramıydı, elektrik ve manyetizmanın başarılı birleşimi ışığın uzayda nasıl hareket ettiğini açıklıyordu. Einstein, elektrik ve manyetizma dersini anlatan profesörün bu kuramdan bahsetmediğini görünce, fena halde düş kırıklığına uğradı. Böylece, dersin yaklaşımından hoşlanmadığını açıkça belli ettiği gibi, bu ve diğer derslerde de kaba davranmaya ve eleştirel olmaya başladı.</p>
				<p class="normal1">1900 yılında Politeknik’ten mezun olduktan sonra Einstein, fizik alanında doktora yapmak istedi, fakat kendine düşman ettiği profesörler doktorasına engel oldular. Bunun yerine Bern’deki İsviçre Patent Bürosu’nda kontrol görevlisi olarak işe başladı.</p>
				<p class="normal1">Einstein’ın yeni işi onu üniversitenin bilimsel dünyasından soyutlamıştı, artık akranlarının ve güncel eğilimlerin etkisinde kalmadan, tek başına bilimsel çalışmalarına devam edebilecekti. Daha önce yaptığı gibi kendi başına çalışmaya başladı, bu kez doktora için çalışıyordu.</p>
				<p class="normal1">Aynı dönemde Einstein ile Mileva’nın ilişkisi de ciddileşti ve çift 1903 yılında evlendi. Bir yıl önce Mileva, kızları Lieserl’i dünyaya getirmişti, ancak ikisi bu evlilik dışı hamileliği saklamış, sonradan 1987 yılında, Einstein ile Mileva’nın yazışmalarından ortaya çıkacağı üzere kızlarını evlatlık olarak vermişlerdi. </p>
				<p class="normal1">1904 yılında Einstein, keşifleriyle bilim dünyasını sarsmak üzereyken, ilk oğlu Hans Albert dünyaya geldi. Einstein’ın aklı fikri fizikteydi, ne eşiyle ne de oğluyla ilgilenebiliyordu, ister istemez evlilik hayatı düşüşe geçmiş, çift birbirinden soğumaya başlamıştı. </p>
				<p class="normal1">1908 yılında çiftin ikinci oğulları Eduard doğdu ve evlilikleri birkaç yıl boyunca iyiye gitti. Ne var ki Einstein, konferansları ve dersleri nedeniyle sürekli seyahatteydi ve oralarda tanıştığı kadınlara kur yapması sorunlarının çözümüne çok da yardımcı olmuyordu. Özellikle bunlardan biri, kuzeni Elsa Löwenthal ile fazla samimiydi. Elsa’nın da yaşadığı Berlin’deki üniversiteden gelen cazip iş teklifini kabul ettiğinde, ailesiyle birlikte Berlin’e taşındı, ama Mileva’nın kıskançlığı da arttı ve evlilikle ilgili sorunları içinden çıkılmaz bir hal aldı. Sonunda 1914 yılında ayrıldılar, 1919’da da boşandılar. Einstein, Nobel Ödülü’nü henüz kazanmadığı halde, bir gün kazandığı takdirde, oradan gelecek parayı Mileva’ya vermeyi kabul etti. 1921 yılında kuantum kuramını geliştirmeye yönelik çalışmaları ile Einstein, Nobel Fizik Ödülü’ne layık görüldü. </p>
				<p class="normal1">1905 yılında henüz 26 yaşındaki Einstein, bilim dünyasını değiştirecek beş makale yayınladı. Özellikle üçü, modern fiziği bugünkü formuna dönüştüren iki devrimin önünü açtı. İlki kuantum kuramını başlatan atom ve molekül fiziğiydi. Diğer ikisi ise uzay ve zaman algımızı değiştiren izafiyet kuramı hakkındaydı. Bunlardan ikincisi <span class="ideitalik">E=mc² </span>formülünün bulunduğu makaleydi. Ünlü formül ileride bizlere güneşin yakıtını nasıl yaktığını ve nükleer enerjiyle nasıl nükleer bomba yapılacağını açıklayacaktı. Kaldı ki 1905 yılında bombanın yapımı için gerekli zincirleme tepkime ve nükleer füzyon kavramları az çok bilinmekle beraber, henüz nükleer fizik ortaya çıkmamıştı. Evrenin çalışmasını keşfetme adına bir denklemle ortaya çıkan Einstein, 1955 yılında “Teknolojik uygulamalar olmasaydı en ufak bir ipucu dahi bulamazdık,” demişti.</p>
				<p class="normal1">Aynı mucizevi yıldan geriye kalan iki makalesinin amacının, “Atomların belirli bir sonlu büyüklükte olmalarını garanti altına alan gerçekleri bulmak,” olduğunu söylemişti. Çalışmalardan ilki olan “moleküler boyutların yeniden saptanması,” Einstein’ın Zürih Üniversitesi tarafından 1906 yılında kabul edilen doktora teziydi.</p>
				<p class="normal1">İzafiyet teorisini başarıyla yayınladıktan sonra Einstein, bu tezin kısıtlamalarını görerek, onu genişletmek üzere çalışmaya koyuldu. Ama süreç Einstein için bile bir hayli zorlu geçti ve nihayet on yıllık bir gelişmenin ardından, 1915 yılında yeni teorisini yayınladı. Einstein’ın adlandırmasıyla genel izafiyet kuramı evrenin mekaniğini yöneten fiziği tarif ediyordu ve Newton’un başyapıtı olan kütleçekimi kanununu doğrulayarak, sınırlarını genişletiyordu. </p>
				<p class="normal1">Aynı ilk (“özel”) izafiyet kuramı gibi genel izafiyet kuramı da ilginç öngörülerde bulunuyordu. En ilginci muhtemelen uzayın düz olmadığı; gezegenlerin, yıldızların, galaksilerin, aslında tüm nesnelerin etraflarındaki evreni eğdikleri, fakat bu eğmenin ancak yıldız veya güneş gibi devasa nesnelerin yanında ölçülebilir olduğuydu. 1919 yılında Britanyalı astronomlar, bu olguyu doğruladıklarında, Einstein dünya çapında bir üne kavuştu. <span class="ideitalik">Times’</span>ın Londra baskısındaki başlıklar, “Bilimde Devrim. Evrenin Yeni Kuramı. Newton’un Fikirleri Çürütüldü,” şeklindeydi. Tüm dünyada diğer büyük gazeteler de süreci takip ettiler. Einstein artık ünlü biriydi. Büyük biliminsanı bu muhteşem yılı kuzeni Elsa Löwenthal’la evlenerek taçlandırıyordu. Einstein ile Elsa çocukluklarından beri arkadaş olmalarına karşın, üniversite yıllarında haberleşmez olmuşlardı. 1912 yılında, Einstein 33 yaşındayken Berlin’e annesini ziyarete gittiğinde yeniden görüşmeye başladılar. Artık yakınlıkları akrabalık ilişkisinin çok ötesine geçmişti. Einstein’ın Elsa’ya tutkusu sadece iki yıl sürse de Elsa asla pes etmedi ve 1917 yılında Einstein’ın geçirdiği kronik mide rahatsızlığı sırasında onunla yakından ilgilenerek kalbini yeniden kazandı. Einstein her şeye rağmen Elsa’nın ilgisinden hoşnuttu ve pişirdiği yemeklere bayılıyordu. Kendini ona adayan Elsa için bir şeyler yapmak istedi ve sonunda ikisi evlendi. Aslında Einstein ile beraber olarak Elsa, kendisi için hiç de kolay olmayacak bir hayatı seçmişti. Einstein’ın eşi rolüyle kazandığı ödül ise ünlü kuzeninin kazandığı başarıya ortaklık hissiydi. </p>
				<p class="normal1">1919 yılında I. Dünya Savaşı sona ereli ancak bir yıl olmuştu ki, Einstein’ın genel izafiyet kuramında ışığın bükülmesi öngörüsü ispatlandı. Hayatı boyunca barış yanlısı olan Einstein, kazandığı başarının ardından mutlulukla verdiği demeçte, “Böyle zamanlarda insan ne kadar zavallı bir türe ait olduğunu fark ediyor. Derin düşüncelere dalıp gidiyorum ve hissettiğim şey acıma ile iğrenme arasında bir duygu hali oluyor,” dedi. </p>
				<p class="normal1">Einstein, 1920’lerde kazandığı dünya çapında ünden sonra dünyayı dolaşarak dersler verdi, biliminsanları ve önemli kimselerle görüşmeler yaptı. Yeni kazandığı şöhretini barışı desteklemek için kullanıyordu. Einstein bu görüşmelerin birinde verdiği demeçte şöyle söyleyecekti: “Doğrudan ya da dolaylı olarak savaşa herhangi bir şekilde hizmet etmeyi reddediyorum ve savaşın sebebi ne olursa olsun arkadaşlarımı da aynı tavrı sergilemeleri için ikna etmeye çalışacağım.” Bununla birlikte dönemin güçlü ulusları, beş yıldır süren Nazi tehdidine karşı parmaklarını bile oynatmamaya devam ediyorlardı. Sesini yükseltmeye karar verince, Nazilerin hedef aldığı kişilerin başında yer alacaktı. Hayatından endişe duyan Einstein, Princeton Institute for Advanced Studies’den (Princeton İleri Araştırmalar Merkezi) gelen teklifi kabul ederek, hayatının sonuna kadar kalacağı, Amerika Birleşik Devletleri’ne taşındı. </p>
				<p class="normal1">1939 yılında Einstein, Başkan Roosevelt’e bir mektup yazarak, ABD’nin Nazilerden önce nükleer bomba geliştirmesi gerektiğini belirtse de, savaştan sonra güçlü barış yanlısı fikirlerine dönüş yaptı. Nükleer silahların çoğaltılması aleyhine demeçler vermesi, FBI’ın hakkında 1427 sayfalık bir rapor hazırlamasına neden oldu. </p>
				<p class="normal1">Genel izafiyet kuramını tamamladıktan hemen sonra Einstein, bir modelini kurduğu evrenin nasıl oluştuğunu ve çalıştığını keşfetmek için kuramın denklemini uygulamaya karar verdi. </p>
				<p class="normal1">Örnek için kullandığı denklemler ona ya genişleyen ya da küçülen devingen bir evren verdi. Astronomların gözlemlerine göre var olan evrende hiçbiri gerçekleşmediği için yeni bir değişken olarak <span class="ideitalik">kozmolojik sabit’</span>i tanıtarak modelini sabitleştirmeyi denedi.</p>
				<p class="normal1">Birkaç yıl sonra astronom Edwin Hubble, sanılanın aksine evrenin sabit olmadığını, genişlediğini keşfetti. Einstein, denklemlerinin ona söylediklerine bağlı kalsaydı, bu genişlemeyi öngörebileceğinin farkına vardı. Kozmolojik sabitin başlangıç kısmını “en büyük yanılgısı” olarak değerlendirdi. (Ancak son yıllarda yapılan incelemeler, Einstein’ın denklemlerinde tanıttığı kozmolojik sabitin doğru olabileceğini gösteriyor. Şu anda kara enerji olarak adlandırılan bu sabit ve itici kütleçekimsel kuvvet, büyümesini yavaşlatacak miktarda madde olmasına karşın evrenin neden hızla genişlediğini açıklıyor.) </p>
				<p class="normal1">Einstein’ın, doğanın “aslında basit ve birleşik bir yöntemle” anlaşılabileceğine inancı tamdı. Genel izafiyet kuramını bitirdikten sonra Einstein, tüm hayatını birleşik alan teorisine adadı, öyle ki evrendeki tüm alanları ve etkileşimleri barındıracak tek bir kuram yeterli olacaktı. </p>
				<p class="normal1">Einstein’ın keşiflerinde ona rehberlik eden, görünüşte çok farklı kavramlar olan uzay ve zaman, enerji ve kütle veya ivme ve kütleçekimi arasındaki en küçük ortak bağı, <span class="ideitalik">uyumu</span> bulmak, ardından da birleştirerek basitleştirmek olmuştur. Bu uyumları bulup çıkarmak, onu özel ve genel izafiyet kuramına götürdü. Uyum arayışı Einstein’ın fiziği birleştirme çabalarına da öncülük etti. Bugün neredeyse yarım yüzyıl sonra aynı uyum arayışı bizi bir gün Einstein’ın hayaline ulaştıracak yeni girişimlere yöneltiyor. </p>
				<p class="normal1">Einstein, Princeton’daki iş ve özel hayatından hoşnuttu. 1936 yılında arkadaşı Belçika Kraliçesi Elizabeth’e hitaben yazdığı mektupta, “Burada Princeton’da olmak, sanki bir adada yaşama ayrıcalığını sunuyor bana.” “İnsan çekişmelerinin kaotik sesleri... bu küçük üniversite şehrine hiç ulaşmıyor gibi...” ifadelerini kullanıyordu. Ne yazık ki bu huzur tapınağı birkaç ay sonra, ikinci eşi ve son yirmi yıldır koruyucu meleği Elsa’nın ölümüyle sallanacaktı. </p>
				<p class="normal1">Yine de kısa bir süre sonra Elsa’sız hayata uyum sağladı. Kız kardeşi Maja, çok güvendiği sekreteri Helen Dukas ve üvey kızı Margot devreye girip ev hayatını düzene soktular. Ne yazık ki dış görünüşü için aynı şeyi söylemek mümkün değildi. Pam Harlow adında bir komşusu ünlü biliminsanını evden çıkıp kırışmış elbiseleri içinde, darmadağınık saçlarıyla, yağmur yağdığında içi su dolan çukurlarla dolu kaldırım taşlarına aldırmadan okula giderken gördüğünü hatırlıyordu. O sıralar sekiz yaşında olan ve Einstein’ın tam karşısındaki evde, ailesiyle yaşayan Harlow, “Asla çorap giymezdi, kışın bile. Doğrudan su birikintisinin içine dalar, ayakkabıları su içinde kalırdı,” diyordu.</p>
				<p class="normal1">Einstein, hiçbir zaman konforla veya bir şeylere sahip olmakla fazla ilgilenmedi. Kız kardeşi Maja onun gençliğinde bile, “Tek istediğim yemek odamda bir çam masa, bir tezgah ve birkaç sandalye,” dediğini hatırlıyordu. Zihni maddiyatla değil, temel meselelerle meşgul olurdu. Evrenin nasıl var olduğunu ve işlediğini, eğer şu andaki haliyle inşa edilseydi sonsuza kadar var olmaya devam edip edemeyeceğini anlamaya çalışırdı. Einstein, hayatının son anlarına kadar bu tür soruların cevaplarını bulmaya çalıştı. </p>
  </body>
</html>