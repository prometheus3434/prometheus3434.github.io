<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>einstein</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal1"><span class="ideitalik">Profesör Einstein, zaman ve uzayın değiştiği fikrine geri dönmek istiyorum. Biz yüksek hızlarda hereket ederken zamanın yavaşladığını söylemiştiniz. Öyleyse yeterince hızlı hareket edersem günlerim uzar mı?</span></p>
				<p class="normal1">Fakat sizin saatinize göre değil. Ne var ki ben sizin saatinize baktığımda onun benim odamdaki saate göre yavaşladığını görürüm. Bu etkinin gerçek olduğunu belirtmeliyim, fakat sizin veya benim hayal edebileceğimiz bir şey değil. Kaldı ki hepimiz halimizden memnun ve mutluyken zamanın normalden daha yavaş akıyor <span class="ideitalik">göründüğünü</span> tecrübe etmişizdir. Bu psikolojik bir olgudur, fiziksel değil. Zamanın akışındaki izafi değişim ise ölçülebilen ve nitekim ölçülmüş fiziksel bir olgudur. </p>
				<p class="normal1"><span class="ideitalik">Peki bu etkiyi karmaşık matematiğe başvurmadan, hatta hiç matematiğe başvurmadan anlamak mümkün mü?</span></p>
				<p class="normal1">Fizik yasalarına sıkı sıkıya bağlı kalarak zihnimizde bir <span class="ideitalik">düşünce deneyi</span> yapabiliriz. Üstelik bu deney için matematiğe ihtiyacımız da olmayacak. Işık hızına yakın hızda yol alan süper hızlı bir trende olduğunuzu hayal edin. Eğer tren sabit hızla yol alırsa, trenin içindeki her şey tren duruyorken nasıl hareket ederse öyle hareket eder.</p>
				<p class="normal1"><span class="ideitalik">Bu sizin izafiyet ilkeniz değil mi? Düzgün hareketi, hareketsizlikten ayırt edemezsiniz. </span></p>
				<p class="normal1">Evet, doğru. Sabit hareket saptanamaz. Düşünce deneyine devam edelim. Tren izafi bir hızda yol almaya devam ederken gecenin bir vakti vagonun tam ortasına bir flaş lambası yerleştirip yakın. Flaş lambasından yayılan ışığın vagonun önüne ve arkasına aynı zamanda ulaştığını görürsünüz. </p>
				<p class="normal1"><span class="ideitalik">Evet, bu açık, Profesör. Çünkü lamba vagonun ortasında ve ondan yayılan ışık her iki yönde de aynı mesafeyi katederek iki uca aynı anda varıyor.</span></p>
				<p class="normal1">Şimdi, benim dışarıda durup izafi trene bir teleskopla baktığımı hayal edin. Vagonunuzun penceresinden bakarak flaş lambasından yayılan ışığı gözlemliyorum. Tren hareket ettiği için vagonun arkasının lamba yandığında bulunduğu yere daha yakın olduğunu görürüm. Sonuçta vagonun arkasına giden ışığın katedeceği mesafe, aslında öne doğru uzaklaşan ışığınkinden kısadır. </p>
				<p class="normal1"><span class="ideitalik">Görünüşe göre aynı olguyu farklı algılıyoruz, doğru mu?</span></p>
				<p class="normal1">Evet ama burada anlaşılması gereken husus size göre eşzamanlı olarak gerçekleşen iki olayın –ışığın vagonunuzun önüne ve arkasına ulaşması– benim tarafımdan aynı zamanda oluyormuş gibi görünmemesidir. </p>
				<p class="normal1"><span class="ideitalik">Zaman izafi derken bunu mu kastediyorsunuz?</span></p>
				<p class="normal1">Evet, ama bundan daha fazlasını içeriyor. İzninizle size bir örnek daha vereyim. Vagondaki flaş lambasının tavandan asılı olduğunu ve lambanın tam altında vagonun zeminine bir ışık sensörü yerleştirdiğimi, böylece lambadan gelen ışık sensöre ulaştığında sensörün lambayı tekrar yaktığını hayal edelim. Eğer bunu defalarca yaparsa, bu düzeneği bir saat olarak kullanabilirim; saatinizin tiktakları lambanın yanmasına karşılık gelir. </p>
				<p class="normal1"><span class="ideitalik">Her iki gözlemciden bu döngüleri sayarak kendi zamanlarını ölçmelerini istiyorsunuz, değil mi? </span> </p>
				<p class="normal1">Evet. Trenin içindeki bir gözlemci olarak siz basitçe tavandaki lambadan çıkan ışığın dosdoğru sensöre ulaştığını görürsünüz. Bu durumda ışığın katettiği yolun uzunluğu tavanın yüksekliği kadardır. Öte yandan ben ışığın sensöre ulaşacağı zamanda sensörün biraz daha ileriye gittiğini görürüm. Benim gördüğüm ışığın katettiği mesafe sizin gördüğünüz mesafeden daha uzundur, dolayısıyla bana göre saatin tiktaklaması daha uzun sürer. Dikkat ederseniz, sadece bir saatimiz var, ama siz onun daha hızlı tiktakladığını görüyorsunuz. Bana göre izafi hareket ettiğinizde size göre zaman daha hızlı akar.</p>
				<p class="normal1"><span class="ideitalik">Ve siz bunun gerçek bir olgu olduğunu söylüyorsunuz. Sadece sizin saatinize özgü bir şey olmadığını, değil mi?</span></p>
				<p class="normal1">Sadece saat meselesi değil. Kalbiniz de daha yavaş atar, metabolik faaliyetleriniz de daha uzun sürer ve daha yavaş yaşlanırsınız. </p>
				<p class="normal1"><span class="ideitalik">Bir tür zaman makinesi. Tek yapmam gereken hızlı bir uzay gemisine bir süreliğine binmek. Böylece daha genç biri olarak döneceğim.</span></p>
  <p class="normal1">Döndüğünüzde akrabalarınız ve dostlarınız size göre daha hızlı yaşlanmış olacak. Evet, bunu geleceğe götüren bir zaman makinesi olarak düşünebilirsiniz. </p>
				</div>
</body>
</html>