<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kemik Büyüsü</title>
  <link href="../Styles/dnm.css" type="text/css" rel="stylesheet"/>
</head>

<body>
  <div>
  <h2 id="sigil_toc_id_1">BÖLÜM 4</h2>

   

    <p class="ilk-prgrf"><span class="ilk-hrf">A</span>rabaya doğru ilerlerken havada tuz, yanmış tahta, yosun ve sedir ağacı kokusu vardı.	</p>
<p class="dvm">	Delilah öne oturmakta ısrar edince, Morio arkaya geçti. İçinde ritüel için gerekli eşyaların bulunduğu çantayı bagaja atıp, sürücü koltuğuna oturdum. Biz garajdan çıkarken İris kapıdan bize el sallıyordu. Yüzündeki masumiyet ve gülüşündeki umut bana neden burada kalıp savaştığımızı bir kez daha hatırlattı.	</p>
<p>	“Peki sen gerçekten de Nerissa’nın başkanlığı kazanabileceğini düşünüyor musun?” Delilah’a baktım.	</p>
<p>	“Bence şans bizden yana,” dedi. Kız kardeşim geçenlerde seçilen Süper Kahramanlar Konseyi’ndeydi ve birkaç aydır yoğun bir şekilde Nerissa’nın kazanması için kampanyalar düzenliyordu. “Tabii insanlar Taggart Jones’tan korkup kaçmazlarsa. Andy Gambit, Seattle Tattler'da onun kazanacağına dair haberler yayınlıyor. Tek yaptığı, Özgürlük Meleklerini savunmak. Aralarında bir işbirliği olduğunu biliyoruz ve bunu kanıtlayacak deliller arıyoruz; fakat bulamıyoruz. Jones, perilerin ve süper kahramanların kralın eyaletinde kazandıkları tüm hakları yok etmek için gündem yaratmaya çalışıyor.”	</p>
<p>	“Andy Gambit’in hiçbir şeyden haberi bile yok,” diye geveledim. Gambit, asparagas haberler yayımlayan bir gazeteciydi ve Dünyalı, yani saldırgan ve geri kafalı nefret tüccarlarının oluşturduğu bir grup kaçıktan olmayanlara karşı bir garezi vardı. Ben de birçok kez bu iğneleyici sözlerin hedefi olmuştum.	</p>
<p>	“Menolly’yi, onunla konuşması için ikna etmeliyiz.”	</p>
<p>	 Delilah kıkırdadı. “Andy sadece arkasını dönüp, tüm bunları aleyhimize silah olarak kullanacaktır.”	</p>
<p>	“Bizimse bu tarz silahlara hiç ihtiyacımız yok,” dedim. Gambit’in ve onun düşmanca davranan yandaşlarının kuyusunu kazmak için çok daha akıllıca bir plana ihtiyacımız var. Bir süre düşünmeliyiz.”	</p>
<p>	Gambit’i, asparagas gazeteciliğin Tanrısı Gambit’in itibarını zedeleme düşüncesi beni çok eğlendirdi. “Belki de onu uzlaşmaya davet ederek tuzağa düşürüp müstehcen fotoğraflarını yayınlayabiliriz. Ona bir nevi sevgi göstermeliyiz.”	</p>
<p>	Kafamdaki düşünceleri bir süreliğine öteleyerek, arkaya dönüp sordum, “Morio,Harold’ın evine gittiğimizde nasıl bir plan uygulayacağız?”	</p>
<p>	Öne doğru eğildi. Gözleri dikiz aynasında parlıyordu. “Toprağı tuzla ve Tygerian kuyu suyuyla arıtıp, içindeki cehennemi ortaya çıkaracağız. Ölüleri azat edecek duayı ezbere biliyorum.”	</p>
<p>	Aynadan Morio'ya baktım. Artık onun, işlerin sarpa sarmasından keyif aldığını anlamıştım. Söylememesine rağmen hissedebiliyordum. Tam olarak ayaklanmıyordu; fakat yine de ufak bir parça heyecan duyuyordu ki, bu onun kokusuna işlemişti. Kovalamacayı seviyordu, özellikle de işin içinde büyü varsa. Beni asıl korkutan şey, aynı hisleri benim de hissetmeye başlamış olmamdı.	</p>
<p>	Delilah da bunu anlamış olacak ki dönüp ona baktı. “Ölüm büyüsünü nereden öğrendin?”	</p>
<p>	Morio bir süre sessiz kaldı. O, az ve öz konuşan biriydi. “Büyürken öğrendim.” Tekrar susarak, Delilah omuzlarını silkip tekrar pencereye döndüğünde, ona bir bakış attı.	</p>
<p>	Tekerlekler kaldırımın kenarına sürttükçe etrafa yağmur sularını sıçratıyordu. Gökyüzü açıldı ve çok şiddetli bir sağanak başladı. Kayarak diğer arabalara çarpmamak için yavaşladım. Seattle’da araba sürmek zaten zordu; bir de üstüne yağmur yağınca inanılmaz felaketler meydana geliyordu. Öteki Dünya’da yaşadığım zamanlarda bunlar aklımın ucundan bile geçmezdi.	</p>
<p>	Tabii kendi ülkemde daha önce hiç arabaya binmemiştim, hatta el arabasından başka bir şeyin nasıl sürüldüğünü bile öğrenmek zorunda kalmamıştım. At sürmek benim için artık çok olağandı. Zaten atlar ve el arabaları, yollarda patinaj yapabilecek kadar hızlı değillerdi. Öteki Dünya da asfalt yoktu, anca parke taşlar kayganlaşınca problem yaratırdı.	</p>
<p>	“Bıınu halledemez miydin? İliklerimize kadar ıslanacağız?” Kaşlarımı çatarak herhangi bir hava büyüsü yapabilir miyim, diye düşündüm; fakat büyünün ters tepmesi durumunda yaşanabilecek sel baskınını hayal edince bu fikirden vazgeçtim.	</p>
<p>	Delilah öfkeyle homurdandı. “Ne olmuş yani? Geçtiğimiz aylarda şeytan kanı, ölü adam salgısı, lağım ve daha birçok şeye maruz kaldık. Biraz yağmur da neymiş?”	</p>
<p>	“Peri tozunu unutma.” Ona bakıp sırıttım. “Ayrıca bu işi halledene kadar yeşil irin batağına gireceğimize de eminim. İyi ki yetenekli bir kuru temizlemeci bulmuşum.”	</p>
<p>	Sola dönüp, Harold’ın evinin harabelerine giden yola saptım. Bu sabah hava çok kasvetliydi ve olmak istediğim en son yer burasıydı, fakat eğer Morio haklıysa ve goshanti şeytanı gün ışığında ortaya çıkmıyorsa, bunu değerlendirmeliydik.	</p>
<p>	Kaldırıma yanaşıp bir devriye arabasının arkasında durdum. Üniformalarıyla nöbet tutan iki kişi gördük. Lethe ve Finias, Peri İnsan Olay Yeri İnceleme Ekibi’ne yardım etmek için Dünya’ya gönderilen iki Öteki Dünya Perisi'ydiler. Arabadan çıkarken Finias bizi karşılamaya geldi.	</p>
<p>	Araziyi temizlemeye mi geldiniz? diye sordu. Gözleri, yeşilin gördüğüm en dikkat çekici tonuna sahipti. Boyu çok uzun değildi, fakat omuzlarına dökülen altın saçları Delilah’ınkiler gibi parlıyordu. Çenesini gölgeleyen kirli sakalı, onu güçlü gösteriyordu. Yine de bana altın çocukları hatırlatıyordu. Eğitimdeki bir Apollo gibiydi.	</p>
<p>	Başımla onayladım. “İçeri girmemizde bir sakınca var mı?”	</p>
<p>	“Lütfen, buyurun. Issız bir arazide nöbet tutmaktan yoruldum. Fakat dikkatli olun. Şeytanı hissedebiliyorum. Şu an uyuyor olsa da, çok aç.” Gözleri önce altın, sonra yeşil ışıklar saçtı. Eliyle hafifçe koluma dokunarak, “Aslında göründüğünden daha güçlü” dedi.	</p>
<p>	Morio hızla yanıma gelip Finias’ın elini kolumdan çekti. “Uyardığın için teşekkürler. Dikkatli olacağız.” Ritüel takımlarının bulunduğu çantayı bir omzuna, kendi çantasını diğer omzuna astı. “Hadi gidelim” dedi, kararmakta olan havaya bakarak. “Bu fırtınanın görüntüsü hoşuma gitmedi.”	</p>
<p>	Delilah’la birlikte araziye kadar, Morio’yu takip ettik. Burası gündüz de, en az gece olduğu kadar ürkütücü bir yerdi. Arazi ıssızdı. Ormangüllerinin ardında yatan bedeni net bir şekilde görebiliyorduk. Havadaki nemin yoğunluğu, bende klostrofobiye neden oluyordu.	</p>
<p>	Pelerinimi çekerek, yakasını biraz açtım. Hava o kadar kapalıydı ki, her nefes alışımda ciğerlerimin buharla dolduğunu hissediyordum. Cesedin yanına geldiğimizde diz çöküp ona baktım, fakat hiç dokunmadım.	</p>
<p>	Üzerindeki eşofmanlara ve spor ayakkabılara bakılırsa adam koşuya çıkmıştı. Kemerinde bir adımsayar takılıydı ve cebinde bir fener vardı. Kısa boylu, fakat yapılıydı. Gecenin soğuğu, ölünün sertleşmesini hızlandırmıştı. Bir tahta kadar sertti ve yüzünde hala korku dolu bir ifade vardı. Gözlerini kapatmak istedim, fakat kanıtları bozmamalıydım, her ne kadar failin goshanti şeytanı olduğunu biliyor olsak da.	</p>
<p>	“Kim olduğunu merak ediyorum” dedi Delilah, yanıma çökerek.	</p>
<p>	“Spor yapmak için dışarı çıkan bir adam” dedim. “Belki de birinin babası, kocası veya sevgilisidir.	</p>
<p>	Bunu Chase öğrenecek. En azından hava şartları, haşerelerin ondan uzak durmasını sağlamış.” Az miktarda karınca. Ayrıca bazı küçük böcekler ve sinekler etrafta uçuşuyorlardı. Buna rağmen soğuk hava ve nem, en zararlılarını cesetten uzak tutmuştu. Görebildiğim kadarıyla araziye hiçbir hayvan girmemişti. Aniden kafamda beliren bir düşünceyle ayağa kalkıp Morio’nun yanına koştum. Yere devrilmiş bir köknar ağacının gövdesinde büyü için hazırlık yapıyordu.	</p>
<p>	“Sence goshanti şeytanı, hayvanların yaşam güçlerini de emiyor mu? Etrafta neredeyse çıt çıkmıyor. Ne kedi, ne köpek, ne de bir rakun, hiçbiri. Hiçbir şey cesede dokunmamış.”	</p>
<p>	Uzun gümüş bir şamdana, beyaz bir mum oturtmaya çalışıyordu. Birden kaşlarını çattı. “Dürüst olmak gerekirse bilmiyorum, fakat durum böyleyse, beni şaşırtmaz. Tam buraya tuzla üç metre çapında bir halka çizebilir misin?”	</p>
<p>	Başımı sallayıp bana uzattığı rafine edilmiş tuzu aldım. Rafine tuz, iyotlu tuzdan daha saftı ve eğer özellikle deniz tuzuna ihtiyacımız yoksa, büyülerimizde rafine tuz kullanmayı tercih ediyorduk. Zaten yemek pişirirken de bunu kullanırdık. İris’in mutfakta kullandığımız markalara olan hassasiyetini düşününce gülümsedim.	</p>
<p>	“Ben ne yapabilirim?” diye sordu Delilah, etrafına bakınarak. Salkımsöğüdü görünce kaşlarını çattı. “Bu ağacı sevmiyorum, çok garip görünüyor.”	</p>
<p>	“Sanırım goshanti kendisine ev olarak burayı uygun görmüş” dedi Morio. Delilah bir anda yere çöküp eliyle ağaç gövdesinin altında kalan kurumuş yaprakları karıştırmaya başlayınca Morio sordu. “Ne arıyorsun?”	</p>
<p>	“Bir şeyler hissediyorum” dedi, ağacın etrafındaki çamurlu yaprakları ve iğneleri kenara itip, altında büyüyen mantarları sökerken. “Bir koku alıyorum...”	</p>
<p>	Meraklanarak, tuzu bir kenara bırakıp ona katıldım. Yanına diz çökerek kurumuş bitkileri sökmesine yardımcı olmaya başladım. Lysanthra’yı, yani kendi gümüş hançerini kullanıyordu. Bende de aynısı vardı, fakat hançerimi bugün büyü yapmak için kullanacağımdan kirletmek istemiyordum. Delilah’ın hançerinin bir ruhu vardı ve onunla iletişim halindeydiler. Benim de hançerimin duyguları olsa bile onunla sohbet etmek gibi bir merakım yoktu.	</p>
<p>	Bir dakika geçmeden Morio da elinde bir sopayla bize katıldı. Daha rahat çalışabilmek için pelerinimi çıkarıp kenara koydum. Tozdan kirlenmesini istemiyordum. Nemden solan yabani otları, zehirli mantarları ve toprağı parmaklarımla kazmaya başladım.	</p>
<p>	Birkaç dakika kazdıktan sonra Delilah başını kaldırdı. Morio ile ben geri çekilince, Delilah toprağın son katmanını da kazıp, yaklaşık yirmi santim derine gömülmüş olan, ayakkabı kutusu büyüklüğünde bir şeyi ortaya çıkardı. O geri çekilip doğrulunca, çukura bakakaldık.	</p>
<p>	Görünüşe bakılırsa metal bir kasaydı. Üzerinde parlak sarı renkte runik harfler çizilmişti.	</p>
<p>	Morio’ya baktım. “Yazıları hatırlıyorum. Bunlar koruyucu semboller ve bir tanesi de bir büyücü simgesi gibi görünüyor.”	</p>
<p>	“Bir lanet,” dedi Morio sessizce. “Fakat kutuyu açanlar için mi, yoksa araziye girenler için mi, bilmiyorum.”	</p>
<p>	“Araziyi koruyor olabilirler.” Kutuya uzanıp elimi birkaç santim yakınlaştırdım. Güçlü fakat düzensizler. “Harold'ın amcası; adı neydi?Her neyse işte,” amcası işe yaramazın teki de olsa, bir büyücüydü. “Bahse girerim bunu da o yapmıştır. Sorun şu ki... Camille, dokunma şuna! Tehlikeli olabilir” Elimi çekmek için bana doğru uzandı. Sözünü dinleyip hemen elimi çektim. Dünya büyülerinde benden daha becerikliydi. “Her neyse; diyordum ki, acaba yerinden oynatırsak ters tepebilir mi? Lanet henüz geçerli mi, yoksa açtığı Şeytan Kapısı gibi o da alt üst olmuş mudur ?”	</p>
<p>	Delilah dudağını buruşturup, kenarını ısırdı. Dişleri uzunken kendini delmemeyi nasıl başardığını anlamıyordum. Dişleri bir vampirinki kadar sivri değildi, fakat yine de varlıklarını görmezden gelemezdik. Chase’le gerçekleştirdikleri seks oyunları sonucunda meydana gelen yaralar sayesinde de bunların çok yanlış davranışlar olduğunu söyleyebilirdik. Bu yaraların neden kaynaklandığını hepimiz biliyorduk.	</p>
<p>	“Laneti tam olarak biliyor musun? En kötü senaryo nedir?” Ellerini kot pantolonuna silip ayağa kalktı. Yüz seksen beş santimetre uzunluğunda, ince ve kaslı bir yapısı vardı fakat bazen aklını nerede muhafaza ettiğini merak ediyordum.	</p>
<p>	“Sorunu şöyle cevaplayabilirim: Hayır ve ölebiliriz. Cevaplar aynı sırayla verilmek zorunda değil, tabii.” dedim. Tam o anda aklıma parlak bir fikir geldi. “Buldum! Kutuyu Rodney’ye çıkarttırabiliriz. Ne olacaksa ona olsun.”	</p>
<p>	Morio, yüzünde beliren şeytani ifadeyle bana bakıp kahkaha attı. “O küçük veledin bir gün işe yarayacağını biliyordum. Eğer beceremezse, onu Büyükanne Coyote'ye geri veririz, üstelik herhangi bir bahane uydurmak zorunda da kalmamış oluruz” Çantasını karıştırıp, içinden iskelet arkadaşımızın bulunduğu tahta kutuyu çıkardı.	</p>
<p>	Delilah kutuya baktı. “Rodney de kim?”	</p>
<p>	Hay Allah! Bu durum çok eğlenceli olacağa benziyordu. Henüz Delilah ve Menolly’ye iskelet arkadaşımızı uygun bir dille anlatmanın bir yolunu bulamamıştım. Onunla tanışmak isteyeceklerini biliyordum ve eğer tanışırlarsa Delilah’ın kediye dönüşeceğinden ve Menolly'nin Rodney’yi ezip toza çevireceğinden hiç kuşkum yoktu. O zaman da Büyükanne Coyote’ye, oyuncağını kırdığımız için borçlu kalacaktık. Bu senaryo kafamda o kadar gerçekçi bir hal almıştı ki, bu duruma düşmek istemiyordum.	</p>
<p>	Derin bir nefes aldım. “Rodney bir hediye. Aslında o bir albatros. Büyükanne Coyote onu Morio’ya hediye etti. Bu yüzden kaba, ilkel ve çapkın olmasına rağmen ondan kurtulamıyoruz. Sana sataşırsa lütfen onu görmezden gel, olur mu?”	</p>
<p>	Delilah’ın kedi içgüdüleri bir anda devreye girdi. Kulaklarını dikip meraklı gözlerle bakmaya başladı. “Görmek istiyorum.”	</p>
<p>	Morio hafifçe öksürdü. “Unutma, seni uyardık. Kışkırtmaya çalışırsa sakın kanma.” Kutuyu açıp, içine bir dua fısıldadı. Birkaç saniye içinde Rodney doğruldu ve etrafına bakınmaya başladı. Gözlerindeki ateş beni ürkütüyordu. Bir an titrediğimi hissettim.	</p>
<p>	Rodney hemen gözlerini Delilah’a dikip uzun bir ıslık çaldı. “Çok ateşli! Bir kadın daha. Beni bir çubukla becerebilirsin. Yakıyorsun, bebeğim! Eğlence istediğin zaman beni arayabilirsin. Küçük görünebilirim fakat hiçbir erkeğin ulaşamayacağı noktalara kolaylıkla ulaşırım. Tüm vücudumla...”	</p>
<p>	Ne dedin sen? Delilah Rodney’ye ağzı açık bakakaldı ve bir anda tüm yüzü kıpkırmızı kesildi.	</p>
<p>	“Sana demiştim,” diye mırıldandım. “Onu duymazdan gel, yoksa daha kötü olur.”	</p>
<p>	“Kadınlara karşı bir zaafım var...” Bir anda yerinden sıçrayıp etrafta mırıldanarak şarkı söylemeye ve kalçasını ileri geri hareket ettirerek dans etmeye başladı. Bu çok yanlıştı.	</p>
<p>	“Kendimi kabus gibi bir vodvilin içinde hissettim.”	</p>
<p>	“Yeter!” Morio, Rodney’e sinirli bir bakış attı. Ben de onu elimin tersiyle az önce açtığımız çukurun içine atmamak için kendimi zor tutuyordum.	</p>
<p>	“Onu neden yanınızda taşıyorsunuz?” diye sordu Delilah burnunu çekerek. Gözünü başka tarafa çevirmişti. Aurasında belli belirsiz bir parıltı fark ettim. Bunun tek bir anlamı vardı. “Kes şunu, Delilah. Yanımızdan ayrılmamalısın...”	</p>
<p>	Fakat artık çok geçti. Delilah’ın yerinde bir kedi duruyordu. Morio ve ben kediyi durdurana kadar, o çoktan Rodney’ye doğru sıçrayarak Rodney’nin Morio’nun elinden düşmesine sebep olmuştu.	</p>
<p>	Kemik torbası koşarak kaçmaya başladı. Belli ki çok ileri gittiğinin farkındaydı. Delilah da kuyruğunu kıvıra kıvıra, yüzünde mutlu bir ifadeyle onun peşine düştü.	</p>
<p>	Ah, tam düşündüğüm gibi. Onun kedi formuna dönüşmesi kazara değilmiş. Yine de ben ne kadar ısrar edersem edeyim, o bunu itiraf etmeyecekti. Delilah’ı çok iyi tanıyordum.	</p>
<p>	Kazara form değiştirmek, onun yıllardır kullandığı bir bahaneydi. Ev işlerinden kaytarmak, en yoğun olduğumuz anlarda şekerleme yapmak veya birinin ona masaj yapmasını istediğinde hatalı güçlerini kendi çıkarları için kullanmakta üstüne yoktu.	</p>
<p>	“Delilah! Çabuk buraya gel. Sakın, ah olamaz, durdur onu!”	</p>
<p>	Delilah, Rodney’nin başının üstünden atlayıp karşıya sıçramayı başardı, ardından da ona güçlü bir pati indirdi. Rodney uçarak çöp yığınının içine düştü.	</p>
<p>	Kemik torbası sıçrayıp, kemikli parmağını ona doğrultarak yürümeye başladı. “Gel buraya, tatlım, gel buraya. Bunu sakın bir daha yapayım deme, seni pire torbası.”	</p>
<p>	Morio, Delilah’ın daha yakınında duruyordu. Bir anda atılıp ikisinin de tepesine dikildi. Gözleri sarı beneklerle parladı ve tilki şeytan formuna dönüşerek büyümeye başladı.	</p>
<p>	Nefesimi tuttum. Şeytan formundayken bile çok ateşliydi. En azından bana göre. Tümüyle dönüşüm geçirdiğinde neredeyse iki buçuk metre oluyordu ve devasaydı. Bunu oldukça kişisel ve bir o kadar da zevkli yöntemlerle bizzat öğrenmiştim. Yüzü uzadıkça, burnu belirginleşiyordu ve siyah uzun tırnakları, keskin pençelere dönüşüyordu.	</p>
<p>	Henüz değişimini tamamlamadan, birbiriyle didişen çifte doğru uzandı ve gürledi. “Ya şunu hemen kesersiniz ya da ikinizi de yerim.”	</p>
<p>	Delilah ve Rodney, oldukları yerde donup kaldılar. İkisi de kafalarını kaldırıp Morio’ya baktılar. Delilah kuyruğunu kabartarak geri çekildi ve tısladı, fakat koşmaya veya karşılık vermeye kalkışmadı. Rodney ise ellerini kalçasına yaslamış, sinirli bir şekilde Morio’ya bakıyordu. Morio, Delilah’in aradan çekilmesini bekledi, iskeleti tutup kaldırdıktan sonra eski haline dönüştü.	</p>
<p>	Üçüne de bakarak, kafamı salladım. “Tanrım, arkamıza ‘beni tekmele’ yazan tabelalar da asabilirdik. Delilah, hemen şu tüylü kıçını eski haline getir. Rodney... tam bir ahmaksın.” 	</p>
<p>	“Ben aslında senin aptal kıçınla daha samimi olmak isterdim...” diyerek karşılık vermeye çalıştı, fakat Morio onu sıkıştırmaya başlayınca sustu.	</p>
<p>	“Eğer karımla bir daha böyle konuşursan, seni ikiye ayırırım. Büyükanne Coyote’nin hediyesi olman umrumda bile değil.” Sesi oldukça kısıktı ve bu aslında çok tehlikeliydi. Bu, onun kırılma noktasıydı. Onun bu duruma gelmesi kolay bir şey değildi fakat geldiği zaman da ortalık birbirine girerdi. Bu açıdan Morio, Dumanlı’dan daha tekinsizdi, çünkü Morio’nun ne zaman ne yapacağını tahmin etmek zordu.	</p>
<p>	Rodney ciyaklayıp tekrar sustu. Bu sırada Delilah eski haline dönmüştü. Ona soluk bir bakış attım. Ayağını yere sürterek, “Özür dilerim” diye mırıldandı ve bakışlarını çevirdi.	</p>
<p>	“Şu işi halledebilir miyiz, lüütfeeennn?” Küçük düşürücü bir saldırıda bulunmak istiyordum, fakat bunun hiçbir yararı olmayacağını biliyordum. “Rodney, kemik torbası kıçını şu deliğe sok ve o kutuyu çukurdan çıkar.”	</p>
<p>	Morio onu yere indirdi. Rodney bana orta parmağını gösterip deliğe doğru yöneldi. 	</p>
<p>	Aynı anda üçümüz de geri çekildik.	</p>
<p>	Rodney geri çekildiğimizi fark etti. “Sizi kaltaklar, nereye gidiyorsunuz? Neden...?” durdu, deliğe baktı ve sızlanmaya başladı. “Ciddi olamazsınız! O çukurdan lanetli bir kutu mu çıkarmamı istiyorsunuz? Anladım! Benim gözden çıkarılabilir olduğumu düşünüyorsunuz! Bırakalım, kemik adam yapsın. Yanacak olan biri varsa o da benim, değil mi? Ama hayır kaltaklar, değilim.	</p>
<p>	Morio’nun sesi tehlikeli bir biçimde kısıldı. “Sen zaten gözden çıkarılabilirsin. Üstelik ben ne zaman istersem, o zaman.” Rodney bir anlığına sustu, zira Morio’dan ölesiye korktuğunu biliyordum.	</p>
<p>	“Tabii, tabii, anlıyorum. Sen büyük, kötü youkaisin; bense senin değersiz oyuncağınım. İyi tamam, bana bırakın. Fakat beni havaya uçurursanız, artık ben yokum!” diye mırıldanarak çukura indi ve birkaç dakika sonra oflaya puflaya dışarı çıktı. Kutuyu arkasından sürüklüyordu. Hepimiz aynı anda bir adım geri çekildik.	</p>
<p>	“Sırada ne var, patron?” Morio’ya bakarak kutudan uzaklaştı. Derisi ve eti olmamasına rağmen yüzündeki endişeyi görebiliyordum. Ya da yüzünün yerindeki şey her neyse. Morio kollarını kavuşturdu. “Aç şunu.”	</p>
<p>	“Ama... Ama...” Rodney artık ciddiydi. “Bu şey lanetli. Ölebilirim.”	</p>
<p>	“Ölemezsin, çünkü zaten canlı değilsin. Sadece duyguları olan bir golemsin. Emin ol, ben o kutunun içinden çıkabilecek herhangi bir şeyden daha tehlikeliyim. Aç şunu” Morio bir adım ilerledi.	</p>
<p>	Rodney çığlık atıp kutuya doğru koştu. İskelet kutunun kapağını açıp geri sıçrarken, ellerimle yüzümü kapatıp bekledim; fakat patlama falan olmayınca parmaklarımı aralayıp etrafa baktım.	</p>
<p>	“Hiçbir şey olmadı.” Rodney’nin kafası karışmıştı. “Hatalı büyü” dedim, kutuya doğru ilerleyerek.	</p>
<p>	“Kutunun içinde ne var?” diye sordu Delilah, saklandığı ağacın arkasından çıkıp.	</p>
<p>	“Birkaç kristal ve bir torba. Başka bir şey yok. Bunu açmamı istiyor musun? Oldukça dolu görünüyor.” Siyah, keçe torbayı eline aldı.	</p>
<p>	“Aç” dedi Morio.	</p>
<p>	Bu işi kavgacı sevgilimin halletmesine izin verdim. Böylelikle eğer Rodney parçalara ayrılırsa, bu konuda Büyükanne Coyote’ye hesap verecek kişi o olacaktı, ben değil. Zaten onların garip aile yapısına bakınca, bir sorun olduğunda Büyükanne Coyote’nin Morio’ya karşı, bana olduğundan, daha nazik davranacağını tahmin edebiliyordum.	</p>
<p>	Rodney torbayı açtı ve yine hiçbir şey olmadı. Yavaşça baş aşağı çevirip torbanın içindekileri boşalttı. Yere düşen metallerin sesini duyabiliyordum. “Vay, vay, vay,” dedi iskelet. “Bakın burada neler varmış!” Bir kolyeyi eline aldı.	</p>
<p>	Bir adım daha yaklaşıp kutunun içine baktım. Bir sürü mücevher karman çorman halde kutuya saçılmıştı. Fakat torbanın içinde başka şeyler de vardı. Pek de hoş olmayan şeyler. Hatta açık konuşmak gerekirse kolyelerin, yüzüklerin ve küpelerin arasına girmiş bir sürü kemik. Parmak ve eklem kemikleri. Kemiklerden yayılan umutsuzluk, midemi bulandırmaya başladı.	</p>
<p>	“Bunlar, kadınlara ait kemikler. Burada kaybolan kadınlar. Kahretsin” diye fısıldadım.Harold ve sapık arkadaşları öldürdükleri kadınlardan hatıralar biriktiriyorlardı.Morio ve Delilah da yanıma geldi ve birlikte kutuya saçılmış ölüm hazinesine baktık.	</p>
<p>	“Goshantinin burada oluştuğuna hiç şüphe yok” dedi Morio. Kutunun içindekileri karıştırmak için yere oturdu. ‘Kuvars çiviler, boncuk ve kemikleri korumak yerine, etraflarındaki enerjiyi daha da yükseltmiş. Dante’nin Haylazları yine çuvallamış. Bahse girerim, büyü amaçlı yazılan runik harfler aslında enerjiyi kutuya hapsetmek içindi. Bu eşyaları dağıtıp, kemikleri gömerek huzura kavuşturmadığımız sürece, goshanti şeytanını bu araziden temizleyemeyeceğiz.”	</p>
<p>	Başımla onayladım. Harold’ın grubu goshantiyi çağırmayı başarmıştı. Ölüler Diyarı’ndan yükselen ruh hareketleriyle de bir ilgileri var mıydı acaba? Eğer varsa, onların sebep oldukları tüm bu zararı nasıl ortaya çıkaracaktık? Bu düşüncelerden kurtularak tekrar kutuya baktım ve beni saran hüznü hissettim. 	</p>
<p>	Rodney uzanıp kemikleri bir tarafa ayırmaya başladı. İlk kez bu kadar sessizdi.	</p>
<p>	Ona bakıp, “Ne? Şaka yapınıyor musun? Sürpriz espriler yok mu?” dedim sert bir ses tonuyla. Aslında hırsımı çıkarabileceğim birini aradığımı fark ettim.	</p>
<p>	İskelet bir anlığına bakıp kafasını salladıktan sonra sessizce işine geri döndü.	</p>

    
    
  </div>
<div style="margin-top:25%"> <p class="No-Paragraph-Style para-style-override-5" xml:lang="en-US"><center><a href="https://ukalafilozof2019.wordpress.com"><span class="Normal char-style-override-5" xml:lang="tr-TR">https://ukalafilozof2019.wordpress.com</span></a> </center></p>
  </div>
</body>
</html>