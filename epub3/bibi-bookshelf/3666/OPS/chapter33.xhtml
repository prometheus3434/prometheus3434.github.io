<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>İNSANLAR UYANIYOR</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter">
    <section>
      <h1><st c="0">Lâzım Şakşıkır Bey</st></h1>
			<p><span><st c="19">M</st></span><st c="21">emleketimizin çok tanınmış ve çok sevimli bir siması olan pek muhterem Lâzım Şakşıkır Beyefendinin hayatı, gençlerin ağzını bir daha kapanmamak üzere açık bırakacak ve ihtiyarlara da parmaklarını ısırtacak ve kadınların, kızların da ağızlarının sularını akıttıracak biçok esrarengiz muvaffakiyetler ve dehşetengiz muzafferiyetlerle süslüdür. </st><st c="363">Çok dürüst ve namusu mücessem bir zat olan Lâzım Bey, hususî arabası çok büyük olduğundan, bozuk ve dar yollardan gidemediği için, hiçbir zaman doğru yoldan yani tarik-i istikametten ayrılmamıştır. </st><st c="561">Tercüme-i halinin her safhası ve herbir sahifesi birer ders-i ibret olan hayat destanı evlâd-ı vatan için rehber olacak kıymettedir.</st></p>
			<p><st c="693">Muhterem Lâzım Beyefendi 1874 senesi Mart otuzbirinde mübarek salı sabahı rahm-i maderden bu âlem-i fâniye gözlerini açmış ve bir daha da hiç kırpmamış, hatta uykuda bile gözleri açık kalmıştır. </st><st c="889">Her dünyaya gelen çocuğun bağırarak ağladığı malûm ise de bu küçük yavru gık bile dememiş, velâkin onu doğurtan ebe kadın iki gözü iki çeşme ağlayıp bağırarak “Eyvah yüzüğüm!” diyerek feryada ve figana başlamıştır. </st><st c="1104">Ebe karının hiç durmadan ve acele acele “Eyvah yüzüğüm!” feryadı etrafta bulunanlar tarafından yanlış anlaşılarak “Vah vah, sapasağlam turp gibi kadındı, ne oldu zavallıya?” diye teessürü mucip olmuş ve ebe kadını, “Biraz dişini sık geçer!” diye teselliye çalışmışlarsa da, kadının feryadının büsbütün artması üzerine mesele anlaşılmış ve çocuğun doğumu esnasında ebenin parmağındaki altın yüzüğün kaybolduğu anlaşılmıştır.</st></p>
			<section>
			<h1><st c="1527">YÜZÜK İLE GÖZLÜK</st></h1>
			<p><st c="1544">Daha ismi konulmamış olan yavrunun iki elinin yumruk oluşu dikkati çekmiş ve beş kişinin gayreti sayesinde yavrunun yumruk elleri pek zorlukla açılınca, bir elinde ebenin yüzüğü, diğer elinde imamın gözlüğü olduğu hayretle görülmüştür. </st><st c="1781">Yüzükle gözlük elinden alındıktan sonra yavru canhırâş feryad ile ağlamaya başlamıştır.</st></p>
			<p><st c="1868">Yüzüğün nevzadın avucunda bulunması bir dereceye kadar akla yakın gelmişse de imamın gözlüğünün ne münasebetle yavrunun eline geçtiği bitürlü anlaşılamamıştır. </st><st c="2029">Gözlüğün imama ait olduğunu ise, ancak yavrunun validesi teşhis edebilmiş ve “Biz de aylardanberi bunu arıyorduk. </st><st c="2143">Nerden çıktı allahaşkına?” diye sual etmişse de doğumdan mütevellit bihuşî içinde yatan zavallı valideden hakikat ketmedilerek gözlüğün muhafazasında bulunduğu kendisine söylenmiştir.</st></p>
			<p><st c="2326">Bazı iktisatçılar ve maliyeciler küçük Lâzım’ın doğar doğmaz iki eliyle etrafa cam kırıkları saçtığını söylerler ise de hakikat bu merkezde olmayıp, cam mam doğru değildir. </st><st c="2500">Ve vaka bizim naklettiğimiz gibi cereyan etmiştir.</st></p>
			</section>
			<section>
			<h1><st c="2550">SÜREYYA GİBİ</st></h1>
			<p><st c="2563">Validesi aynen sabık kraliçe Süreyya gibi gerek kendisinin ; gerek zevcinin bütün gayretlerine rağmen uzun yıllar hamile kalamayınca, Karabasan Hoca namıyla maruf ve nefesi gayetle keskin bir hocanın himmeti ile ancak hamile kalabilmiş ve yavrusunu dünyaya getirebilmiştir.</st></p>
			<p><st c="2837">Karabasan Hasan Hoca sekiz dokuz ay önce kaybolan gözlüğü kendisine getirilince,</st></p>
			<p><st c="2918">– Fesuphanallah... </st><st c="2938">Aramadık yer bırakmadım. </st><st c="2963">Nereye koymuştum mereti, diye sual ettikte, kendisine vaka anlatılmış ve Karabasan Hoca cevaben,</st></p>
			<p><st c="3059">– Bu çocuk büyük bir işadamı olacaktır. </st><st c="3100">Her tuttuğu altın olsun, memlekete lâzımdır, demiş ve bu münasebetle de Karabasan Hocanın tavsiyesi veçhile yavruya Lâzım ismi verilmiştir.</st></p>
			<p><st c="3239">Küçük Lâzım’ın pederi Saykeri vilâyetinin Düveli kazasının Fırtık kariyyesinden Yalabuk lakabı ile maruf Kel Ahmet olup, Lâzım Bey hayata atılıp servet-ü samana, onsekiz hane ile kırk apartmana, otuz mağaza ile elli dükkâna, elli fabrika ile sayısız mekâna, biçok çiftlik ile pekçok hamam ve hana sahip olduktan sonra pek büyük masraflar karşılığında meşhur tarihçilerimize ailesinin şeceresini tahkik ettirerek pederi Yalabuk Kel Ahmet’in gayet asil bir aileye mensup olduğunu ve dedesinin Sultan Abdülgaffur’un naneyedibaşısı olarak sarayda uzun yıllar devlete, vatana hizmetler ifa etmiş bulunduğunu isbat ettirmiştir ve hatta namdar tarihçilerimizin tarifleri üzerine maruf ressamlarımıza pederinin, dedelerinin ve bütün silsilesinin yağlıboya ve karakalem resimlerini yaptırmıştır. </st><st c="4027">Ve validesinin Sallatomruk Paşazade ahfadından olduğu icat edilmiştir.</st></p>
			<p><st c="4097">Karabasan Hocanın duası kabul olunmuş ve küçük Lâzım’ın her tuttuğu altın olmuş, tıpkı doğumunda olduğu gibi kaybolan eşyaların üstünde bulunması gibi bir hasleti bulunduğu müşahede edilmiştir. </st><st c="4292">Köyde her ne kaybolsa onun üstünde bulunması sebebi ile daha on yaşında iken diyar-ı gurbete düşmüş ve Istanbul’da maruf bir tüccarın yanına kapılanmıştır. </st><st c="4448">Bu tüccarın hizmetinde, daha pek küçük yaşında iken hileli defter tutma usullerini ve Amerikan sistemi vergi kaçakçılığını, bir mala yüzde doksandokuz onda dokuz hile katmanın usullerini öğrenmiş ve bu usulleri muvaffakiyetle tatbik ederek, namusu ile çalışanların hayatta muhakkak surette muvaffak olacaklarını bizzat kendi hayatı ile isbat etmiştir.</st></p>
			<p><st c="4799">Yanında çalıştığı tüccarı kafesleyerek elde ettiği ilk on lirayı hatıra olarak çerçevelemiş ve milyonlara sahip olduktan sonra da bu çerçeveyi yazıhanesinin duvarına asarak ziyaretine gelenlere, “İşte ilk kazandığım para” diye iftiharla göstererek, nasıl sıfırdan milyoner olduğunu gururla anlatmayı itiyat edinmiş idi. </st><st c="5120">Bilâhare bu on liranın sahte olduğunu öğrenince de, o on lirayı aldığı tüccar için: “Nur içinde yatsın... </st><st c="5226">Beni kötü huylara alıştırmamak için bilerek bana sahte parayı sürmüş,” der idi.</st></p>
			<p><st c="5305">Bir müddet de mahalle bakkallığı yapmış olan genç Lâzım’ın sayesinde o mahallenin kadınları kırılmış beyaz taşlardan pilav pişirmesini öğrenmişlerdi. </st><st c="5456">Daha sonra işini genişleterek ihracatçılığa başlayan Lâzım Bey, fındık, üzüm, fasulye, tütün diye bütün Avrupa memleketlerine o kadar bol miktarda taş, toprak, kum ve çakıl ihraç etmişti ki, buyüzden vatan sathının seviyesi Hürriyet meydanının seviyesine inmiş, hatta âlimler erozyon sebebi ile vatan toprağının gittikçe azalmakta olduğunu zannetmişlerdi.</st></p>
			</section>
			<section>
			<h1><st c="5811">MEÇHUL ON YIL</st></h1>
			<p><st c="5825">Lâzım Beyin bundan sonraki on yıllık hayatı meçhulümüzdür ve hiçkimse tarafından bilinmemektedir.</st></p>
			<p><st c="5923">Son derece vatansever olduğundan, bedel vermek sureti ile askerlik vazifesini nakden tediye ederek fiilen ifa eylememiştir. </st><st c="6048">Bundan sonra Lâzım Beyi gayr-i iktisadî devlet teşekküllerinden “Bal tutan parmak yalar Türk Anonim Şirketi”nde mühendis olarak görüyoruz. </st><st c="6187">Arkadaşları maaşları ile geçinemezlerken, o her ay maaşından otuzyedibuçuk kuruş biriktirmeye muvaffak oluyordu. </st><st c="6300">Bu göze görünmeyen küçük paralar ilerideki büyük sermayesinin ilk menbaını teşkil etmiştir. </st><st c="6392">Çok muktesit bir zat olduğundan iktisada riayetle para biriktirirdi. </st><st c="6461">Denilebilir ki, onun kadar para biriktirebilen başka bir kimse yoktur. </st><st c="6532">Maaşından biriktirdiği ayda otuzyedibuçuk kuruşlar, zamanla bir servet olmuş, sekiz sene çalıştığı bu müesseseden ayrıldığı zaman biriktirdiği paraların yekûnu tahminen birmilyon liraya yakındı. </st><st c="6727">Lâzım Beyin sık sık “Bir olmadan bin olmaz” dediği pek meşhurdur ve bu sözü klasik iktisat kitaplarına geçmiştir.</st></p>
			<p><st c="6840">Bundan sonra serbest hayata atılan Lâzım Bey askerîyenin yağ taahhüdü işini almış ve ilk sene sattığı yağa yüzde elli miktarında yağdan başka herşey katmış ve bir itiraz vaki olmadığından bu miktarı her sene artırarak yüzde doksandokuza ve nihayet yüzde yüze çıkartarak meselenin anlaşılması ile taahhüt işinden sarfı nazarla iktidar partisine beşyüzbin lira bağışta bulunarak memleket severliğini bir kere daha isbat etmiştir.</st></p>
			<p><st c="7268">Parasını işleterek faiz yolu ile kısa zamanda servetini beş altı misline çıkarmış, gayr-i resmî ve gayr-i kanunî faizcilik yapmaktansa bu işi kanunî ve resmî şekle sokmak için bir banka kurmuş ve küçük tasarruflarını bankasına yatıranlara elmaşekeri ve elişi kâğıdından fırıldaklar gibi hediyeler va’dederek bütün dar gelirlilerin ceplerindeki bozuk paraları toplayarak bankasında bütünlemiştir.</st></p>
			</section>
			<section>
			<h1><st c="7664">DÖRDÜNCÜ KUVVET</st></h1>
			<p><st c="7680">Memleketteki bütün iş sahalarına el atarak, göz dikerek ve ayak uzatarak teşebbüslerini gittikçe genişleten ve geliştiren Lâzım Bey, büyük iş zekâsına sahip olduğundan, dördüncü kuvvet denilen basını, verdiği bol ilan paralarıyla avucunun içine almıştı.</st></p>
			<p><st c="7934">Müesseselerinde çalıştırdıklarına gayet az maaş ve gayet de yüksek primler ödeyerek vergi miktarını asgariye indirmiş bir büyük maliyecidir. </st><st c="8076">Primleri yüksek, maaşları alçak tutarak hem yanında çalıştırdıklarını, hem de kendisini memnun etmiştir.</st></p>
			<p><st c="8180">Herhangibir işten yüksek vergi ödeyecek kadar kazanmaya başlayınca yeni iş sahalarına yatırımlar yaparak yeni başladığı işlerindeki zararları yüzünden vergiden kurtulmuştur.</st></p>
			<p><st c="8354">Bununla birlikte vergi kaçırdığı gibi bir zehaba katiyen varılmamalıdır ; zira son derecede vatanperver ve yüksek bir insaniyetperver, eşsiz bir hamiyetperver, sancakperver ve perverperver bir zat olup demokrasiye de bütün kalbi ile inanmış bir zat olduğundan seçim zamanlarında partilere kazanma şanslarına göre, sosyal adalete uygun olarak yüzbinlerce lira dağıtır idi. </st><st c="8727">Hatta seçilme şansı zayıf, hele iktidara gelmek ihtimali pek uzak olan partilere bile, ne olur ne olmaz diyerek para bağışlayacak kadar uzak görüşlü idi. </st><st c="8881">Son olarak 500 bin lira bağışladığının ertesi günü ihtilâl-i kebîr olup para verdiği parti iktidardan düşünce, eski verdiğinden daha çok paralar vererek, iktidara yeni gelenlerin de ağızlarına bir parmak bal çalmış ve gönüllerini almıştır.</st></p>
			<p><st c="9120">Ve 300 bin lirayı da gözden çıkararak iktidarda bulunan bir yiğidin muhterem zevcesine bir gazete çıkarmayı temin etmişse de sonradan bu iş bir kargaşalığa gelerek o gürültüde paranın ne olduğu, deve olmuşsa devenin ne olduğu bitürlü anlaşılamamıştır.</st></p>
			<p><st c="9372">Şu kısa tercüme-i halinden de anlaşılacağı üzere Lâzım Bey sıfırdan milyoner olmuş ve bütün servetini alnının teri ile kazanmıştır. </st><st c="9505">Bazı servet düşmanları ve alçak ve hain ve münafık ve mahut sosyalistler kendilerine pek yaraşan amiyane tabirleri ve bozuk ağızları ile – çok affedersiniz – “Bu kadar teri katır bile işemez. </st><st c="9697">Bu herifin alnı Van Gölü mü?” diyerek bulanık suda balık avlamak, habbeyi kubbe yapmak, bir bardak suda fırtına koparmak ve muhterem efkâr-ı umumiyeyi derin uykusundan uyandırıp rahatsız ederek milletin midesini bulandırmak istemişlerse de Allahın inayeti ile hiçbir nane yiyememişlerdir.</st></p>
			<p><st c="9985">Esasen bu habislerin, yoldan gelişigüzel çevirdikleri adamlara katil olduklarını itiraf ettiren Emniyet’imizde dosyaları mevcut olup, bu iftiraları ile dosyaları biraz daha kabarmıştır.</st></p>
			<p><st c="10171">Pek muhterem Lâzım Beyin şu büyük sözü vecize hükmünde ve çok meşhurdur: “En güzel teşebbüs, özel teşebbüstür.”</st></p>
			<p><st c="10283">Özel teşebbüsü, özel sermayeyi, özel kâtibi ve özellikle özel sektörü ve özel sekreteri ve özel arabayı herzaman müdafaa etmiş olan pek muhterem Lâzım Bey millî olması şartı ile devletçiliğe de büyük sempati duymakta ve özel teşebbüsün ancak devletçilikle desteklenebileceğini, devletin, devletlinin ve devletçiliğin vazifesinin özel sermayeyi yaratmak ve kalkındırmak olduğunu beyan etmektedir. </st><st c="10680">Lâzım Bey aynı zamanda sosyalist olup ancak kökü iyice içerde bir sosyalizme taraftardır. </st><st c="10770">Lâzım Bey yalnız sosyalist değil, aynı zamanda, her fırsat buldukça “Atatürk’ün izinde” tatile çıktığını söyleyen bir Atatürkçü, Cumhuriyetçi ve kıymetli bir vatanperverimizdir.</st></p>
			<p><st c="10947">Memleketimizin tanınmış fukara babasıdır. </st><st c="10990">Bir büyük verem hastanesi inşa ettirerek, haklarını yemek sureti ile verem ettiği insanlardan hiç olmazsa bir kısmının ve sayesinde ölen veremlilerin çoluk çocuklarının tedavisi ile – eğer bir miktar varsa – günahlarının da kefaretini ödemiştir.</st></p>
			</section>
			<section>
			<h1><st c="11235">HAYIR OLARAK</st></h1>
			<p><st c="11248">Bundan başka fukara babası Lâzım Bey, hayır olarak iki çeşme, bir cami, bir de mektep yaptırarak daha hayatta iken cennetteki en güzel parselleri de kendisine ve ailesine ayırtmış, dünyada nasıl fakir fukaraya bir parça sahil, havadar bir güzel yer bırakmadıysa, ahirette de fakir fukaraya cehennemden başka sığınacak yer bırakmamak suretiyle sosyal adalet prensiplerine inandığını isbat etmiştir. </st><st c="11647">Akla sığmayacak kadar büyük serveti dolayısıyla iyilik yapmak ve iyi adam olmak imtiyaz ve inhisarını da kendisinden başkasına kaptırmamış bir işadamıdır ve bu sebeple herkesi kendisine “yardımsever, ne iyi adam” demek mecburiyetinde bırakmıştır.</st></p>
			<p><st c="11893">Vücudunda fosfat, iyot, yağ vesaire gibi faydalı maddelerden toprağın ve mezardaki haşerelerin istifade edememesi ve gübresiyle nebatların bile beslenememesi için uzun yıllar büyük paralar sarf ederek modern tıbbın sayesinde ölmemeye gayret etmiş ve ancak seksen küsur yaşında vücudu tamamiyle kireçleşip de cesedinin bile dünyaya faydasız hale geldiğini anlayınca rahmet-i rahmana kavuşmaya razı olmuş ve fakat yine de gözleri açık gitmiştir.</st></p>
			<p><st c="12337">Muhteşem, görülmemiş bir cenaze merasimi ile, binlerce insanın gözyaşları arasında bir kireç külçesinden ibaret mübarek cesedi toprağa tevdi edilmiştir. </st><st c="12491">Cenazesine altıyüz çelenk gönderilmiş ve ölümü “elîm bir ziya” başlığı altında on gün müddetle gazetelerde, tam ve yarım sahife olarak, müessisi bulunduğu onbeş yirmi şirket ve müessese tarafından ilan edilmiştir.</st></p>
			<p><st c="12704">Avrupa’ya felsefe tahsiline gidip Amerika’da eczacı olan oğlu, şimdi Amerika’da caz besteleri yapmaktadır. </st><st c="12812">Büyük kızı dördüncü kocasını değiştirmek üzeredir. </st><st c="12863">Küçük kızı da Mr. </st><st c="12881">Moris, nam-ı diğer Musa Beyle büyük bir gayretle kalan mirası, bitirmek mümkün olmadığından, azaltmaya çalışmaktadır. </st><st c="12999">(Afiyet olsun...)</st></p>
			</section>
			</section>
  <div id="charCountTotal" value="13016"></div></body>
</html>
