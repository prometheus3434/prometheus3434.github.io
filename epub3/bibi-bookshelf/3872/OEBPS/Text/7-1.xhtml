<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-1</title>
  <link href="../Styles/idGeneratedStyles.css" rel="stylesheet" type="text/css" />
  <meta content="urn:uuid:0045320b-e9bf-4901-8870-36cb95b3a37f" name="Adept.expected.resource" />
</head>

<body id="x7" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-3">TEKNİK-TEKNOLOJİ<span class="dipp CharOverride-13"><a class="_idFootnoteLink" href="#footnote-225-1" id="footnote-225-1-backlink">1</a></span></p>

    <p class="arabaslik_orta ParaOverride-14">Giriş</p>

    <p class="paragraf">Sakarya bölgesi sanayicilerinin girişimiyle kurulan Sakarya Kalite Derneği’nin düzenlemiş olduğu bu sempozyumla, bildiğim kadarıyla, sanayiciler ile felsefeciler ülkemizde ilk kez bir toplantıda bir araya gelmiş oluyorlar. Batılı ülkelerde birbiriyle ilgisizmiş gibi görünen alanların insanlarını bir araya getiren toplantıların hep var olduğu ve hele son zamanlarda giderek sıklaştığı bilinen bir husustur. Bu sempozyumun bu türlü toplantıların ülkemizde de yaygınlaşması bakımından örnek oluşturmasını diliyorum.</p>

    <p class="paragraf">Bununla birlikte, bu tür toplantılarda, değişik kesimlerden ve meslek gruplarından insanların birbirlerini anlamalarında belli güçlükler vardır. Bu güçlüklerin başında, herkesin kendi meslek dilini veya jargonunu kullanmasından kaynaklanan anlaşmazlıklar ve hatta gitgide birbirini anlamamalar gelir. Ben bu bildirimde, bu gibi güçlükleri asgariye indirmek amacıyla, bir felsefeci olarak, kendi alanımın terminolojisine ve jargonuna, zorunlu olmadıkça başvurmadım.</p>

    <p class="arabaslik_orta">“Tekni<a id="x.20603"></a>k” Üstüne</p>

    <p class="paragraf">“Teknik” teriminin Grekçe özgün şekli olan “techne” sözcüğü iki anlamlıdır: 1. Bir nesnenin üretilmesi veya bir amaca ulaşılması için gerekli olan ilkelerin bilgisi. 2. Bu bilgiler ışığında üretilecek nesne veya ulaşılacak amaç için başvurulan yöntem, beceri ve el yatkınlıklarının tümü. Her iki anlamı içerecek şekilde “teknik”i doğada var olan nesneleri insani/toplumsal yaşamda kullanım değeri olan araçlara ve gereçlere dönüştürme faaliyeti ve bu faaliyet sırasında belli bir plana göre yönlendirilmiş beceriler ve başvurulan yöntemler topluluğu olarak da tanımlamak mümkündür.</p>

    <p class="paragraf">Bu tanımlamalara göre teknik, insanın yapay yoldan ve belli bir amaç veya plana göre doğada rastlanmayan nesneler yaratma yetisi olarak kendini gösterir. Teknik yoluyla üretilen nesneler, yani teknik nesneler, doğada kendiliğinden bulunan veya meydana çıkan nesnelerden, insan tarafından yaratılmış olmaları yönünden ayrılırlar. Grekler, hem doğal, hem insan eliyle meydana gelme ve getirilme sürecine <span class="CharOverride-2">poiesis</span> (yaratma) derlerdi. Bu durumda <span class="CharOverride-2">techne</span> (teknik), insanın maddeye kendine göre biçim vermesi şeklinde beliren bir <span class="CharOverride-2">poiesis</span>, bir yaratma faaliyeti olarak görülmüştür. Şüphesiz ki, teknik öncelikle, insanın kendi doğal eksikliklerini giderme ihtiyacının bir ürünü olmuştur. Diğer hayvanlara göre doğal donanımı zayıf olan insan, bu açığını kapatmak üzere aletler yapmak, yapılan aletler yardımıyla barınaklar inşa etmek, giyinmek, araç ve gereç kullanarak avlanmak, tarım yapmak vb. zorunda kalmıştır. Ne var ki tüm teknik nesneler eksikliklerimizi gidermek amacıyla üretilmiş de değildirler. İnsan, doğadan gelen açığını kapatmak için teknik nesneler üretmedeki zorunluluğun ötesine geçmeyi bilmiş, refah ve konfor için de teknik nesneler üretmeyi bilmiştir. Açıktır ki, teknik nesne ister zorunlulukların üstesinden gelmek, ister daha fazla refah ve konfor sağlamak için üretilmiş olsun, en nihayet, kullanım amaçlı nesnedir.</p>

    <p class="paragraf">Tekniğin, bir taş parçasına bir sap bağlayarak onu balta veya çekiç olarak kullanan taş devri insanından beri hep var olan bir fenomen olduğu açıktır. İnsanı nitelendirmekte kullanılan iki nitelik, <span class="CharOverride-2">homo sapiens</span> (düşünen, akıl sahibi insan) ile <span class="CharOverride-2">homo faber</span> (alet yapan, teknik ortaya koyan insan) şüphesiz, insanı insan kılan en önemli nitelikler arasında yer alırlar. Diğer hayvanlar gibi doğal çevresinde kalsaydı, insan insan olamazdı. İnsanın insan haline gelmesi, aklının yardımıyla teknik ürünler ortaya koyması sayesinde mümkün olabilmiştir. İnsan; taştan, bakırdan, tunçtan, demirden aletler yapabildiği sürece bir toplumsal yaşam, bir kültür, bir uygarlık yaratabilmiştir. Örneğin Henri Bergson’a göre tarihöncesinden tarihe geçişi sağlayan en önemli aşama, insanın <span class="CharOverride-2">homo faber</span> haline gelmesidir. Öyle ki, insanı hayvandan ayıran en önemli yönlerden biri, insanın yapay nesneler üretebilmesidir. Kısacası teknik, insan ve toplum yaşamının en temel unsurlarından biridir.</p>

    <p class="arabaslik_orta">“Teknoloji” Üstüne</p>

    <p class="paragraf">“Teknik” teriminin bin yılları bulan tarihine karşılık “teknoloji” terimi en fazla son 250 yıldır kullanılmaktadır. Her iki terim anlamdaş yönler içermekle birlikte “teknoloji” terimini her şeyden önce sanayi devrimiyle birlikte ortaya çıkan bir fenomeni adlandırmakta kullanmak, sık rastlanan bir durumdur. Buna göre teknoloji, ancak sanayileşmiş bir toplumda ortaya çıkabilen, gelişmiş, sistemleşmiş ve karmaşıklaşmış teknik faaliyetlerin tümünü içerir. Bu tanımıyla teknolojiye, tekniğin sanayi toplumunda ulaşılan çok ileri bir aşaması olarak da bakılabilir, ona “modern teknik” adı verilebilir ve “teknik” ile “teknoloji” arasında olsa olsa bir derece farkından söz edilebileceği belirtilebilir ve teknolojiyi karakterize eden yönün seri üretim yapabilen makineler üretmek kadar makineler üreten makineler üretmek, bunlar için gerekli organizasyon ve mekanizasyon faaliyetinde bulunmak olduğu da söylenebilir.<span class="dipp CharOverride-13"><a class="_idFootnoteLink" href="#footnote-225-2" id="footnote-225-2-backlink">2</a></span></p>

    <p class="paragraf">Bundan sonra “teknik” terimini yer yer kullanmakla birlikte, genellikle, sempozyumun amacını gözeterek, yukarıdaki ilk tanımı ışığında “teknoloji” üzerinde duracak ve onun bir toplumsal fenomen olarak diğer toplumsal fenomenlerle bağı ve günümüzdeki anlamına ve değerine değinmeye çalışacağım.</p>

    <p class="arabaslik_orta">Teknoloji ve Bilim (Matematik ve Doğa Bilimi)</p>

    <p class="paragraf">Teknoloji ile <span class="CharOverride-2">bilim</span> arasında kopmaz bir bağ olduğu çok tekrarlanan bir husustur. Gerçekten de teknolojik ürünlerin yapımında matematik gibi bir formel bilimin yanında fizik, kimya, biyoloji gibi doğa bilimlerine başvurmanın zorunlu olduğu bilinir.<span class="dipp CharOverride-13"><a class="_idFootnoteLink" href="#footnote-225-3" id="footnote-225-3-backlink">3</a></span> Kısacası, teknoloji bilime dayanır. Ne var ki bu tespit ancak son 250 yıl için geçerli olabilir. Çünkü modern doğa bilimlerinin ortaya çıkmasından çok önce, hatta taş devrinden bu yana, tekniğin insani/toplumsal yaşamda hep var olduğuna değinmiştim. Başka bir ifadeyle, modern bilim insanlıkla birlikte ortaya çıkmamıştı; oysa teknik, insanlığın her aşamasında hep vardı. 20. yüzyılda Heidegger, bu hususa dikkatimizi çeken ilk filozof olmuştur. Böyle bakıldığında, bilime, hele modern doğa bilimlerine dayandığı söylenen teknik, bin yılların tekniği değil, sadece modern teknik veya teknolojidir. Bu durumda hatta klasik anlamıyla tekniğin bilimi öncelediği ifade edilmelidir. En azından, bilim ile teknik arasında, tarihsel açıdan bakıldığında, bir zorunlu bağ olmadığı söylenmelidir. Bilim olmadan da teknik olur. Yine yukarıdaki örneğe başvurarak söylemek gerekirse, taştan balta yapan taş devri insanının bir tekniği vardı, ama bilimi yoktu. “Önce bilim, sonra teknik gelir” denemez. O halde altı çizilerek belirtilmelidir ki, <span class="CharOverride-2">bilimsiz teknik olur, fakat bilimsiz teknoloji olmaz</span>. Bununla birlikte, bilimin her durumda teknolojiyi öncelediği de söylenemez. Teknolojik ürünler ve buluşlar da bilimin gelişmesine katkıda bulunurlar; bu demektir ki, teknoloji de bazen bilimi önceler. Kısacası, modern bilimler ile teknoloji arasında tek yanlı bir etkileme-etkilenme ilişkisi değil, bir karşılıklı etkileşim ilişkisi vardır. Bu karşılıklı etkileşim sürekli yeni teknoloji tarzlarının ortaya çıkmasına yol açar. Örneğin buhara dayalı makineleşmenin yerini elektriğe ve motora dayalı makineleşme alır; burada da kalınmaz, elektriğe ve motora dayalı teknolojinin yerini hızla elektroniğe ve nükleer güce dayalı teknoloji alır. Teknolojilerin zaman içinde uğradığı değişime bağlı olarak teknik nesneler de sürekli bir değişim gösterirler. Teknoloji ile teknik arasında bir derece farkı olduğunu belirtmiştim. Ne var ki bu derece farkı özellikle 20. yüzyılın ikinci yarısından bu yana bir derece farkı olmaktan da çıkmış, neredeyse bir nitelik farkına dönüşmüştür. Bu fark, iki nedenle bir nitelik farkına dönüşmüştür: 1. Eskiden teknik nesnelerdeki değişim bin yılları alırken, son dönemde on yılları almaya başlamış, öyle ki günümüzde artık yılları, hatta sadece günleri alır hale gelmiştir. 2. Teknik, insanlık tarihinde hep bir fenomen olarak var olmuştur, demiştim. Buna karşılık teknoloji, son yüzyıllarda insanlık tarihinin ve kültürün en önemli ve belirleyici toplumsal fenomenlerinden biri olup çıkmıştır. Benim bu bildirideki öncelikli amacım da teknolojinin bir toplumsal fenomen olarak kültür içindeki yerine değinmek ve günümüzdeki olumlu-olumsuz etkilerini, özellikle siyasetle bağını değerlendirmektir.</p>

    <p class="arabaslik_orta">Kültür ve Teknoloji</p>

    <p class="paragraf">Modern bir felsefe disiplini olan kültür felsefesinde <span class="CharOverride-2">kültür</span>, toplumların doğal durumdan çıkıp kendileri için güzel ve yararlı saydıkları şeyler üretmek, iyi ve doğru belledikleri amaçlara ulaşmak ve bu amaçları gerçekleştirme yolunda gösterdikleri tüm faaliyetleri ve bu faaliyetler sonucu meydana getirdikleri tüm ürünleri ve yaratımları adlandırır. Bu tanıma göre, dil, ekonomi, bilim, teknik/teknoloji, tarih, din, sanat, devlet, ahlak, hukuk, siyaset, eğitim ve nihayet felsefe, kültürün başlıca öğeleri ve yapı taşları olarak sıralanırlar. Kısacası, insanın düşünüp gerçekleştirdiği her şey kültüre dahildir. Buna göre tekniğin/teknolojinin yerinin de kültür olacağı bellidir.<span class="dipp CharOverride-13"><a class="_idFootnoteLink" href="#footnote-225-4" id="footnote-225-4-backlink">4</a></span> Öyle ki, teknik/teknolojik nesneler doğada yer alırlar; fakat onlar doğanın değil, kültürün parçalarıdır.</p>

    <p class="paragraf">Öbür yandan, kültürü oluşturan öğeler birbirinden bağımsız değildir, aralarında sürekli bir bağ vardır. Buraya kadar teknik ve teknoloji, sadece tanımlayıcı bir tutumla, bilimle olan bağı dışında, diğer kültür öğeleriyle bağından az veya çok yalıtılmış haliyle ele alındı. Oysa birer kültür öğesi olarak tekniği ve teknolojiyi diğer kültür öğelerinden yalıtılmış bir halde, tek başına ele almak yetersizdir. Öyle ki, tekniğin ve teknolojinin özü, diğer kültür öğeleriyle sürekli bağı içinde ortaya çıkar.</p>

    <p class="paragraf">Teknolojinin <span class="CharOverride-2">bilim</span>le ilişkisi üzerinde daha önce duruldu ve özellikle bilimsiz bir teknolojinin düşünülemeyeceği vurgulandı. Şimdi burada yalnızca, bilimin bir kültür öğesi olduğunun belirtilmesi, bilim-teknoloji ilişkisinin kültür kapsamında ve kültür öğeleri arasında gerçekleşen bir ilişki olduğunun görülmesi bakımından gerekli olabilir.</p>

    <p class="paragraf">Teknolojinin <span class="CharOverride-2">ekonomi</span> ile ilişkisi, en az bilim ile ilişkisi kadar yoğun bir ilişkidir. Ekonomiyi, kabaca, insan ihtiyaçlarının üretilen mal ve hizmetlerle giderilmesi için sürdürülen faaliyetlerin tümü olarak tanımlarsak; ekonomide teknolojinin yerine ve işlevine örtük olarak değinmiş oluruz. Çünkü üretim teknik beceriyle, teknik araç ve gereçlerle teknik nesneler üretme biçiminde gerçekleşir. Ekonomik olarak ihtiyaç duyduğumuz her şey, teknolojiye bağlı bir dizi işlem ve faaliyet olarak ekonomiyi belirler. Ekonomi teknolojiyle, teknoloji ekonomiyle iç içe geçer. Ekonomide “mal” denen şey, doğada kendiliğinden bulunan nesnelerden farklı olarak, insan eliyle, bir teknikle, teknolojiye başvurularak üretilmiş bir üründür. Teknolojideki gelişmeler ekonomiyi etkiler; ekonomik ihtiyaçlar yeni teknolojilerin meydana çıkmasına yol açar.</p>

    <p class="paragraf">Teknoloji ile diğer kültür öğeleri arasında, bilim ve ekonomi ile olan ilişkideki yoğunluk kadar olmasa da hep bir karşılıklı etkileşim olduğunu gözlüyoruz. Örneğin, teknolojinin hukuk ile bağı pek göze batmaz; oysa bu bağ pek sıkıdır. Teknolojik ürünlerin üretim şekli ve standardizasyonu bazı hukuksal yaptırımları gerektirir; yasalar, yönergeler, yasaklar, kararlara ihtiyaç gösterir. Bu, dolaylı olarak teknolojinin <span class="CharOverride-2">devlet ve siyaset</span> ile bağını da gösterir ki, bu husus üzerinde bildirimin son bölümünde özellikle duracağım. Teknolojinin <span class="CharOverride-2">eğitim</span> ile bağı çok daha açıktır. Özellikle günümüzde bu konuda sadece bilgisayarlı eğitimi örnek vermek, bu bağın niteliğini görmek için yeterlidir. Tekniğin ve teknolojinin <span class="CharOverride-2">sanat</span> ile bağı oldukça tartışmalıdır. Örneğin Heidegger, sanatın bir yaratma, bir <span class="CharOverride-2">poisesis</span> faaliyeti türü olarak <span class="CharOverride-2">techne</span> olduğunu belirtir, sanatın teknikten çıktığını söyler. Bununla birlikte sanatta hayal gücü ve sezginin, teknolojide ise akıl ve düşünmenin yönlendirici olduğunu belirtenler, teknolojinin “yararlı”yı, sanatın ise yarardan arınmış “güzel”i hedeflediğini söyleyenler, sanat ile teknoloji arasında bir karşıtlık olduğuna inanırlar. Ne var ki, sanatta bir teknik yön olduğu bellidir. Ayrıca teknolojide de sanatsal bir esine, sezgiye rastlanması hiç de nadir değildir.</p>

    <p class="paragraf">Tekniğin ve teknolojinin <span class="CharOverride-2">ahlak</span> ile olan bağı da oldukça tartışmalıdır ve son on yıllar içinde daha da tartışmalı hale gelmiştir. Tekniğin ve teknolojinin ahlaksal yaşamı çok yakından etkilediğini belirtenler kadar ikisi arasında bir nedensellik bağıntısı görmeyenler de vardır. Birinci görüşten yana olanlar, televizyonun, bilgisayarın, internetin ve diğer teknolojik ürünlerin kişisel, ailesel, hatta toplumsal ilişkileri etkilediğini, sınırladığını veya yeni ilişki şekillerinin belirmesine yol açtığını belirtiyorlar. Tekniğin ve teknolojinin ahlaksal yaşamdaki etkisinin fazla olmadığını savunanlarsa, insanların ve toplumların, tarihleri yüzyılları, bazen bin yılları bulan gelenek ve törelerinin, ahlaksal yaşam tarzlarının, teknik ve teknoloji ile hiç de öyle kolayca sarsılmadığını vurguluyorlar.</p>

    <p class="paragraf">Teknik ve teknoloji ile <span class="CharOverride-2">din</span> arasındaki bağın niteliği konusunda ise, özellikle günümüzde, daha çok ikinci görüşten yana olanları, yani ahlaksal ve dinsel yaşam tarzlarının teknik/teknoloji ile hiç de kolayca sarsılmadığını savunanları haklı çıkaracak bir görünümle karşılaşıyoruz. Özellikle son on yıllarda, teknolojide meydana gelen patlama niteliğindeki gelişmelerin, insanların ve toplumların dinsel yaşamlarında herhangi bir değişime yol açmadığını, hatta dinin bu dönemde eskisine oranla daha da güçlendiğini görebiliyoruz.</p>

    <p class="paragraf">Teknolojinin ahlak, din ve siyasetle bağı konusunda şunu söylemek gereklidir: Teknolojinin bu üç kültür öğesi üzerindeki etkisi sınırlıdır; fakat bunların teknolojinin imkânlarını ve teknik nesneleri kendileri adına kullanmalarının hızı, gün geçtikçe ve sınırsızca artmaktadır.</p>

    <p class="arabaslik_orta">Günümüzde Teknolojinin Yol Açtığı Sorunlar</p>

    <p class="paragraf">Günümüzde teknolojinin yararları kadar yol açtığı sorunlar da gündemimizden düşmüyor. Bunlara burada üç başlık altında kısaca değineceğim.</p>

    <p class="paragraf">a. Teknoloji-Doğal Çevre İlişkisi: Teknolojik ürünler yapay yoldan meydana getirilmiş olsalar da en nihayetinde doğa içinde yer alan nesnelerden ibarettirler. Bu ürünler ve teknolojinin getirdiği sonuçlar olumlu ve olumsuz olabiliyor.</p>

    <p class="paragraf">Olumlu bakıldığında, teknolojik ürünler, kim ne derse desin, hiç şüphe yok ki, kişilerin, toplumların yaşamını kolaylaştırıyor. Zaten bu kolaylıklara hiç kimse tam olarak sırtını dönemiyor. Olumsuz bakıldığında ise, bu ürünler çoğu kez doğanın görünümünü değiştiriyor, onun kendi halindeki düzenini olumsuz etkileyebiliyor. Betonlaşma, sanayi bölgelerinin çoğalması, nükleer santrallerdeki radyasyon kaçakları, sentetik madde üretiminde kullanılan kimyasal maddeler, sanayi atıkları, yeni makine ve cihazlar, hurda makineler, araba ve makine çöplükleri vb. doğanın dengesini bozmaktadır. Hatta teknolojik ürünler doğayı işgal etmiş durumdadır. İnsan pek çok yönden, teknoloji aracılığıyla doğaya düşman bir tavır almış görünmektedir. Teknolojinin insanlığın ilerlemesine büyük katkıları olduğunu düşünenler, teknolojiye iyimserlikle bakanlar, “modern insan”ın teknolojiden yana olması gerektiğini ileri sürenler, onun sunduğu büyük imkânların altını çizenler, özellikle tıptaki teknolojik gelişmeleri haklı olarak işaret edenler, ne var ki, aynı teknolojinin olumsuz sonuçlarıyla fazla ilgilenir görünmüyorlar. Oysa kötümserlerin tespitleri hiç de göz ardı edilecek gibi değildir. Onlara göre teknolojinin yol açtığı zararlar sağladığı yararlardan çok daha fazladır. Teknoloji, sadece doğal dengeyi tahrip etmekle kalmıyor, yaşama koşullarını da olumsuz yönde değiştiriyor; toprağı, suyu, havayı kirletiyor. Hele silahlanma, aşırı mekanizasyon, teknolojiyi öldürücü ölçüde tehlikeli kılabiliyor.</p>

    <p class="paragraf">b. Teknoloji ve Toplumsal Yaşam: Teknoloji bir yandan toplumsal yaşamda bireyler ve kurumlar arası iletişimin boyutlarını sınırsızca genişletirken, öbür yandan ve paradoksal olarak, insanlar arasındaki bire bir ilişkiyi sınırlandırıyor; insanlar birbirleriyle yüz yüze değil, internet aracılığıyla iletişim kuruyorlar. Teknoloji, insanları, teknolojik ürünlerle çevrili bir ortamda, bunlarla haşır neşir bir durumdayken yalnızlaştırıyor.</p>

    <p class="paragraf">c. Teknoloji ve Bilgi: İleri teknoloji düzeyine ulaşmış toplumlara, günümüzde “teknolojik toplum” dendiği gibi “bilgi toplumu” da deniyor. Teknoloji sayesinde bilginin bugüne kadar rastlanmadık ölçülerde aktarılıp yayıldığı bilinen bir husustur. Ne var ki, internet ve diğer teknolojik araçlar yardımıyla aktarılıp yayılanın gerçekten de bilgi mi, yoksa sadece enformasyon, malumat mı olduğu da sık sık soruluyor. Ayrıca aktarılıp yayılanın bilgi olduğu kabul edilse bile bu bilginin niteliği ve kalitesi bir tartışma konusudur. Aktarılıp yayılan bilgi, iletişim sürecine katılımı ve bu süreçte kullanılan teknolojik araçların kullanımını teşvik eder bir işlev yüklenmiş görünüyor. Bilgi aktarım mekanizmaları, bir küçük azınlığın denetiminde ve tüketim kültürüne hizmet eden bir işlevle karşımıza çıkıyor. Bu azınlık üstelik giderek küçülüyor; buna karşılık büyük çoğunluk bilgi çevresinden dışlanmış oluyor. Dünyada bugün bilgiyi ileten, denetleyen ve yöneten bir “bilgi yönetimi oligarşisi”nden söz ediliyor. Bilgi yaygınlaşamıyor, demokratlaşamıyor. “Bilgi toplumu”, bilgiyi üreten ve elinde tutan oligarşilerin, sermaye tekellerinin güdümünde bir toplum olarak kendisini gösteriyor.</p>

    <p class="arabaslik_orta">Teknolojiden Kim Sorumlu?</p>

    <p class="paragraf">Bütün bu hususlardan bizzat teknolojiyi “sorumlu” ve “yükümlü” tutmak saçma olur. Teknoloji, en nihayetinde, insanın yarattığı bir şeydir ve o, çeşitli amaçlar için bir araçlar manzumesi olmaktan başka bir şey değildir. “Sorumluluk” ve “yükümlülük”, öncelikle birer ahlak kavramıdırlar; hukuksal ve siyasal sorumluluk ve yükümlülükler de ahlaksal sorumluluk ve yükümlülük fikirlerinin birer türevidirler. O halde, teknolojiyi hem bireysel, hem toplumsal düzeyde, ahlaksal, hukuksal ve siyasal sorumluluklardan ve yükümlülüklerden bağımsız bir halde, bizzat kendisinden hareketle değerlendirmek mümkün değildir. Başka bir ifadeyle teknoloji, onu kullanan insandan ve bağlı olarak, siyasal kararlardan ve tercihlerden, bu tercihler doğrultusunda şekillenen devlet politikalarından bağımsız bir fenomen olarak ele alınamaz. Özellikle günümüzde teknolojiyi siyasetten bağımsız düşünmek mümkün değildir.</p>

    <p class="arabaslik_orta">Teknoloji ve Siyaset</p>

    <p class="paragraf">Önce şunu vurgulamak gerekir: Teknolojinin ürünlerinin ve sonuçlarının kullanımı, bu ürünlerin ve sonuçların bireyler ve toplumsal gruplar arasında paylaşımı sorunu, teknolojinin bir sorunu değildir. Ve en önemlisi, kullanım ve paylaşım sorunlarının çözümünde teknolojinin doğrudan bir katkısı da olamaz. Bu sorunların çözümü, ancak siyaset yoluyla mümkündür. Siyaset de binlerce yıldan beri bireyler, sosyal gruplar arasındaki çıkar çatışmaları temelinde şekillenmiştir ve bugün de böyle şekillenmektedir. Bu çerçeveden bakıldığında, teknoloji-siyaset ilişkisi için şunların belirtilmesi gerekli görünüyor: a. Teknolojik ürünlerin ve sonuçların kullanım ve paylaşımında hangi siyaset benimsenmelidir? Ekonomik ve sosyal eşitsizlikleri olağan karşılayan, güçlü ve becerikli olanların toplumda diğer bireylere ve gruplara göre ekonomik ve sosyal üstünlüğü ve ayrıcalığı olduğunu ileri süren liberal ve (özellikle günümüzde) neoliberal politikalar mı benimsenecektir; b. yoksa “eşitlik” ve “sosyal adalet” ilkelerinden hareket eden ve her alanda olduğu gibi teknolojik ürünlerin ve sonuçların kullanım ve paylaşımında da asgari eşitliğin sağlanması gerektiğini ileri süren eşitlikçi ve sosyal adaletçi politikalar mı uygulanacaktır?</p>

    <p class="paragraf">Ben kendi adıma, günümüzün neoliberal politikalarının bütün dünyada ve bizde sosyal gruplar arasındaki eşitsizlik uçurumunu daha da derinleştirdiği, böyle giderse dünyada ve bizde sosyal patlamaların kaçınılmaz olacağını düşünüyorum. Eşitlikçi ve sosyal adaletçi politikaların, liberaller ve neoliberaller için bile, en azından kendi varlıklarını muhafaza bakımından gerekli olduğu görülmelidir. Bu çeşit politikaların yönlendirmediği bir teknolojinin geleceği de karanlıktadır.</p>

    <p class="paragraf">Devletler arası politika bakımından teknolojiye bakıldığında ise şunların belirtilmesi zorunludur: İnsanlık tarihinin her döneminde, devletler arası politikayı güçlülük-güçsüzlük ilişkisi belirlemiştir. Başka bir ifadeyle, güçlüler her zaman güçsüzlere üstünlüklerini kabul ettirmiş ve onları sömürmüşlerdir. Teknoloji çağında bu sömürü, teknoloji ihracı yoluyla daha da genişlemiştir. Bizim gibi teknolojide geri kalmış ülkeler isteseler de, istemeseler de teknoloji ithal etmeye mecburdurlar. Ne var ki, bu ithalatın asgariye indirilmesi ve bu arada bu ülkelerin kendi teknolojilerini üretmeleri hedef olmalıdır. Aksi halde, bu ülkeleri bekleyen şey, sömürünün daha da artması ve giderek bağımsızlığın yitirilmesi olacaktır.</p>

    <p class="arabaslik_sol"><span class="CharOverride-12">SEÇİLMİŞ KAYNAKÇA</span></p>

    <p class="paragraf">Ellul, J., <span class="CharOverride-2">Sözün Düşüşü</span>, Çeviren Hüsamettin Arslan, Paradigma Yayınları, İstanbul, 1999.</p>

    <p class="paragraf">Heidegger, Martin, <span class="CharOverride-2">Tekniğe İlişkin Soruşturma</span>, Çeviren Doğan Özlem, 2. baskı, Paradigma Yayınları, İstanbul, 1999.</p>

    <p class="paragraf">Özlem, Doğan<span class="CharOverride-2">, Felsefe ve Doğa Bilimleri</span>, 5. baskı, Notos Kitap, İstanbul, 2013.</p>

    <p class="paragraf">Özlem, Doğan, <span class="CharOverride-2">Kültür Bilimleri ve Kültür Felsefesi</span>, 6. baskı, Notos Kitap, İstanbul, 2015.</p>

    <p class="paragraf">Özlem, Doğan, <span class="CharOverride-2">Bilim, Tarih ve Yorum</span>, İnkılâp Kitabevi, İstanbul, 1998.</p>

    <p class="paragraf">Pöggeler, O./Allemann, B., <span class="CharOverride-2">Heidegger Üzerine İki Yazı</span>, 2. baskı, Paradigma Yayınları, İstanbul, 2001.</p>

    <p class="paragraf">Ströker, E., <span class="CharOverride-2">Bilim Kuramına Giriş</span>, Çeviren Doğan Özlem, 2. Baskı, Gündoğan Yayınları, Ankara, 1995.</p>

    <p class="paragraf">Uygur, Nermi, <span class="CharOverride-2">Çağdaş Ortamda Teknik</span>, Ara Yayıncılık, İstanbul, 1989.</p>

    <div class="_idFootnotes">
      <div class="_idFootnote">
        <p class="dipnot"><a class="_idFootnoteAnchor" href="#footnote-225-1-backlink" id="footnote-225-1">1</a> “Teknoloji İnsani Amaçlar İçin Bir Araçtır”, Sakarya Kalite Derneği tarafından 07-08 Haziran 2001’de Bolu Abant Otel’de düzenlenen II. Teknoloji, Kalite ve Üretim Sistemleri konulu sempozyumda bildiri olarak sunulmuştur.</p>
      </div>

      <div class="_idFootnote">
        <p class="dipnot"><a class="_idFootnoteAnchor" href="#footnote-225-2-backlink" id="footnote-225-2">2</a> “Techne” ve “logos” sözcüklerinden oluşmuş bir terim olarak “teknoloji”, aynı zamanda teknik üzerine bir bilgi faaliyeti ve hatta “tekniğin bilimi” anlamına da gelir ve sınai faaliyetin çok çeşitli alanlarında kullanılan takım, makine, araç vc yöntemleri incelemeyi, bunların bir bilgisini ortaya koymayı ifade eder. Burada terimin bu anlamı üzerinde değil, aynı terimle ifade edilen insani/sosyal fenomen üzerinde durulduğu açıktır.</p>
      </div>

      <div class="_idFootnote">
        <p class="dipnot"><a class="_idFootnoteAnchor" href="#footnote-225-3-backlink" id="footnote-225-3">3</a> Burada bilim kavramıyla doğa bilimlerini kastettiğim açıktır. Teknolojinin sosyal bilimler ve hele tin (kültür) bilimleri ile olan bağı ayrıca ele alınmayı gerektirir. Bu konuda yazının sonundaki kaynakçada yer alan telif ve çeviri çalışmalarıma bakılabilir.</p>
      </div>

      <div class="_idFootnote">
        <p class="dipnot"><a class="_idFootnoteAnchor" href="#footnote-225-4-backlink" id="footnote-225-4">4</a> “Kültür” ile “uygarlık”’ arasında ayrım yapanlar, ”teknik”i ve tabii ki “teknoloji”yi uygarlığa dahil ederler. Bana göre uygarlıktan sayılan her şey, yukarıdaki tanımına göre, “kültür”den sayılır. Yapay kültür-uygarlık ayrımının bulanıklığa yol açtığını, bu ayrımın terk edilmesi gerektiğini birçok çalışmamda belirtmeye gayret ettim.</p>
      </div>
    </div>
  </div>
</body>
</html>
