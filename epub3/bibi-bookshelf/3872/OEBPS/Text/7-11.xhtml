<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-11</title>
  <link href="../Styles/idGeneratedStyles.css" rel="stylesheet" type="text/css" />
  <meta content="urn:uuid:0045320b-e9bf-4901-8870-36cb95b3a37f" name="Adept.expected.resource" />
</head>

<body id="x7" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-13"><a id="x.33212"></a>FELSEFENİN GELECEĞİ ÜZERİNE<a id="x.33215"></a><span class="dipp CharOverride-13"><a class="_idFootnoteLink" href="#footnote-225-203" id="footnote-225-203-backlink">203</a></span></p>

    <p class="paragraf">Üç bölümlü bu bildirinin ilk bölümünde Ernst Cassirer’in kültür felsefesinin bazı temel önermelerinden hareketle bir başat kültür öğesi olarak felsefenin ve felsefeyle birlikte bilimin din ve mitos karşısındaki konumlarını kısaca irdelemeye çalışacağım. İkinci bölümde Kant’ın “Salt Aklın Sınırları İçinde Din” adlı yazısı ve konuyla ilgili diğer birkaç yazısı çerçevesinde filozofun felsefe-din ilişkisi üzerine görüşlerine, özellikle felsefenin geleceğine ilişkin bir saptamasının önemini vurgulamak amacıyla değineceğim. Üçüncü ve son bölümde günümüzde felsefenin durumuna ve diğer kültür öğeleri arasında onun özellikle din karşısındaki konumuna ve felsefeyle ilgili herkesin felsefenin geleceği bakımından daha duyarlı ve daha etkili olması gerektiğini düşündüğüm birkaç noktaya ilişkin saptamamı ve değerlendirmemi sunacağım.</p>

    <p class="paragraf">“Kültür”ün pek çok tanımı içinde felsefece kabul görenlerden birisi, Herder’den beri şu olmuştur.<span class="dipp CharOverride-13"><a class="_idFootnoteLink" href="#footnote-225-204" id="footnote-225-204-backlink">204</a></span> Kültür toplumların doğal durumdan çıkıp kendileri için yararlı ve kendilerine göre iyi ve doğru bildikleri amaçlara ulaşmada ve bunları gerçekleştirme yolunda gösterdikleri tüm etkinliklerin ve bu etkinlikler sonucu meydana getirdikleri tüm ürün ve yaratımların genel adıdır. Bu ürün ve yaratımların başlıcaları ise, aynı zamanda bizzat kültürü oluşturan öğeler olarak, dil, ekonomi, bilim, hukuk, ahlak, teknik/teknoloji, mitos, din, tarih, sanat, devlet, siyaset ve felsefedir.<span class="dipp CharOverride-13"><a class="_idFootnoteLink" href="#footnote-225-205" id="footnote-225-205-backlink">205</a></span> Cassirer, Herder’in kültür tanımını onaylar. Bununla birlikte onun esas ilgisi kültür öğeleri arasındaki bağıntıdır. Cassirer’e göre kültür öğeleri arasındaki bağıntı bir töz-ilinek bağıntısı değildir. Bu öğeler arasında bir tözsel bağıntı zaten yoktur. Bunlar arasında bir tözsel birlik aramak, bunların bir mutlak tin halinde ileride birleşeceklerini söylemek, yani Hegelci taşkın ve abartılı bir metafiziğe başvurmak anlamsızdır. Kültür öğeleri arasında tözsel bir bağ yoktur; bununla birlikte onlar başı boş ve dağınık bir halde de değildirler. Onların arasında birbirlerine etkileri dolayımında gerçekleşen işlevsel bir birlik vardır. Kültür öğeleri homojen bir bütün oluşturmazlar, tam tersine birbirlerine göre heterojendirler.<span class="dipp CharOverride-13"><a class="_idFootnoteLink" href="#footnote-225-206" id="footnote-225-206-backlink">206</a></span> Örneğin, felsefe ve bilim ile din ve mitos hiçbir zaman homojen bir bütünün parçaları olmadıkları gibi, aralarında hep süregiden bir karşıtlık vardır. Bu kültür öğeleri birbirlerinin yerini alamadıkları, birbirlerini ikame edemedikleri gibi, birbirlerini ortadan kaldıramazlar da. Birbirlerine göre heterojen olan bu öğeler arasında, bununla birlikte, biraz önce belirttiğim gibi, bir etkileşim ilişkisi hep vardır. Kültür öğeleri arasındaki bu etkileşim ilişkisi, bu öğeler arasında bir diyalektik ilişki biçiminde gerçekleşir. Bu demektir ki, kültür öğeleri, özellikle felsefe ve bilim ile din ve mitos birbirlerine karşı, hatta çelişik konumdadırlar. Onlar arasında kültür tarihi boyunca süren ve halen devam eden bir savaş vardır.<span class="dipp CharOverride-13"><a class="_idFootnoteLink" href="#footnote-225-207" id="footnote-225-207-backlink">207</a></span></p>

    <p class="paragraf">Cassirer kültür öğeleri arasındaki karşıtlığın yapısal bir karşıtlık olduğuna inanmakta ve bu karşıtlığın aşılamayacağını düşünmektedir. Yine de o şu soruyu sorma zorunluluğunu duyuyor: İnsanın mitosu ve dini (özellikle dinin ilkel formlarını), ilkel düşünce ve eylemleri aşması, kendi uzun tarihinin ve kültürün bu temel biçimlerinin ürünlerini ortadan kaldırması umulabilir mi? Başka bir deyişle, felsefenin ve bilimin dine ve mitosa egemen olacağı bir düzen oluşturulabilir mi?</p>

    <p class="paragraf">Cassirer bir 20. yüzyıl filozofudur; iki dünya savaşı yaşamıştır. Ulusal bencilliklerin ve bazı bakımlardan modern çağın mitosları sayılabilecek yönler içeren ideolojilerin kendi aralarındaki çatışmanın üstelik bilimsel uygulamaların en yaygınlaştığı dönemde ne türlü felaketlere yol açtığını bizzat görmüştür. Cassirer’in buna ilişkin olarak aynı zamanda vasiyeti de sayılabilecek değerlendirmesi şöyledir: Felsefe; mitosu, dini ortadan kaldıramaz. Onun böyle bir gücü yoktur, olmamıştır. Çünkü mitos ve din, doğaları gereği, eleştirel ve akılcı bir irdelemeye karşı hep direnirler; zaten eleştirel oldukları takdirde dayandıkları zeminin altlarından kayacağını hissederler ve bir karşı atakla felsefenin etkisizleştirilmesine çalışırlar. Onları kitlelerin gözünde cazip kılan ve sürekliliklerini garanti eden yön de kitlelerin bir şeylere eleştirisiz bağlanma ve inanma yönündeki güçlü eğilimleridir. Buna karşılık felsefe, mitos ve dinin özyapılarını, özellikle dinin başvurduğu yöntem ve teknikleri bir kültür felsefesi etkinliği içinde araştırabilir, ortaya koyabilir ve onlar karşısında felsefece tavır almanın daha gelişmiş biçimlerini geliştirebilir.<span class="dipp CharOverride-13"><a class="_idFootnoteLink" href="#footnote-225-208" id="footnote-225-208-backlink">208</a></span> Cassirer, kültürü ve toplumsal düzeni din ve mitos adına yıkıma götürebilecek girişimlere karşı her zaman hazırlıklı olmamız, teyakkuz halinde bulunmamız gerektiğini söylüyor. Bu uyarısını da yine bir mitostan, Babil’in yaratılış mitosundan bir örnekle destekliyor: Tanrı Marduk, kaosun ejderhalarını zincire vurur, fakat onları öldürmez. Felsefe, bilim (ve sanat) güçlü oldukları sürece bu ejderhalar, yani ilkel dine özgü boş inançlar, türlü çeşitli fanatizmler, saplantılar tutsak olarak kalmaya devam ederler. Ama felsefe ve bilim (ve sanat) zayıf düştüklerinde meydan bunlara kalır. Dolayısıyla felsefenin ve bilimin varoluşlarını sürdürmeleri için uyanık olmaları, teyakkuzu elden hiç bırakmamaları gerekir. İnsan bir kültür varlığı olarak ancak yine kültür içinde özgürleşme olanağına sahiptir. Özgürlük “verilmiş” bir şey değildir; o, insanın bir kültür varlığı olarak kültür dünyası içinde diğer insanlarla ilişkileri zemininde ve sürekli etkinlik halinde gerçekleştirebileceği bir şeydir.<span class="dipp CharOverride-13"><a class="_idFootnoteLink" href="#footnote-225-209" id="footnote-225-209-backlink">209</a></span></p>

    <p class="arabaslik_orta"><a id="x.33218"></a>Kant’ta Felsefe-Din İlişkisi Çerçevesinde Felsefenin Geleceği</p>

    <p class="paragraf">Kant’ın yaşamının son yıllarındaki yazılarının önemli bir bölümü, Hıristiyan etiği örneğinde dinsel etiğin bir eleştirisini içerir. 1786 tarihli “Kendini Düşüncede Yönlendirmek Ne Demektir?” adlı yazısında Kant, bir dinsel etiği savunanlara karşı şöyle seslenmektedir: “Doğruluğun en son denek taşı olarak aklı değil de inancı seçerseniz özgür olamazsınız. Çünkü bu durumda akla dayalı bir etik ortadan kalkar; onun yerini duyguların akıldışılığından kaynaklanan bir inanç etiği alır.”<span class="dipp CharOverride-13"><a class="_idFootnoteLink" href="#footnote-225-210" id="footnote-225-210-backlink">210</a></span> Kant bu yazıdan yedi yıl sonra yayımlanan “Salt Aklın Sınırları İçinde Din” adlı, çok tartışılmış olan yazısında dinsel etiğe ve genellikle dine karşı eleştirilerini daha da sertleştirir. Kant’a göre dinler, Hıristiyanlık örneğinde olduğu gibi, başlangıçtaki saflıklarını zaman içinde hep yitirirler ve devletin denetim ve teşvikiyle bir “Tanrı’ya yaranma ve Tanrı’nın gözüne girme dini” haline gelirler.<span class="dipp CharOverride-13"><a class="_idFootnoteLink" href="#footnote-225-211" id="footnote-225-211-backlink">211</a></span> Kant’a göre, insan kendi inancının sağlamlığını ve güvencesini kendi içinde bulamıyor, tersine bu güvenceyi kendisine “dıştan”, yani bir din tarafından buyrulan şeylerde buluyorsa özgür değildir. Aslında Kant iki yıl önce yazmış olduğu “Tanrı Kanıtlamasında Her Türlü Felsefi Girişimin Başarısızlığı Üzerine” adlı yazısında, dinlerin dıştan buyuran ve totaliter bir yapıya sahip olduklarını belirtmiş ve her dinin “herkesi ortak bir düşünce biçimine sokma yanlışlığı”nı ister istemez içinde taşıdığını vurgulamıştı. Şimdi, “Salt Aklın Sınırları İçinde Din” adlı bu yazısının önsözünde de özetle şunları söylemektedir:</p>

    <p class="paragraf">Ahlak özgür ve özgür olduğu için kendisini yalnızca kendi aklıyla koşulsuz yasalara bağlayan varlık olarak <span class="CharOverride-2">insan</span> kavramı üstünde temellendirilebilir. Dolayısıyla insanın kendi görevini tanımak için kendi üstünde bir varlık idesine gereksinimi olmadığı gibi, eylemde bulunmak için kendine koyduğu ahlak yasasından başka bir dayanağa da gereksinimi yoktur. İnsan kendisi dışında başka hiçbir şeyin kendisine yardımcı olamayacağını bilmelidir. Kendisi dışındaki bir şeyden, örneğin doğa üstü bir varlıktan, Tanrı’dan yardım beklemek, insanın kendisine karşı işlediği bir ahlak suçudur. Kant bunu şöyle belirtmektedir: “Ahlaklı olmanın dine gereksinimi yoktur. Tersine, ahlaklılık için yalnızca pratik akıl yeterlidir.” Ahlaklılığın temellerinin dinsel dogmalara dayandırıldığı yerde, insanın otonomisinden hareket eden bir akıl etiğinin yerini, Tanrı’nın gözüne girmeyi amaç edinen, totaliter ve yaranmacı bir etik alır. Oysa Kant’a göre insanların Tanrı’nın hoşuna gidebilecek belirli bir eylem türü olduğu konusundaki inançları da bir “dinsel kuruntu” ve bir “boş umut”tur. Kant bunu birkaç yıl önceki bir mektubunda şöyle belirtiyordu: “İnsanların Tanrı’nın en hoşuna gidecek tarzı kendi çok değişik inançlarına göre saptayabileceklerini sanmaları da boş bir umuttur; bu boş umut aslında ahlak duygusunu kökünden sarsar ve bu duyguyu bir girdabın içine atar. Bu durumda insan, ahlaksal yaşamını Tanrı’nın kendisini gözetmesini sağlayacak bir araçtan başka bir şey olarak görmez.” Oysa eylem ancak salt otonomi ilkesine dayanır ve insanın kendisine koyduğu yasaya göre eylemesinden başka hiçbir “dış” eylem nedenine, bir doğaüstü varlık inancına gereksinim göstermez ve böyle bir “dış” yardım beklemez.<span class="dipp CharOverride-13"><a class="_idFootnoteLink" href="#footnote-225-212" id="footnote-225-212-backlink">212</a></span></p>

    <p class="paragraf">Kant’ın din ile felsefe, dinsel ahlak ile otonomi ahlakı arasındaki temel ayrımlar doğrultusunda konuyla ilgili son saptamaları şunlardır: Her din kendi içinde bir çelişkiyi barındırmak zorundadır. Çünkü din yapısı gereği dogmatik bir şematizme ve totalitarizme sahiptir ve kendi dogmalarını total olarak benimsetmek konusunda baskıcı ve emperyalisttir. Oysa aynı din, “dıştan” buyurduğu dogmaların tüm insanlar tarafından zorlamasız ve “içten” benimsenmesi gerektiğini de söyler. İşte, dinin giderilemez çelişkisi buradadır: “Dıştan” buyrulan şeyin “içten” benimsenmesinde hiçbir zorunluluk yoktur. Olsa olsa, buyrulan şeye “itaat” vardır ki, böyle bir itaat ahlak dışıdır. Kant “Dünyanın Sonu” adlı yazısında bu durumu ayrıca şöyle belirtmektedir: “Din (Hıristiyanlık) kendi yasalarının kutsallığına tartışılmazcasına en yüksek saygının gösterilmesini buyurduğu gibi, bir de, bunların <span class="CharOverride-2">içten sevilerek benimsenmesi</span> gerektiğini bildirir .... Ne var ki, bir kimseye yalnızca eylemde bulunmakla yetinmemesi, üstelik bir de <span class="CharOverride-2">severek</span> eylemesi gerektiğini <span class="CharOverride-2">buyurmak</span> bir çelişkidir .... İnsanlar için, konulan yasayı sevilmeye değer kılan tek şey, bu yasanın özgürlük bilinci ve özgürlük duygusu altında seçilmiş olmasıdır.”<span class="dipp CharOverride-13"><a class="_idFootnoteLink" href="#footnote-225-213" id="footnote-225-213-backlink">213</a></span> Kant’a göre bu durum bir “ikiyüzlülük” tehlikesini de kaçınılmaz olarak birlikte getirir. Çünkü “dıştan” buyrulan karşısında bir “yüz çevirme” ve “karşı koyma” her zaman olanaklıdır. “Dıştan” buyrulan şeylerin sevilmeye değer olmaları zorunlu olmadığından, din ve onun dogmaları ancak görünüşte itibar edilen, sakınıldığı için gözetilen, korkulduğu için boyun eğilen şeyler olacaklardır. Sonuç olarak; dini, hele evrensel olduğunu iddia eden her dini bekleyen şey, bu çelişki ve bu ikiyüzlülüktür.</p>

    <p class="paragraf">Dinde karşılaştığımız bu çelişki ve ikiyüzlülük, dinin içinde kalınarak görülemez ve gösterilemez. Bu çelişki ve ikiyüzlülük, Kant’ta göre, ancak düşünmenin özgür olduğu felsefede gösterilebilir. Bunun tersine, aklı ve düşünme yetisini vahye veya dogmalara dayalı olarak çalışan bir çıkarım ve kanıtlama aracı kılmak ise, Kant’ın sözleriyle, “mistifiye edilmiş bir hayalciliğin elinde felsefenin ölümüne yol açar.”</p>

    <p class="arabaslik_orta"><a id="x.33221"></a>Felsefenin Geleceği Tehlikede midir?</p>

    <p class="paragraf">Kant’ın din eleştirisi olumlu eleştiriler yanında pek çok olumsuz eleştiri de almıştır. Kant’ın bu eleştirisinde din karşısında aşırı sert bir tavır takınmış olduğu belirtilmiş, ayrıca yaşamının son yıllarına rastlayan bu eleştiride, dini sert bir biçimde eleştiren Kant’ın öbür yandan bazı dinsel (özellikle Hıristiyanlığa özgü) görüş açılarını benimsediği, hatta bunları sahiplendiği söylenmiş, kısacası Kant’ın din eleştirisinde ikircikli ve hatta çelişkili bir tavır içinde olduğu savunulmuştur. Kant’ın din eleştirisinin ayrıntılarına ve bu eleştiriye yöneltilen eleştirilere burada yer vermem olanaksız olduğu gibi, gereksizdir de. Burada beni ilgilendiren, Kant’ın din eleştirisinin sonunda yaptığı ve felsefenin geleceğine ilişkin olarak son derece önemli bulduğum, aklı ve düşünme yetisini vahiy ve dogmalara dayalı olarak çalışan bir çıkarım ve kanıtlama aracı kılmanın, “mistifiye edilmiş bir hayalciliğin elinde felsefenin ölümüne aça(cağı)”na ilişkin saptamasıdır. Bunun yanı sıra Kant’ın eleştirisinin çerçevesini geniş tutmak, bu eleştiriyi, din örneğinde, eleştirel olmayan her türlü düşünme biçimine, her türlü dogmatizme ve fanatizme yöneltmek olanaklıdır.</p>

    <p class="paragraf">Cassirer kendi kültür çözümlemesinde kültürü oluşturan ana öğelerden bazıları arasında, özellikle felsefe ve bilim ile din ve mitos arasında giderilemeyecek bir karşıtlık bulunduğunu, bunların birbirlerini ortadan kaldırmalarının olanaklı da olmadığını, onların kültür içinde karşıtların birlikteliği konumunda yer aldıklarını söylemişti. Aslında Kant’ın din karşısındaki tavrı da eleştirinin sertliğine bakıp da din düşmanlığı olarak değerlendirilemez. Kant da Cassirer gibi, dinin bir sosyal fenomen olarak önemini ve kültür içindeki ağırlıklı yerini pek tabii ki onaylamaktadır. Aslında Kant’ın da, Cassirer’in de kaygıları, din ve mitos karşısında felsefenin ve bilimin varoluşlarının sürekliliklerinin nasıl sağlanabileceğidir. Din ve mitos felsefe ve bilimin geleceğini karartabilir, hatta gelecekte onların “ölüm”üne zemin hazırlayabilirler mi? Kant, aklın ve düşünme yetisinin dinsel ve mitik inançların beslediği, “mistifiye edilmiş bir hayalciliğin buyruğuna sokulmasının felsefenin ölümüne yol açacağını açıkça söylemektedir. Yakın gelecekte böyle bir olasılığın gerçekleşip gerçekleşmeyeceği konusunda ise Kant bir şey söylememektedir. Onun Aydınlanmacı iyimserliğini dikkate aldığımızda, felsefenin geleceği konusunda, özellikle felsefenin din ve mitos karşısındaki konumunda gelecekte bir gerilemeyi, hatta felsefenin ölümüne yol açabilecek bir gerilemeyi pek olanaklı görmediğini ileri sürebiliriz. Kant, gerçekleşmesi pek zor bir olasılık üzerine durmakta ve fakat böyle bir olasılığa karşı uyarasını yapmaktan da geri kalmamaktadır. Cassirer ise felsefenin ölümüne yol açabilecek bir gelişmenin olanaksızlığını vurgulamaktadır. Çünkü ona göre, aralarında karşıtlık, hatta savaş olmakla birlikte, bu karşıtlık ve savaş, felsefe ve bilim ile din ve mitos arasında birbirlerini yok etmeye götürecek türden bir karşıtlık ve savaş değildir. Bu savaşın yeneni ve yenileni yoktur; en azından bugüne kadar olmamıştır. Onlar karşıtların birliği ilkesi gereği, kültür içindeki yaşamlarını karşıt konumlarda sürdürüp giderler.<span class="dipp CharOverride-13"><a class="_idFootnoteLink" href="#footnote-225-214" id="footnote-225-214-backlink">214</a></span> Felsefenin geleceği konusunda karamsarlığa kapılmaya gerek yoktur.</p>

    <p class="paragraf">Bununla birlikte, durum bu diye gevşekliğe kapılmamak, dinsel ve mitik düşünme ve inanç biçimlerinin felsefi düşünme biçimleri karşısında daha fazla güçlenip yaygınlaşmasına engel olmaya çalışmak, felsefeyle ilgilenen herkes için bir ödevdir. Felsefe bugün de, gelecekte de varoluşunu sürdürme olanağını ancak bu çabanın aralıksız sürdürülmesi durumunda bulabilir.</p>

    <p class="paragraf">Sözlerimi günümüzdeki bazı önemli gelişmelerin felsefenin geleceği konusunda yol açtığını düşündüğüm kaygılara değinerek bitirmek isterim.</p>

    <p class="paragraf">Günümüzde tüm dünyada dinin yükselişe geçtiği, dolayısıyla dinsel fanatizmin yaygınlaştığı, dinin geçmişe oranla çok daha yoğun ve yaygın bir şekilde siyasete alet edildiği görülmektedir. Felsefede bile bazı “postmodernist” anlayışların felsefe ile din arasındaki bin yılların karşıtlığını yumuşatmaya, felsefe ile din arasındaki sınırları belirsizleştirmeye çalıştıklarını saptıyoruz. Buraya kadar belirttiklerim, bu durumun felsefenin ölümüne yol açacağını hiç düşünmediğimin görülmesini sağlayabilir. Fakat daha önce de değindiğim gibi, bu durumdan kaygı duymamak da olanaksızdır.</p>

    <p class="paragraf">Tekrar etmeyi gerekli buluyorum:</p>

    <p class="paragraf">Felsefeyle ilgilenen herkesin felsefeyi daha fazla ve daha büyük özenle sahiplenmesi gerekmektedir. Çünkü felsefenin varoluşunu ve geleceğini felsefeyle ilgili olanların onu ısrarla sahipleniş çabalarından başka hiçbir şey güvence altına alamaz.</p>

    <div class="_idFootnotes">
      <div class="_idFootnote">
        <p class="dipnot"><a class="_idFootnoteAnchor" href="#footnote-225-203-backlink" id="footnote-225-203">203</a>Dünya Felsefe Günü (22 Kasım 2007) nedeniyle İstanbul’da düzenlenen uluslararası toplantıda bildiri olarak sunulmuş ve Türkiye Felsefe Kurumu tarafından yayımlana aynı adlı kitapta yer almıştır. (Ankara, 2009).</p>
      </div>

      <div class="_idFootnote">
        <p class="dipnot"><a class="_idFootnoteAnchor" href="#footnote-225-204-backlink" id="footnote-225-204">204</a> Herder, J.G., <span class="CharOverride-2">Ideen zur Philosophie der Geschichte der Menschheit</span>, 1784-91, s. 24.</p>
      </div>

      <div class="_idFootnote">
        <p class="dipnot"><a class="_idFootnoteAnchor" href="#footnote-225-205-backlink" id="footnote-225-205">205</a> Cassirer, E., İnsan Ü<span class="CharOverride-2">stüne Bir Deneme</span>, Çeviren Necla Arat, Remzi Kitabevi, İstanbul, 1980, s. 23.</p>
      </div>

      <div class="_idFootnote">
        <p class="dipnot"><a class="_idFootnoteAnchor" href="#footnote-225-206-backlink" id="footnote-225-206">206</a> a.g.e., s. 48.</p>
      </div>

      <div class="_idFootnote">
        <p class="dipnot"><a class="_idFootnoteAnchor" href="#footnote-225-207-backlink" id="footnote-225-207">207</a> a.g.e., 127.</p>
      </div>

      <div class="_idFootnote">
        <p class="dipnot"><a class="_idFootnoteAnchor" href="#footnote-225-208-backlink" id="footnote-225-208">208</a> a.g.e., s. 180.</p>
      </div>

      <div class="_idFootnote">
        <p class="dipnot"><a class="_idFootnoteAnchor" href="#footnote-225-209-backlink" id="footnote-225-209">209</a> a.g.e., s. 194.</p>
      </div>

      <div class="_idFootnote">
        <p class="dipnot"><a class="_idFootnoteAnchor" href="#footnote-225-210-backlink" id="footnote-225-210">210</a> Kant, I., Kendini Düşüncede Yönlendirmek Ne Demektir? (1786) Immanuel Kants Werke, Berlin, 1922, cilt IV, s. 363.</p>
      </div>

      <div class="_idFootnote">
        <p class="dipnot"><a class="_idFootnoteAnchor" href="#footnote-225-211-backlink" id="footnote-225-211">211</a> Kant, I., “Salt Aklın Sınırları İçinde Din” (1793), Immanuel Kants Werke, Berlin, 1922, Cilt VI, s. 323.</p>
      </div>

      <div class="_idFootnote">
        <p class="dipnot"><a class="_idFootnoteAnchor" href="#footnote-225-212-backlink" id="footnote-225-212">212</a> Kant, I., Wolke’ye 28 Mart 1776 tarihli mektubu, age., cilt XI, s. 149. Ayrıca, Cilt VI, s. 328, 338, 345.</p>
      </div>

      <div class="_idFootnote">
        <p class="dipnot"><a class="_idFootnoteAnchor" href="#footnote-225-213-backlink" id="footnote-225-213">213</a> Kant, I., “Dünyanın Sonu” (1794), Immanuel Kants Werke, Berlin 1922, Cilt VI, s. 356.</p>
      </div>

      <div class="_idFootnote">
        <p class="dipnot"><a class="_idFootnoteAnchor" href="#footnote-225-214-backlink" id="footnote-225-214">214</a> Cassirer, E., <span class="CharOverride-2">Devlet Efsanesi,</span> Çeviren Necla Arat, Remzi Kitabevi, İstanbul, 1982, s. 323.</p>
      </div>
    </div>
  </div>
</body>
</html>
