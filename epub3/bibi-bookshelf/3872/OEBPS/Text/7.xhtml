<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7</title>
  <link href="../Styles/idGeneratedStyles.css" rel="stylesheet" type="text/css" />
  <meta content="urn:uuid:0045320b-e9bf-4901-8870-36cb95b3a37f" name="Adept.expected.resource" />
</head>

<body id="x7" xml:lang="tr-TR">
  <div class="Basic-Text-Frame">
    <p class="anabaslik" id="_idParaDest-2">“KAVRAM TARİHİ” ÜSTÜNE</p>

    <p class="paragraf ParaOverride-13"><span class="CharOverride-7">Genel</span></p>

    <p class="paragraf">“Kavram tarihi” sözcüğü bizdeki felsefe çalışma ve tartışmalarında ne yazık ki, hemen hemen hiç anılmayan bir sözcüktür. Oysa sözcük, 18. yüzyılın sonlarından beri, özellikle Alman felsefe geleneğinde, felsefe kavramlarının tarihini anmada sıklıkla kullanılan bir sözcüktür ve felsefe kavramlarının tarihi, özellikle 19. yüzyılla birlikte, “kavram tarihçiliği” denilen bir felsefi etkinliğin konusu olmuştur. Öyle ki, “kavram tarihçiliği” kimi filozoflar tarafından felsefe yapmanın bir önkoşulu sayılmış ve hatta 19. yüzyılın sonlarından itibaren, özellikle Almanya’da, bir felsefe disiplini olup çıkmıştır.</p>

    <p class="paragraf">“Kavram tarihi” sözcüğünü ilk kullanan filozof Hegel olmuştur. Hegel, sonradan öğrencileri tarafından kaleme alınan <span class="CharOverride-2">Tarih Felsefesi Dersleri</span>’nde, tarih yazıcılığında, 1. ilkel tarih yazıcılığı, 2. refleksiyonlu tarih yazıcılığı, 3. eleştirel tarih yazıcılığı, olmak üzere üç tarzdan söz eder. İlkel tarih yazıcılığı, Herodotos ve Thukydides’te olduğu gibi, büyük ölçüde, tarihçinin bizzat tanık olduğu veya başkalarından duyduğu olayları anlattığı yazıcılıktır. Refleksiyonlu tarih yazıcılığında ise, tarihçinin yaşadığı dönem ile anlattığı olayların yaşandığı dönem veya dönemler farklıdır. Tarihçi burada kendisinden önce olup bitmiş tarihsel olayları kendi çağının kültürel kodları altında ve kendi düşünce ve duygu dünyası içinde anlatır, yani refleksiyona başvurur. Refleksiyonlu tarih yazıcılığının bir alt türü vardır ki, Hegel, “özel tarih yazıcılığı” adını verdiği bu türü, başlıca örneğini felsefi dünya tarihi yazıcılığının oluşturduğu eleştirel tarih yazıcılığına en yakın tür sayar. Özel tarih yazıcılığı; din tarihi, sanat tarihi, edebiyat tarihi, bilim tarihi ve nihayet felsefe tarihi gibi belli bir kültür alanının tarihine yönelir. Özel tarih yazıcılığı bir halkın, bir devletin, bir kültürün tarihini, o halkın dini, sanatı, edebiyatı, bilimi, felsefesi vb. zemininde ve bu zeminle bağıntılı olarak anlatmayı amaçlar. Bu nedenle, bu alanların tarihlerinin yazılabilmesi genel bakış noktalarından hareketle ve genel tasarımlar geliştirmekle mümkündür. Örneğin Roma tarihi, özellikle Roma devletinin tarihinin aydınlatılmasında Roma hukuku en önemli belirleyicilerdendir. Roma hukukunun tarihi de bu hukuka kaynaklık etmiş olan, Romalılara özgü hukuk tasarımının ve bu tasarımın öğeleri durumundaki genel hukuk kavramlarının anlam içeriklerinin ortaya konulmasını gerektirir. Öyle ki, bu kavramlardan örülü bir sistem olarak Roma hukuk sistemi anlaşılmadan Roma devlet düzeni anlaşılamaz.</p>

    <p class="paragraf">Hegel, felsefe tarihçiliğinde de böyle özel bir tarih yazıcılığına ihtiyaç olduğunu belirten ilk filozoftur. Ona göre, felsefe sistemlerinin anlaşılması, bu sistemlerin öğeleri durumundaki kavramların sistem içerisindeki yerleri bakımından anlaşılmasını gerektirdiği gibi, farklı sistemler içinde aynı kavramların uğradıkları anlam değişmelerinin izlenmesini de gerektirir. Ve en önemlisi, kavramlar tarihsel süreç içinde her dönemde anlam değişmelerine uğrarlar. Yani hiçbir kavram, ilk tanımlanışında kendine yükletilmiş olan anlamı sanki sabit ve değişmez bir anlammış gibi koruyamaz. Dolayısıyla “hakiki” bir felsefe tarihçiliği, kavramların felsefe tarihi içinde uğradıkları anlam değişmelerini, kavramların serüvenlerini izlemek zorundadır. Bu durum, kavramların eleştirel irdelenişi kadar onların tarihlerini izlemeyi, bu tarihi bilmeyi gerekli kılar ve işte bu gerekliliği yerine getirecek bir felsefi inceleme tarzına ihtiyaç vardır ki, Hegel buna “kavram tarihçiliği” adını vermiştir. Bu alanda gerçekleştirilecek çalışmalarsa, “kavram tarihi” başlığı altında anılacaktır.</p>

    <p class="paragraf">Anlamı ve işlevi bu şekilde belirlenen “kavram tarihi”nin Hegel’den önceye, 18. yüzyıl başlarına kadar adı konulmaksızın uzanan bir geçmişi de vardır ve kavram tarihçiliği o zamandan bu yana iki yönlü bir gelişim göstermiştir: 1. Felsefe sözlüğü/ansiklopedisi yazıcılığına kılavuzluk eden bir kavram tarihçiliği tarzı. 2. Felsefe tarihinin bir felsefesine kılavuzluk eden bir kavram tarihçiliği tarzı.</p>

    <p class="arabaslik_orta">Felsefe Sözlüğü/Ansiklopedisi Yazıcılığında Kavram Tarihçiliği</p>

    <p class="paragraf">Aslında kavramların “tarihsellik”lerine ilk dikkati çeken, Hegel’den de önce J.G. Walch olmuştur. Walch erken bir tarihte, 1726’da, felsefe kavramlarının yalnızca ait oldukları felsefe sistemleri içindeki anlamları ve işlevleri yönünden tanımlanmasını “dogmatik” bulmuş, bu kavramların anlamlarının “tarihsel” bir inceleme yoluyla da ortaya konulmasını talep etmiştir. Tarihsel inceleme tarzı, kavramın felsefe tarihi içinde yüklenmiş olduğu belli başlı anlamları ortaya koymalı, bu anlamların felsefe tiplerine ve felsefi “izm”lere göre nasıl görelileşebildiğini gösterebilmelidir. Özellikle öğreti ilkesi durumundaki temel önermeler ve bunlarda geçen kavramlar, farklı felsefe tiplerinde ve “izm”lerde bazen kazandıkları karşıt anlamlarına vurgu yapılarak ortaya konulmalıdır. Walch’a göre böyle bir tarihsel inceleme tarzı herhangi bir felsefe tipine veya “izm”e bağlı kalmamalıdır. Aksi halde kendisi de “dogmatik” olmaktan kurtulamaz. O sadece kavramların felsefe tarihi boyunca büründükleri anlam yapılarını irdelemeli, bu anlam yapılarını karşılaştırmalı, çözümlemeli ve fakat yargılamamalıdır. İyi bir felsefe sözlüğü/ansiklopedisi, bu hususlara dikkat edilerek yazılabilir.</p>

    <p class="paragraf">J.G.H. Herder, 1774’te “ideal bir felsefe sözlüğü” üzerinde durur. Böyle bir sözlük ona göre, “kavramların doğru içerik ve kökenleri”ni tarihsel ve etimolojik bir araştırmayla, özellikle etimolojik yönelimli sözcük taramalarıyla desteklenmiş olarak ortaya koyabilmelidir. Bunun için, felsefe kavramlarının kullanımında onlara kaynaklık eden sözcüklerin değişik kültür alanlarındaki değişik kullanımları da dikkate alınmalıdır.</p>

    <p class="paragraf">S. Maimon, 1791’de yayımladığı kendi felsefe sözlüğünde, felsefe kavramlarını tarihsel yoldan belirlemekten kaçınılmış olması nedeniyle ortaya çıkan büyük güçlüklerden söz etmiştir. Maimon’un, felsefe sözlüğü yazımında gördüğü en büyük güçlük, temel felsefe kavramlarının tanımlanamazlığıdır. Özellikle bu gibi kavramlar söz konusu olduğunda, bir sözlükçünün başvurabileceği tek yol, her ne kadar tam tanımları yapılamasa da bunlara felsefe tarihi içinde yükletilmiş olan çeşitli anlamları ortaya koymak, bunları karşılaştırmaktır. Bu husus, kavram tarihçiliğini sözlük/ansiklopedi yazıcılığının ayrılmaz bir parçası yapar.</p>

    <p class="paragraf">Felsefe tarihinde, içinde “tarihsel” nitelemesi geçen ilk felsefe sözlüğünü 1806’da W.T. Krug <span class="CharOverride-2">Felsefenin Tarihsel-Eleştirel Sözlüğü</span> adıyla yayımlamıştır. Krug, amacını, “Tüm felsefe kavramlarını ve ilkelerini alfabetik düzen içinde ele alan, onların kökenlerini, tarihsel gelişimlerini, geçirdikleri değişimleri, taşıdıkları belirsizlikleri ortaya koyan, en çok kullanıldıkları kaynak eserleri ve bunların yazarlarını anan” bir felsefe sözlüğü meydana getirmek olarak koymuştu. Krug, gerçekten de kendi felsefe sözlüğünde kavram tarihçiliğine özgü bir yöntemi ilk kullanan sözlükçü olmuştur.</p>

    <p class="paragraf">C.A. Brandis’in, felsefe sözlüğü yazımında özel bir yeri vardır. O, “Felsefe tarihi felsefe sistemlerinin değil, felsefe kavramlarının tarihidir” görüşünden hareketle, kavramların tarihlerinin araştırılmasına dayanmayan bir felsefe sözlüğünün “kuru ve yararsız bir teknik sözlük, bir soyut adlar sözlüğü” olarak kalacağını belirtir. Brandis, ayrıca “önemli filozofların kullandıkları özel terimleri içerecek özel sözlük”lerden, “filozof sözlükleri”nden ilk kez söz eden sözlükçü olmuştur. Ona göre her filozofun bir “kavram dili” vardır ve bu dil en iyi şekilde “filozof sözlükleri” yardımıyla anlaşılabilir.</p>

    <p class="paragraf">R. Eucken, Krug ve Brandis’in izinde, 1872’de <span class="CharOverride-2">Felsefe Terimlerinin Tarihsel</span> Sözlüğü’nü yayımladı. Eucken bu sözlükte, felsefe problemlerinin tarihsel sürekliliğini göstermeyi amaçladığını belirtmiştir. Ona göre, felsefi terminoloji kuru bir tanımlama etkinliğiyle kavranamazdı. Felsefi terminoloji ancak kavram tarihçiliğine özgü yöntemlerle anlaşılabilirdi ve hatta kavram tarihçiliği felsefe tarihi yazmacılığının “organon”u olmalıydı.</p>

    <p class="paragraf">1890’lı yıllarda Wilhelm Dilthey ve 1920’li yıllarda E. Rothacker, kavram tarihi çalışmalarında tinbilimsel/anlamacı yöntemlere başvurulmasının zorunluluğu üzerinde durmuşlar ve bu konudaki görüşleriyle özellikle 20. yüzyılda kavram tarihçiliğinin en önemli adı olan Gadamer’i etkilemişlerdir. Özellikle Rothacker, felsefe kavramlarının köken ve gelişimlerinin tarihsel olarak izlenmesinde teoloji, edebiyat, sanat tarihlerinden ve mitoloji ve şiirden yararlanılmasının kaçınılmazlığına dikkat çekmiştir. Çünkü Rothacker’e göre felsefe kavramları, kökenleri ve gelişimleri itibariyle, büyük ölçüde teolojik, edebi, mitolojik, sanatsal ve şiirsel anlam içeriklerine sahiptirler.</p>

    <p class="paragraf">Son olarak J. Ritter, hermeneutik çizgide, felsefe kavramlarını tarihsel etkililikleri bakımından ele alır ve felsefe kavramlarını bizzat tarihsel etkililikleri yönünden ele alan bir kavram tarihçiliği tarzının gerekliliğinden söz eder. Böyle bir kavram tarihçiliği tarzı, bizzat felsefenin, “kendi tarihinin ve tarihsel kökeninin ufku içinde kavranması”nı sağlamaya hizmet eder. Tarihselci açıdan hareket eden bu kavram tarihçiliği, Ritter’e göre, felsefe kavramlarının kuru ve soyut tanımlarından ve onların “refleksiyonsuz, dogmatik kullanımından hareket eden ve Anglosaksonlara özgü olan bir tarza karşıt düşen bir tarz” içinde çalışır.</p>

    <p class="paragraf">Felsefe sözlükçülüğünün/ansiklopediciliğinin bir kılavuzu olarak kavram tarihçiliğinin buraya kadar değinilen tarihsel gelişimi, özellikle Almanya’daki gelişimi, felsefeye yardımcı bir disiplin olmaktan bir felsefe disiplini olmaya doğru giden bir gelişim olmuştur. Aşağıda, kavram tarihçiliğinin felsefe tarihçiliğine koşut bir felsefe disiplini olarak gösterdiği gelişim üstünde durulacaktır.</p>

    <p class="arabaslik_orta">Felsefe Tarihinin Kavramtarihsel Felsefesi</p>

    <p class="paragraf">Felsefe tarihi yazıcılığı alanında ilk kavram tarihi uygulamaları 18. yüzyılın son on yılları içerisinde görülür. Felsefe sözlükçülüğünde/ansiklopediciliğinde olduğu gibi burada da felsefe kavram ve sorunlarının dogmatik ve tarihsel/eleştirel olmak üzere iki farklı yönelim içinde ele alınmasından kaynaklanan sorunlar üzerinde duruluyordu. Bununla birlikte esas amaç, bir felsefe disiplini olarak felsefe tarihçiliğinin felsefe disiplinleri içindeki yer ve değerini belirlemekti. Klasik felsefe tarihçiliği, felsefe sistemlerinin düz bir anlatımından, yerleşik klişeleri tekrarlamaktan, felsefe sistemlerinin özgül ide, problem ve kavramlarının betimlenmesinden, bu sistemlerin çözümlenmesinden ibaret bir etkinlik olarak görülüyordu ve bu geleneksel çalışma tarzında nihai amaç, felsefe sistemlerini birbirleri karşısına koyup karşılaştırmaktı.</p>

    <p class="paragraf">İlk kez G.G. Fülleborn, 19. yüzyılın ikinci yarısında bu geleneksel felsefe tarihçiliği tarzına kavramtarihsel bir yönelim katmayı denedi. Fülleborn daha sonraki çalışmalarında ise, felsefe tarihçiliğinin esasen bir tür kavram tarihçiliği olması gerektiğini iddia etti. Ona göre hakiki felsefe tarihçiliği, felsefe kavramlarının tarih içinde geçirdikleri anlam değişmelerini izlemeliydi. Belli felsefe kavramlarının belli felsefe sistemleri içindeki yerlerini göstermek, klasik felsefe tarihçiliğinin zaten yaptığı bir iş olarak tabii ki önemliydi. Ne var ki felsefe kavramlarının, felsefe sistemleri içindeki yerlerinden az veya çok bağımsız denebilecek bir gelişimleri de vardı ve felsefe tarihinin gidişatı aslında bu gelişimi izlemek suretiyle daha derinliğine kavranabilirdi.</p>

    <p class="paragraf">J. Gurlitt, hakiki felsefe tarihçiliğinin felsefe kavramlarının anlamlarındaki her değişmeyi kronolojik ve sistematik olarak izleyen ve böylece bu kavramları ve dolayısıyla onların felsefenin başlangıçlarından bugüne kadarki gelişimlerini bize kavratacak bir felsefe tarihçiliği olabileceğini ileri sürdü. “Önemli felsefe kavramlarının damga vurdukları çağlar”dan söz eden Gurlitt, örneğin Aydınlanma felsefesinin, ancak ortaya konulacak bir “akıl kavramı tarihi” içinden doğru olarak anlaşılabileceğini belirtir. Fülleborn ve Gurlitt, bu gerekçelerle, kavram tarihçiliğinin hatta “felsefenin organonu” olduğunu söylemişlerdir.</p>

    <p class="paragraf">19. yüzyılın ortalarına doğru Brandis, felsefe tarihçiliğinin görevini, “felsefe kavramlarının sürekli değişen anlamlarını açık kılmak ve bunların başta bilim, sanat ve eğitim olmak üzere kültür içindeki gelişimlerini, içinde yaşanılan kültürün bu kavramların ortaya çıkışındaki etkileri kadar bu kavramların sonradan aynı kültürü etkileme tarzlarını ortaya koymak” olarak belirliyor, felsefe tarihçiliğinin kültür tarihçiliği ile koşutluğunun altını çiziyordu. Brandis’e göre felsefe her koşulda kavram tarihçiliğine muhtaçtır; çünkü ancak kavram tarihçiliği felsefe kavramlarının anlamlarındaki değişmeleri ve bu değişmeler sırasında bu kavramlar arasında meydana gelen içsel bağıntıları görüp gösterebilir. Ve kavram tarihçiliği, bu görevi yerine getirebilmek için dil araştırması, etimoloji, semasiyoloji ve dil tarihi ile işbirliği içinde olmalıdır. Yalnız, Brandis’e göre, bu işbirliği içinde kavram tarihçiliğini bekleyen en büyük tehlike, yüzeysel bir veri toplama etkinliğinin dümen suyuna girmek olabilir. Burada Brandis, kavram tarihçiliğinin bir felsefi etkinlik olduğunun, empirik dil araştırması anlamında bir bilim olmadığının unutulmaması gerektiğinin altını çizer.</p>

    <p class="paragraf">Kavram tarihçiliğinin 19. yüzyıldaki önemli adlarından biri, teolog ve din filozofu G. Teichmüller’dir. Teichmüller, 19. yüzyılda pozitif bilimler karşısında geriye itilen felsefenin eski güçlü yerini yeniden elde etmesinde kavram tarihçiliğini en etkili araç olarak görmüştür. Öyle ki, Teichmüller’e göre felsefenin ihyasının ilk koşulu, “kavram tarihçiliği zemininde felsefe yapmak”tır. Brandis gibi Teichmüller de felsefe tarihçiliğinin kültür tarihçiliği ile koşutluk içinde yürütülmesi gerektiğinin altını çizer. O ayrıca felsefe kavramlarının etkilerinin ve nüfuzlarının sadece kendilerinden gelmediğini, onların her çağda filozoflar arasında olduğu kadar meslek insanları ve özellikle siyasetçiler arasında da bir iktidar mücadelesinin araçları olduklarını, etki ve nüfuzlarının büyük ölçüde kültürel ve hatta siyasal etkenlerle yaygınlaştığını görmek gerektiğini, bu nedenle felsefe tarihçiliğinin aynı zamanda siyasal tarihle de koşutluk içinde yürütülmesinin kaçınılmaz olduğunu ekler. İşte, felsefe tarihçiliği böyle bir kavram tarihçiliği ile bütünlenmelidir. Teichmüller, böyle bir kavram tarihçiliğinin, bir “tarihsel yönelimli psikoloji” desteğinde, “filozofların psişik yapılarının ve kişisel yaşamlarının, içinde bulunulan toplumsal durumun, dinsel ve siyasal atmosferin vb. felsefe sistemlerinin kuruluşundaki etkileri”ni ortaya koyması gerektiğini belirtir. Teichmüller’e göre, kavram tarihçiliği felsefe kavramlarına sadece semantik, semiyotik ve semasiyolojik yöntemlerle eğilemez; çünkü semantik, semiyotik ve semasiyoloji, bu kavramların ortaya çıkışındaki ve gelişimlerindeki kültürel ve hele siyasal boyutu görüp göstermekten âciz, teknik disiplinlerdir. Öyle ki, Teichmüller’e göre her türlü tarih yazıcılığını olduğu gibi kavram tarihçiliğini de fenomenolojist ve pozitivist tarih yazıcılığının etkisinden kurtarmak gerekir. Teichmüller’e göre hakiki kavram tarihçiliği şu önemli doğruyu görmemizi sağlar: Grekler felsefenin tüm önemli kavramlarının yaratıcılarıdır. Kavram tarihçiliği, felsefe tarihi boyunca kavramların anlam içeriklerinde meydana gelen değişmeleri, Greklerin ortaya koymuş oldukları temel kavramlara ve onların bu temel kavramlara yüklemiş oldukları anlamlara sürekli gönderme yapmak suretiyle izlemelidir. Başka bir ifadeyle, kavramların tarihi, Greklerin onlara vermiş oldukları anlamlar ölçüt alınarak yazılmalıdır. Teichmüller’in benzetmesiyle, “Irmağın akışını izlemek ilginç olsa da önemli olan, kaynağın kendisini görmektir”. Buna göre kavram tarihçiliği, kavramların tarih içindeki akışını izleme görevini yerine getirirken, anlam değişmelerini kaynağa, Grek felsefesinde temel kavramlara yükletilmiş olan anlamlara göre değerlendirecektir. Teichmüller’e göre, “İlkçağın kavram ve idelerini bir yana bırakmış görünen” modern felsefede kavram tarihçiliğine düşen en önemli görev, modern felsefenin kavramlarının anlam içeriklerini değerlendirmede Grek felsefesine dönmektir. Kavram tarihçiliğinin görevi, modern felsefeyi antik kaynaklardan hareketle anlaşılır kılmaktır. Bu, tarihsel yorumlamada da bir ölçüttür. Kavram tarihçiliği, “kalıcı ve yaşayan düşünme formları”nın bir bilgisine ulaşmanın anahtarı olma rolünü de böylece üstlenmiş olur. Bu yönüyle kavram tarihçiliği tüm felsefe tarihi için geçerli olabilecek bir “kavram tipolojisi” geliştirmeli ve temel kavramların felsefi teoriler içindeki işlevlerini böyle bir tipoloji yardımıyla belirlemelidir.</p>

    <p class="paragraf">Teichmüller’in, kavram tarihçiliği konusundaki görüşleri etkili olmasına rağmen önemli eleştirilere de uğramıştır. O, kavram tarihçiliğini belli bir felsefeye, Grek felsefesine ipotek etmekle eleştirilmiştir.</p>

    <p class="paragraf">Kavram tarihçiliği 19. yüzyıl sonu ile 20. yüzyılın ilk çeyreğinde, önce Yeni Kantçı W. Windelband ve daha sonra 20. yüzyılda “yeni ontoloji”nin kurucusu olan Nicolai Hartmann’ın çabalarıyla, “problem tarihçiliği” adı verilen bir felsefe tarihçiliği tarzı ile bütünleştirilmek istenmiştir. Problem tarihçiliği, özellikle Hegelci felsefe tarihçiliğine ve Hegelci kavram tarihçiliğine bir tepki olarak da ortaya çıkmıştır. Problem tarihçiliğine göre, felsefe sistemleri, teoriler ve bunlar içinde ifade edilen kavramlar arasındaki sürekliliği garanti eden tek şey bizzat bunların kendileri değil, bu sistem, teori ve kavramların haklarında geliştirilmiş oldukları problemlerdir. Felsefe tarihinin ana gövdesini felsefe sistemleri, teoriler ve temel kavramlar değil, felsefe problemleri oluşturur. Öyle ki, sistemler, teoriler ve kavramlar bu ana gövdeden çıkan veya bu gövde etrafında dolanan dal ve yapraklar gibidirler. Sistemler, teoriler, kavramlar sürekli değişirler; yani dal ve yapraklar kurur, solar ve yerlerine yeni dallar ve yapraklar ortaya çıkar; fakat gövde, yani felsefe problemleri aynı kalır.</p>

    <p class="arabaslik_orta">Hermeneutik Gelenekte Kavram Tarihçiliği</p>

    <p class="paragraf">Kavram tarihçiliği, hermeneutik felsefe geleneği içinde özel bir anlam, önem ve işleve sahiptir. Öyle ki, günümüzde kavram tarihçiliğinin çok büyük ölçüde bir hermeneutik etkinlik olduğu konusunda yaygın bir görüş birliği vardır.</p>

    <p class="paragraf">Hermeneutik geleneğinde felsefe tarihçiliğiyle yetinilmez; hatta felsefe tarihçiliğinin kendi başına bir değerinin olmadığından hareket edilir. Bu gelenekte esas olan, “kültür tarihçiliği”dir. Bu tür tarihçilik için felsefe, diğer kültür fenomenleri olarak din, sanat, bilim vb. ile bir arada, bunların hepsini kapsayan bir bütünün, her dönemde değişik özellikler gösteren “kültür”ün bir parçasıdır ve o ancak bu bütünden hareketle, bu demektir ki, diğer kültür fenomenleriyle birlikteliği içinde kavranabilir. Felsefe sistemleri, teorileri, kavramları, ancak ve zorunlu olarak, kültür içinde geliştirilebilirler. Felsefe, Dilthey’ın ünlü sözleriyle, “yaşamanın/kültürün arkasına sarkamaz”; tersine o, varoluşunu yaşama/kültür içinde ve belli bir kültürel iklimde gerçekleştirilen bir düşünsel üretim tarzının ürünü olarak bulur. Buna bizzat kültür ve yaşama üstüne olan bir felsefi düşünüş şekli de dahildir. Kültür ve yaşama ise tarihsellik taşır; bu demektir ki, onlar sürekli bir değişim ve dönüşüm içindedirler, “felsefeler” de bu değişim ve dönüşüme bağlı olarak değişip dönüşürler.</p>

    <p class="paragraf">İşte, bir kavram tarihçiliği, bu temel hermeneutik konumlama içinde sadece felsefe kavramlarının değil, felsefe problemlerinin de tarihselliğine vurgu yapan, onları salt felsefe problemleri ve kavramları olarak görmeyip içinde belirdikleri kültürel/tarihsel ortamın ürünleri olarak değerlendiren bir kavram tarihçiliği olmalıdır. Hermeneutik yönelimli kavram tarihçiliğine göre felsefenin, örneğin Teichmüller’in iddia ettiği gibi Greklerle birlikte ortaya konulmuş temel kavramları ve Windelband ve Hartmann’ın iddia ettikleri gibi az çok değişmez olan problemleri yoktur. Salt kalan, bu demektir ki, felsefe kavramlarının anlamlarındaki değişmeleri diğer kültür alanlarının bu değişmelerdeki etkisinden bağımsız olarak ele alan, yani sadece “felsefe içi” kalan bir kavram tarihçiliği eksiktir, hatta çoğu kez yanıltıcıdır.</p>

    <p class="paragraf">20. yüzyıl hermeneutiğinin ve kavram tarihçiliğinin en önemli adlarından Gadamer’e göre, insanın tarihsel varoluş tarzından bağımsız bir felsefi düşünüş şekli ve böyle bir düşünüş şeklinin ürettiği zaman üstü ve değişmeyen kavramlar ve problemler yoktur. Gerçek bir problem tarihçiliği, Windelband ve Hartmann’ın problem tarihçiliklerinden öteye, hermeneutik bir problem tarihçiliğine dönüşmek zorundadır. Çünkü felsefe problemleri ve felsefe kavramları insanlık tarihinin bütünü içinde yerlerini alırlar. Bunların zaman üstü bir inceleme tarzı altında ele alınmaları mümkün değildir. Konuya zaman üstücü bir inceleme tarzı içinde yöneldiklerini söyleyenler de, bilincinde olmasalar da, kendi zamanlarının içinden (üstünden değil) konuşurlar. Felsefe problemlerinin ve kavramlarının zaman üstü bir şekilde doğrulanmaları veya yanlışlanmaları söz konusu olamaz. Genel felsefe konularının sistematik sunumu bile ancak tarihselliklerinin bilincinde olarak yapılabilir. Gadamer şöyle der: “Tarihsel özbilinç, kavramların ve problemlerin özdeşliğinin, değişmezliğinin, aynı kavram ve aynı problemlerle çevrili olduğumuzun reddini buyurur.”</p>

    <p class="paragraf">Gadamer 1950’li yıllarda, Alman Araştırma Derneği Kavram Araştırmaları Komisyonu’nu yönetmiş ve bu görevi sırasında felsefe kavramları tarihçiliğiyle yetinen bir kavram tarihçiliğinin yetersizliğinin sürekli altını çizerek, hermeneutik yöntemlerle çalışacak, disiplinlerarası bir kavram tarihçiliğinin öncülüğünü yapmıştır. Böyle bir kavram tarihçiliği, Gadamer’e göre, “felsefenin ve bilimlerin temel ve önemli kavramlarını, her daldan bilim insanları ve filozoflar arasındaki sürekli alışveriş içinde” aydınlatmayı görev edinir. 1960’lı yıllarda Gadamer, hermeneutik yöntemlerle çalışan bir kültür/tin tarihçiliği kapsamında yer alan bir kavram tarihçiliğinin işlevi üstünde özellikle durur. Ona göre kavram tarihçiliği özgül yerini ancak ve sadece hermeneutik içinde bulabilir. Çünkü “Hermeneutik, dili ve düşünmeyi tarihsel geleneğin önüne koymaz; tersine, onları bu geleneğin ürünü sayar.” Dolayısıyla hermeneutik yönelimli bir kavram tarihçiliği, felsefe kavramlarına ve problemlerine anlamacı/açımlamacı bir tavırla yönelecektir. Hermeneutik kavram tarihçiliği, kavramlara ve problemlere gelenekle aktarılan, kültür mirası olarak devreden şeyler gözüyle ve bugünün ufkundan bakacaktır. Felsefe kavramlarının ilk ortaya çıkışlarındaki anlamlarını esas almak veya içinde yer aldıkları felsefe sistemlerini tarihselliklerinden soyutlayarak sadece mantıksal/dilsel ürünler gibi görmek, eski tip felsefe tarihçiliğinin ve kavram tarihçiliğinin en büyük yanılgısı olmuştur. Kavramların, problemlerin, felsefe sistemlerinin kültür ürünü oldukları açık olduğu gibi, onlar aynı zamanda kültürü etkilerler, hatta biçimlendirirler. Dolayısıyla onların birer “etki tarih”leri vardır. Onlar ait oldukları kültürel/tarihsel çerçeveden bağımsız olamayacakları gibi, ancak kültürel/tarihsel çerçevenin ürünü olması kaçınılmaz olan bir öznenin, “tarihsel özne”nin inceleme konusu olabilirler. Kavramların, problemlerin, sistemlerin tarihselliği vardır ve hermeneutik yönelimli bir kavram tarihçiliği, bunlara bir “tarihsel uyanıklık”la yönelmekle yükümlüdür. Kavram tarihçiliği, öbür yandan, felsefede her türlü dogmanın, ezeli ebedi doğruların, evrenselliklerin reddini sağlar ki, özellikle günümüzün çeşitli dogmatizm ve evrenselciliklerinin gerçek yüzleriyle görülmesine hizmet eder.</p>

    <p class="arabaslik_sol"><span class="CharOverride-12">KAYNAKÇA</span></p>

    <p class="paragraf">Blumenberg, H., <span class="CharOverride-2">Paradigmen in einer Metaphorologie in der Begriffsgeschichte</span>, Stuttgart, 1960.</p>

    <p class="paragraf">Gadamer, H.G., <span class="CharOverride-2">Wahrheit und Methode</span>, 1960, s. XXVIII. Krings, H., <span class="CharOverride-2">Idee und Grundsâtze f</span>ü<span class="CharOverride-2">r das Habilitation der</span> <span class="CharOverride-2" xml:lang="de-DE">philosophischen</span> <span class="CharOverride-2">Grundbegriffe</span>, Berlin, 1969.</p>

    <p class="paragraf">Gadamer, H.G., “Zur Systemidee in der Philosophie”, <span class="CharOverride-2" xml:lang="de-DE">Festschrift</span> <span class="CharOverride-2">Paul Natorp</span> içinde, 1924, ss. 56-69.</p>

    <p class="paragraf">Meier, H.G., “Begriffsgeschichte”, <span class="CharOverride-2">Histarisches Wörterbuch der Philosophie</span> içinde, Wissenschaftliche Buchgesellschaft, Darmstadt, 1965.</p>

    <p class="paragraf">Windelband, W., <span class="CharOverride-2">Geschichte der Philosophie</span>, Marburg, 1910 (5. baskı 1966) Cilt V, ss. 547-553.</p>
  </div>
</body>
</html>
