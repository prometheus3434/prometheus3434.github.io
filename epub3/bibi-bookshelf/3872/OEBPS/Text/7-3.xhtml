<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-3</title>
  <link href="../Styles/idGeneratedStyles.css" rel="stylesheet" type="text/css" />
  <meta content="urn:uuid:0045320b-e9bf-4901-8870-36cb95b3a37f" name="Adept.expected.resource" />
</head>

<body id="x7" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-5">FELSEF<a id="x.24230"></a>E TARİHİNDE “DEĞER” KAVRAMI<span class="dipp CharOverride-13"><a class="_idFootnoteLink" href="#footnote-225-6" id="footnote-225-6-backlink">6</a></span></p>

    <p class="arabaslik_orta ParaOverride-14">1. “Değer” Üstüne</p>

    <p class="paragraf">“Değer” (<span class="CharOverride-2">Wert, value, valeur,</span> kıymet) kavramı, felsefe tarihinde, <span class="CharOverride-2">öznelci</span> ve <span class="CharOverride-2">nesnelci</span> açılardan çok değişik şekillerde tanımlanmıştır. Öyle ki, bu tanımlar çokluğundan birlikli bir “değer” tanımı çıkarmak olanaksızdır. Bununla birlikte, değerlerin kaynağını öznede bulan öznelci ve hepsi olmasa da bazı değerlerin nesnel idealiteleri ve hatta mutlaklıkları olduğunu ileri süren nesnelci değer anlayışları açısından yapılmış “değer” tanımlarında ortak olarak dile getirilen bazı yönlere dikkat çekilebilir.</p>

    <p class="arabaslik_sol">I. Öznelci Değer Tanımları</p>

    <p class="paragraf">Bu tanımlar, birey veya toplum açısından yapılmalarına göre kendi içlerinde iki grupta toplanabilirler: i. <span class="CharOverride-2">Birey açısından değer:</span> a. uğrunda uğraşılması, çaba gösterilmesi, gerçekleştirilmesi gereken, b. genellikle benimsenen, özenilen, önemsenen, üstün tutulan, c. nesne, olgu ve olayların kendilerinde bulunmayan, fakat insan tarafından bunlara bireysel ve öznel olarak atfedilen, yükletilen niteliktir. ii. <span class="CharOverride-2">Toplum açısından değer:</span> a. bir sosyal grubun veya toplumun bütününün kendi varlık, birlik, işleyiş ve devamını sağlamak ve sürdürmek için üyelerinin çoğunluğu tarafından uygun ve gerekli oldukları kabul edilen, aynı üyelerin ortak duygu, düşünce, amaç ve çıkarlarını yansıtan, genelleştirilmiş ilke ve inanç(lar)dır; b. grupların veya toplumların arzu edileni ve edilmeyeni, beğenileni veya beğenilmeyeni, doğru olanı ve doğru olmayanı belirleyen temel standart ve standartlarıdır.</p>

    <p class="paragraf">Bu öznelci değer tanımlarına koşut olarak, değerlerde şu özellikler ayırt edilir: a. Değerler özneyle, onun arzuları, ilgileri, amaçları, ihtiyaç ve beklentileriyle ilgilidirler ve öznenin şeylere, nesnelere, olgulara yüklediği, atfettiği nitelikler olarak görünürler. b. Değerler, öznenin teorik değil, pratik bir yöneliminin ürünüdürler; bu demektir ki, onlar, öznenin şeylere, nesnelere, olgulara sonradan eklediği niteliklerdir. c. Değerlerin özneden bağımsız bir varlıkları, bir kendilikleri yoktur. d. Değerler, “olan”ı değil, “olması gereken”i ifade ederler. e. Değerler, öznenin ilgi, amaç, arzu ve beklentilerine uygun olanlar, yani “olumlu değerler” ve uygun olmayanlar, yani “olumsuz değerler” olarak ikiye ayrılırlar. f. Değerler, öznelliklerinden ötürü özneler arasında hep tartışma konusu olurlar ve bunun sonucunda ortaya hep bir <span class="CharOverride-2">değer rölativizmi</span> çıkar.</p>

    <p class="arabaslik_sol">II. Nesnelci Değer Tanımları</p>

    <p class="paragraf">Bu tanımlarda değerlerin bir gerçekliklerinin bulunduğundan hareket edilir. Bu gerçeklik, ideal, mutlak ve kutsal nitelikte olabilir. Bu demektir ki, değerler öznenin kendilerini hissetmesinden veya bilmesinden bağımsız olarak vardır. Nesnelci değer anlayışı içinde metafiziksel, mutlakçı-teleolojik ve teolojik anlayışlar ayırt edilebilir ki, ileride bunlara tek tek değineceğim.</p>

    <p class="arabaslik_sol">III. Değer Sınıflandırmaları</p>

    <p class="paragraf">Değerler, öznelci ve nesnelci bakış açılarına göre farklı sınıflandırmalara sokulurlar. Her iki açıdan yapılan sınıflandırmalarda yer alan değer çeşitlerini bir arada, şöylece gruplandırmak mümkündür: 1. <span class="CharOverride-2">Hazcı (hedonist) değerler</span> (olumlu: haz, olumsuz: acı). 2. Bilgisel değerler veya <span class="CharOverride-2">bilgi değerleri</span> (olumlu: doğru, olumsuz: yanlış). 3. <span class="CharOverride-2">Ahlaksal değerler</span> (olumlu: iyi, olumsuz: kötü). 4<span class="CharOverride-2">. Estetik değerler</span> (olumlu: güzel, olumsuz: çirkin). 5. <span class="CharOverride-2">Dinsel değerler</span> (olumlu: sevap, olumsuz: günah).</p>

    <p class="paragraf">Değerler üzerine bu genel ve şematik belirlemeler bile değerler söz konusu olduğunda şu sorunun öncelikle yanıtlanması gerektiğini belli etmeye yeterlidir. Değerlerin bir gerçekliği var mıdır, yoksa onlar öznenin birer yargısından mı ibarettirler?</p>

    <p class="paragraf">Aşağıda, felsefe tarihinde değerlere ilişkin olarak ortaya atılan görüşler üstünde tarihsel ve sistematik yönlerden ve sadece değinmeler düzeyinde dururken amacım, bu görüşleri bu soruya getirdikleri yanıtlar ve ayrıca bizzat bu yanıtların yol açtığı bazı temel sorunlar bakımından irdelemek ve değerlendirmek olacaktır.</p>

    <p class="arabaslik_orta">2. Felsefe Tarihinde Değerler Sorununa Kısa Bir Toplu Bakış</p>

    <p class="arabaslik_sol">I. Antikçağda Değerler Sorunu</p>

    <p class="arabaslik_sol ParaOverride-14">i. Sofistlerin Değer Rölativizmi</p>

    <p class="paragraf">Felsefe tarihinde rölativizmin ilk temsilcileri olan sofistler, en ünlü sofist Protagoras’ın “İnsan her şeyin ölçütüdür” önermesinden anlaşılabileceği gibi, aslında öznelci ve insan merkezci bir felsefe tipinin de habercileridir. Protagoras’ın ünlü önermesini değerler sorunu açısından irdelediğimizde, sofistlerin değerleri insana ait yüklemeler, öznenin şeylere atfettiği nitelemeler saydıkları açıktır. Kendileri özellikle değerler sorunu üstünde durmamış olmakla birlikte sofistlerin felsefe tarihi boyunca sık sık karşımıza çıkan öznelci/rölativist değer anlayışının ilk habercileri olduklarında şüphe yoktur. Sofistler ilk kez kendilerinin yapmış olduğu, “doğal olan” <span class="CharOverride-2">(physei)</span> ile “sonradan insan eliyle konulan” <span class="CharOverride-2">(thesei)</span> ayrımı doğrultusunda, başta eşitlik ve adalet olmak üzere, değerlerin <span class="CharOverride-2">thesei</span> alanına (insani ve sosyal alana) aidiyetlerinin altını çizmişlerdir. Değerler doğa yasalarının tümel geçerliliğine sahip olamamaları, tam tersine insan eliyle sonradan konulmuş <span class="CharOverride-2">(thesei)</span> olmaları dolayısıyla, herkes için her zaman geçerli olamazlar. Bu durum, toplumsal yaşamdaki değerler çokluğunu, değerler konusunda fiilen yaşanan rölativizmi de açıklar. Bunun gibi, Prodikos, inanç ve değerlerin psişik kaynaklı, yani insanın düşünme ve duygulanımlarının <span class="CharOverride-2">(pathos)</span> eseri olduğunu belirtmekle, değerler sorununa psikolojist yönelimli bir düşünüş ve irdeleyiş şekli getiren ilk filozof olmuştur.</p>

    <p class="arabaslik_sol">ii. Sokrates, Platon ve Aristoteles’te Değerlerin Nesnelliği</p>

    <p class="paragraf">Grek felsefesinin bu üç adının, sofistlerin rölativist, tikelci ve duyumcu tavırlarına karşı, mutlakçı, tümelci ve rasyonalist bir felsefe tipinin en önemli ve etkili temsilcileri oldukları bilinir. Sokrates’in ahlaksal yaşamı tümel doğruların (episteme) buyruğuna, ahlakı bilginin determinasyonu altına sokma çabası, sofistlerin epistemolojik ve ahlaksal rölativizmlerine bir tepkiden de kaynaklanıyordu ve o bu rölativizmi tümelci ve rasyonalist bir tavırla aşmak istiyordu. Sokrates tümelin bilgisinin, doğru bilginin “İyi”nin de kaynağı olması gerektiğini ileri sürüyordu. Bilgisel doğruluk ahlaksal doğrulukla eşitleniyor, hatta özdeşleştiriliyordu ki, bu durumda doğru bilgi (episteme), tümel değerleri mümkün kılan koşul oluyordu. Akıl düzeni ile evren düzeni türdeş sayıldıklarından, doğru bilgi (episteme) kosmosun, evren düzeninin özneden bağımsız, nesnel ve tamuygun <span class="CharOverride-2">(adequat)</span> bilgisidir. Sokrates bilgide ve değerde, böylece nesneIciliğin/tümelciliğin/evrenselciliğin de temsilcisi oluyordu.</p>

    <p class="paragraf">Platon, Sokrates’in Doğru ve İyi arasında kurduğu özdeşliğe Güzel’i de katıyor ve o da hocası Sokrates gibi, değerlerin nesnelliğinden söz ediyordu. Platon ve hemen tüm rasyonalist Grek filozofları için, “Varlık değerle doğmuştur” (Parmenides); yani var olma, değerli olmayı bizatihi içerir. Dolayısıyla yüzyıllar sonra yeniçağ felsefesinde karşılaştığımız olan-olması gereken, bilgi-değer ayrımları, ilkçağın rasyonalist filozofları için geçerli değildir. Sokrates’ten sonra Platon da Grek rasyonalizmine özgü olarak, varlık ile değeri, olan ile olması gerekeni birbirinden ayırmaz. O, kendi rasyonalist idealizmine uygun olarak, varlıkları yukarıdan aşağıya tam bir hiyerarşi içine sokar. En üstte Tanrı yer alır. Daha sonra aşağıya doğru tinsel, ruhsal ve maddi varlık alanları sıralanır. Bu varlık hiyerarşisi, “Varlık değerle doğmuştur” inancı doğrultusunda, aynı zamanda bir değer hiyerarşisini de içerir. Varlık hiyerarşisinde en üstte yer alan en değerli, en altta yer alan en değersizdir. Başka bir deyişle, varlık dereceleri değer derecelerine tekabül eder. Tin alanının mutlaklığın alanı olduğunu söylemekle Platon, varlık dereceleri ile değer dereceleri arasında kurmuş olduğu denklik (tekabüliyet) nedeniyle, mutlak değerlerden de içkin olarak söz etmiş olur. Ve Platon mutlak değerlerden söz etmiş olmakla, kendisinden sonra felsefe tarihi ve ayrıca teoloji ve dinler tarihi boyunca devam edecek olan ve ileride değerlerin öznenin onları tanımasından, onlara ulaşmaya çabalamasından, onları gerçekleştirmek istemesinden bağımsız olarak var olduklarını ileri süren Max Scheler ve Nicolai Hartmann’da örneklerini göreceğimiz <span class="CharOverride-2">değer mutlakçılığı</span>nın (değer absolutizmi) da ilk önemli temsilci olmuştur.</p>

    <p class="paragraf">Aristoteles, “İyi”yi yine aynı “Varlık değerle doğmuştur” inancı doğrultusunda, doğanın teleolojik düzeninin niteliği sayar ki, Aristoteles’te değer varlığa içkin, nesnel bir şey olarak görülmüş olur. Aristoteles de kendi varlık hiyerarşisine (tanrısal, tinsel, canlı, cansız varlık basamakları) koşut olarak, en yüksek değeri “en yüksek iyi” olarak anlar. Doğanın teleolojik düzenine koşut olarak ahlakta da bir erek, bir telos olarak “en yüksek iyi”ye ulaşmaya çalışmak esastır. En yüksek iyi de, Grek felsefesinde tipik olduğu üzere, mutluluktur (<span class="CharOverride-2">eudaimonia</span>). Aristoteles bu nedenle bizzat mutluluk üstünde değil, insanı mutluluğa götürecek nitelikler, “erdem” adını verdiğimiz nitelikler üstünde durur ve onun ahlak öğretisi büyük ölçüde bir erdemler öğretisi olur. Aristoteles’in de mutlakçı olmasa da nesnelci bir değer anlayışına sahip olduğu bellidir (onun erdem öğretisine, bildirimin sonuna doğru yine değineceğim).</p>

    <p class="arabaslik_sol">II. Ortaçağda Değerler Sorunu</p>

    <p class="paragraf">Ortaçağda Hıristiyan ve İslam felsefeleri, değerler konusunda çok büyük ölçüde Grek felsefesinin ve özellikle Platon’un ve Aristoteles’in izinde yürümüşlerdir. Bu demektir ki, Hıristiyan ve İslam felsefelerinde de değerler konusunda yönlendirici olan, “Varlık değerle doğmuştur” düşüncesidir. Ortaçağ bu düşünceye, onu daha belirgin kılan şu aforizmayı ekler: <span class="CharOverride-2">ex factis mores et leges, ex moribus et legibus facta</span> (Olgudan ahlak ve töre, ahlak ve töreden olgu çıkar). Örneğin Augustinus, Platon’unkine benzer bir varlık hiyerarşisi geliştirirken, varlıkların asli ve temel değerlere sahip bulunduklarını, yani değerin varlığın bir niteliği olduğunu söyler ve yine Platon gibi, varlık hiyerarşisine koşut bir değerler hiyerarşisi geliştirir. En değerli varlık, Tanrı, en tepede bulunur. Tanrı’nın altında melekler, onların altında ruh, en altta ise fiziksel nesneler yer alır. Aquinalı Thomas da varlıkta mükemmellik derecelerinden söz ederken, her dereceye denk düşen değerler bulunduğunu ekler. Thomas, ontolojiyi aksiyolojiye (değer teorisi), aksiyolojiyi de ontolojiye dayandırma konusunda kapsamlı çalışmalar yapmış olmasıyla dikkati çeker ve onun değer konusundaki görüşleri, Katolik Kilisesi’nin aynı konudaki resmi görüşü olarak benimsenir.</p>

    <p class="arabaslik_sol">III. Yeniçağda Değerler Sorunu</p>

    <p class="arabaslik_sol ParaOverride-14">Hümanizm ve Aydınlanma’da Değerler Sorunu</p>

    <p class="paragraf">Hümanizmi ve özellikle Aydınlanma’yı akla ve bilime (deneysel bilime) duyulan inancın karakterize ettiği bilinir. Bilim sadece olgularla ilgilenir ve değer yönünden nötr ve yansız bir faaliyettir. Bilimsel araştırma ahlaktan, siyasetten, dinden, ideolojiden, dolayısıyla değerlerden bağımsız olarak yürütülür. Bilim ancak ve sadece olguları betimler, açıklar ve öndeyilerde <span class="CharOverride-2">(prediction)</span> bulunabilir, kendisi asla değer yargısı veremez ve zaten değer yargısı üretemez. Olgu yargısı-değer yargısı ayrımı, olan-olması gereken ayrımı yapılmadan bilimsel faaliyetin özerkliği sağlanamaz. Aydınlanmacı tin, “varlık” kavramını bir metafizik kavramı sayar ve benimsemez. Aynı tin, “varlık”tan değil, “nesne” ve “olgu”lardan söz edilebileceğini belirtir ve ilkçağ ve ortaçağ insanının varlıkla (doğrusu nesne ve olguyla) değeri özdeşleştirmesini kategorik olarak reddeder. Olguya değer yüklemek, bilgiye inanç bulaştırmak, evreni Tanrı’ya bağlamak, olgulara yönelik bilimsel faaliyet için imkânsızdır. Bilgi, duyu verilerinin zihin tarafından işlenmesinin bir ürünüdür. Duyu verileri ise doğa üstü varlıklar, doğa üstü güçler ve bunların bir niteliği olarak evrensel ve mutlak değerler için hiçbir ipucu göstermemektedirler. “Değer” diye bir şey vardır gerçi; fakat o, varlığın bir niteliği veya bağlılaşığı <span class="CharOverride-2">(korelat)</span> değil, nesnelere ve şeylere insanın atfettiği, yüklediği, gerçekliği olmayan, öznel bir nitelemedir. İngiliz empiristleri, özellikle David Hume, değerlerin kaynağını bazı psişik yeti, duygu ve duygulanımlarda bulur ve bu konuda antikçağda sofist Prodikos’ta gördüğümüz psikolojist tutumun yeniçağa özgü bir versiyonunu geliştirir. Hume için eylemlerimizi sadece eğilim, duygu, haz ve acı gibi psişik faktörler yönlendirir ve bu eylemlerimizi “değerli” veya “değersiz” kılan da, psişik yönden olumlanmaları veya olumsuzlanmalarıdır. Örneğin, “iyi” ve “kötü”, haz ve acı duygularının özel biçimlerinden başka şeyler değillerdir. Öyle ki, genellikle etik ve özellikle bir değerler etiği, ancak ve sadece psikolojik bağıntılar zemininde temellendirilebilir. Kısacası, etiğin ve değerlerin kaynağını, ilkçağ ve ortaçağın sandıkları gibi varlığın kendisinde değil, insanın psişik doğasında aramak gerekir. Değerler öznel ve değişkendirler. Bu nedenle de bilimsel faaliyete bulaştırılmamaları gerekir.</p>

    <p class="paragraf">Olgu ile değerin, olan ile olması gerekenin birbirlerinden ayrı tutulması, Hume’dan etkilenen Kant’ta teorik akıl-pratik akıl ayrımını da içerecek bir genişlik kazanır. Kant etiği, hatta değerleri dışlamak ister ve insan eylemlerine psişik, özellikle de duygusal kaynaklı olan değerlerin değil; tersine, doğa yasalarına benzer türden ahlak yasalarının yön vermesini talep eder. Kant “değer” terimini, sadece, insanın insan olmak bakımından niteliğini belirtmekte kullanır. Buna göre, insan (Tanrı için bile) bir araç değildir; tersine o, kendinde bir amaçtır ve bu amacı gerçekleştirmek, ahlaksal yaşamı bireyin kendisinin olduğu kadar aynı zamanda tüm diğer insanların da özgürce onayladıkları ahlak yasaları altında kurmayı ve düzenlemeyi gerektirir. Böylece Kant insanın duygu ve değer dünyasını neredeyse dışlayan, insan yaşamının duyguya ve değerlere göre değil, rasyonel kılıklı imperatiflere, buyruklara göre yönlendirilmesini hedefleyen bir etik geliştirmiş olur. Kant, biraz ileride üzerinde duracağım gibi, Max Scheler tarafından etiğin içini boşaltmakla, içeriksiz bir etik geliştirmekle suçlanacaktır.</p>

    <p class="paragraf">Hume ve Kant’la birlikte Aydınlanmacı tin, değerler sorununu büyük ölçüde felsefenin gündeminden dışlamıştır. 19. yüzyılda pozitivizm, bilimin nesnelliğinin değerlerden bağımsızlık ve yansızlık sayesinde sağlanabileceğini, hatta bunların bilim olmanın ve bilim yapmanın vazgeçilmez koşulları olduğunu belirtmiştir. Olguları konu alan bilim nesnel, buna karşılık değerler ve değer yargıları özneldir. Olgu yargıları değer yargılarına, değer yargıları olgu yargılarına dayanak olamazlar. Bilimler, sosyal bilimler de dahil olmak üzere, değerden bağımsız olmalıdırlar. Öyle ki, doğa bilimlerinin olgucu yöntemlerini sosyal bilimler de kullanmalıdır. Örneğin sosyoloji, değerlerle ilgisi olmayan bulguları kaydeden, teknik anlamda olgu toplayıcı bir bilimdir, öyle olmalıdır.</p>

    <p class="arabaslik_sol">IV. Değer Felsefesinin Ortaya Çıkışı ve Gelişimi</p>

    <p class="arabaslik_sol ParaOverride-14">i. Aydınlanma ve Pozitivizm</p>

    <p class="paragraf">Aydınlanmacı filozofların, özellikle Kant’ın ve daha sonra pozitivist filozofların değerler sorununu âdeta felsefenin, özel olarak etiğin dışında tutma çabaları, “bilim” dendiğinde “doğa bilimi”ni anlamaları ve sonradan Auguste Comte’un “sosyolojisi” örneğinde ortaya çıkan “sosyal bilimler”i de bu “doğa bilimi” model ve örneğine göre inşa etme istekleri, 19. yüzyılın ikinci yarısından itibaren tepkilere yol açmış ve bu tepkiler sonucu, hatta yeni bir felsefe alanı olarak bir “değer felsefesi” ortaya çıkmıştır. Buraya kadar aktardıklarımdan, değer sorununun felsefe tarihinin erken dönemlerinden beri felsefe içinde sürekli ele alınmış olduğu görülebilir. Fakat bu sorunun yeni bir felsefe disiplininin konusu olacak şekilde geniş kapsamlı bir inceleme ve temellendirme konusu yapılması, ancak 19. yüzyılın ikinci yarısından sonra mümkün olmuştur. (Burada şunu belirtmeden geçilemez: Modern bir felsefe disiplini olarak “değer felsefesi”, istisnalar dışında, 19. ve 20. yüzyıl Alman filozoflarından bazılarının çabasıyla ortaya çıkmış ve felsefe disiplinleri arasındaki yerini bu filozoflar sayesinde almıştır.)</p>

    <p class="arabaslik_sol">ii. Lotze’nin Eklektizmi</p>

    <p class="paragraf">Değer felsefesinin kuruluş ve gelişiminde ilk anılması gereken filozof R.H. Lotze, ilk felsefe akımı ise 19. yüzyılın ortalarında ortaya çıkmış olan Yeni Kantçılıktır. Şu sakıncasız söylenebilir ki, “değer” kavramını köklü bir şekilde felsefeye sokan ve “değerler felsefesi” adıyla yeni bir felsefe disiplininin kuruluşuna öncülük eden filozof, Lotze’dir. Lotze, felsefi tavrı bakımından teleolojik idealizm içinde değerlendirilen bir filozof olmakla birlikte, faal bir bilim adamı, bir tıp uzmanıdır ve kendi felsefesinde teleolojik idealizm ile doğabilimsel mekanizmi bağdaştırma denemesiyle anılır. Lotze’ye göre, evrenin nedenselci/mekanist yoldan gözlemlenmesi ve açıklanması faaliyetine, “aynı evrenin değerlere göre anlamlandırılması” faaliyeti eşlik etmelidir. Başka bir ifadeyle, doğanın doğa bilimleri tarafından olgu ve nesne temelinde kavranılış şekline, Lotze’nin sözleriyle, “doğanın gönül yoluyla kavranılış şekli” eşlik etmelidir. Doğa yalnızca duyumda ve zihinde kavranılmaz; hatta daha fazlasıyla duyguda (sempati-antipati, sevgi-nefret) ve değerde kavranır. O, zamanının pozitivizminin deneyimi bilgide biricik kalkış noktası sayan tavrını reddeder ve doğa biliminden metafiziğe giden bir köprü kurmak ister. Ona göre, tekil nesneler arasındaki karşılıklı etkileşimin nedeni, gözlem konusu olamayan bir tözdür; öyle ki, bu töz, tinsel olsun cisimsel olsun, her şeyin köküdür. Gerçi doğada kesin mekanik yasalar geçerlidir; fakat mekanik belirlenim altındaki bu doğa bile en nihayetinde yüksek bir ereğe hizmet eder ve dünyanın mekanist yoldan incelenmesi, aynı doğadaki içkin ereği kavramamızı engellemez. Lotze doğa biliminden bir teleolojist metafiziğe bu yolla geçmiş olur. Lotze, duygu dünyamızın, “gönül”ün doğabilimsel mekanizmin demir kafesi içine hapsedilemeyeceğini belirtir. O, bir “gönül mantığı”, bir “gönül felsefesi” peşindedir. Gönül filozofu olarak Lotze, açıktır ki, değerleri duygusal kökenli saymakla, değerler sorununda öznelci bir tavra sahiptir. Fakat aynı Lotze, kendi teleolojik idealizmi doğrultusunda, değerlerin, özellikle kutsal değerlerin idealitesinden ve mutlaklığından söz eden nesnel ve teleolojist idealizme bağlı bir tavır içinden de seslenir ve tüm çabası bu iki tavrı bağdaştırmaya yöneliktir. Ne var ki, birçok felsefe tarihçisi, Lotze’nin bu bağdaştırma denemesinin, bu eklektizminin başarılı olmadığı kanısındadır.</p>

    <p class="arabaslik_sol">iii. Yeni Kantçı Baden Okulu’nun Değer Felsefesi</p>

    <p class="paragraf">Eklektizmi eleştiriye uğramış olsa da Lotze’nin “değerler felsefesi”ne giden yolu genişliğine açmış olduğu açıktır. Öyle ki, öğrencisi ve Yeni Kantçı Baden Okulu’nun önemli temsilcisi W. Windelband, “Felsefenin tümü bir değerler bilimidir” diyerek, felsefenin tümünü bir “değerler felsefesi” olarak konumlamaya çalışmıştır. Bir Yeni Kantçı olarak Windelband, Kantçı öznel idealizme bağlıdır. O, nesneyi “özne için nesne” sayar, yani nesne düşünen özneye, bilince göre bilinebilir, kendindeki haliyle (<span class="CharOverride-2">Ding an sich</span>) bilinemez. Fakat bu bilinç, öznenin bilinci, Kant’ta olduğu gibi, tekil öznelerin tekil bilinçleri değil, “genellikle bilinç”tir, Fichte’deki anlamıyla Ben’dir. Bilgi, dış dünyanın “genellikle bilince” ait bir yetinin, mantığın normatif yasaları altında düşünülmesinin bir ürünüdür. Bu yasalar nasıl düşünmemiz gerektiğini dikte ederler. Öyle ki bilgi bu gerekliliğe uyduğu sürece “doğru” olabilir. Windelband buraya kadar Kant’ı izlemektedir. Ne var ki, o, Kant’ın ihmal ettiği bir bilinçten, “değer koyan ve değerlendiren bilinç”ten de söz eder. Bu bilinçle biz, öznel/duygusal kaynaklı değerlerimizin olduğu kadar transandantal değerlerimizin de varoluşlarını tanırız. Windelband, mantıksal, estetik ve etik değerlerin dünyayı kavrayış tarzlarımızı öncelediğini, felsefenin tam da bu nedenle bir “değerler bilimi” olması gerektiğini belirtir. Bununla birlikte Windelband’da da, hocası Lotze’de olduğu gibi, öznel kaynaklı değerler ile nesnel ve hatta mutlak değerlerin bir aradalığının nasıl mümkün olduğu problematik kalır.</p>

    <p class="paragraf">Windelband’ın öğrencisi H. Rickert, değerler sorununu felsefenin özüne ilişkin bir sorun sayar. Rickert, insanın sadece bir doğa varlığı olmadığını, hatta daha fazlasıyla bir “kültür” varlığı olduğunu, onun kültürü yarattığını ve yarattığı kültürün içinde yaşadığını belirtir. Kültür yaratmak ve kültür içinde yaşamak ise, insanın tüm eylemlerinin, düşünmesinin ve edimlerinin normlar, yönlendirici ve geçerli değerler altında bulunması anlamına gelir. Değerler kültürün taşıyıcılarıdır. Tarihsel gerçeklik, kültür dünyası, değerlerin motivasyonu altında, insan emeği ve düşüncesi ile kurulan yapay bir gerçekliktir. Felsefenin görevi, kültürel yaşamımıza kurallar veren, onu düzenleyen bu değerlerin sistematik bir betimini ortaya koymaktır. Rickert değerleri zaman dışı sayar. Değerler fiziksel veya psişik kaynaklı değildirler; onlar seçim ve tercihlerimizin yöneldikleri idelerdir, fakat zaman dışı olmaları nedeniyle ideal varlıklar da sayılamazlar. Onlardaki zaman dışılık, ideal varlıklarda kendiliğinden bulunduğu söylenen bir zaman dışılık değildir; tersine değerler insan düşüncesinin ürünüdürler, dolayısıyla onlardaki zaman dışılık, sadece insan düşüncesinin onlara yüklediği bir niteliktir. Değerler, kendilerine bağlanıldığı sürece etkiye ve geçerliliğe sahip olabilirler. Örneğin, “adalet” gibi bir değere inanmayan bir insan için “adalet” idesinin hiçbir etkisi ve geçerliliği olamaz. Biz değerlere, sadece onlara yönelik olan psişik edimlerle (“akt”larla) yöneliriz ve onları içimizde yaşarız. Fakat değerler zaman dışı şeyler olarak tasarlansalar da, onlara her tarihsel dönemde, çağda yüklenen anlamlar değişir. Sosyal bilimlerin (Rickert’in verdiği adla, “kültür bilimleri”nin) asli görevi de burada belirir: Sosyal dünya, kültür dünyası değerlere bağlı, değer-ilişkili <span class="CharOverride-2">(wertbeziehende)</span> bir dünya olduğundan ve fakat değerlere verilen anlamlar boyuna değiştiğinden; kültür bilimlerinin asli görevi, belirli bir çağı, bir toplumu, bir kültürü, kendi bir defalılığı ile ele almak ve belli bir zaman kesiti içinde o çağ, toplum ve kültürce değerlere yükletilen anlamlarla o dönemdeki insan eylemleri arasındaki bağıntıları kavramaktır. Bir çağı, toplumu ve kültürü kavramanın en uygun yolu, tekil tarihsel dönemlere özgü değer-eylem ilişkisini <span class="CharOverride-2">anlama</span> yöntemi yardımıyla saptamaktan geçer. Değerler geçerliliklerini yaşantılarımızda bulurlar. Onlar bir çokluk gösterirler, fakat geçerlilikleri bakımından aralarında bir derecelenme yoktur. Bu yüzden entelektüel değerleri estetik değerlerin, ahlaksal değerleri estetik ve entelektüel değerlerin önüne koymak, tekyanlılıklara yol açar. Rickert, bu görüşleriyle özellikle Max Weber’i etkilemiş, bu görüşler Weber’in bir “anlamacı sosyoloji” kurmasında yol gösterici olmuşlardır.</p>

    <p class="arabaslik_sol">iv. Scheler ve Hartmann’da Değerlerin İdealitesi</p>

    <p class="paragraf">Max Scheler, Kant etiğinin formalizmini eleştirirken Kant’ın, ahlaksal insanı duygularından, isteklerinden, arzularından, sevgi ve nefretlerinden arınmış, içeriksiz bir akıl varlığına indirgediğini söyler. Oysa Scheler’e göre insanın ahlaksal ve genelde sosyal yaşamı, ancak onun duygusal yanından hareketle kavranabilir. Yaşamımıza akılcı ilkelerden çok, sevgi ve nefret edimleri (aktları) sayesinde kendilerinin farkında olduğumuz değerler çokluğu yön verir. Bu nedenle Kant’ın boş ve formel, yani içeriksiz etiği yerine değerlerden hareket eden bir <span class="CharOverride-2">içerikli değer etiği</span> konulmalıdır. Scheler, insanı hayvandan ayıran en önemli yönün, Kant’ın ileri sürdüğü gibi akıl değil, duygu olduğunu söyler. İnsanın hayvanın gerçekleştiremediği bir şeyi, “tinsel yaşam”ı gerçekleştirmesi de onun duygululuğunun bir sonucudur. Hiçbir canlıda “sevgi”, “nefret”, “tercih etme”, “seçme” gibi duygular ve edimler yoktur. Sadece insan bunlar sayesinde bir <span class="CharOverride-2">değer duygusu</span>na sahip olur. Ve işte bu değer duygusunun nesnesi, doğada bulunmayan ve sadece insana geçişli olan değerlerdir.</p>

    <p class="paragraf">Duygusal edimler <span class="CharOverride-2">(emotional acts)</span> değerlere yöneliktirler, tıpkı kavrayıcı edimlerin <span class="CharOverride-2">(conceptional acts)</span> nesnelere yönelik olması gibi. Dolayısıyla duygusal edimlerin konusu olan değerler, örneğin “güzellik”, “çirkinlik” vb. deneyimde gözlemlenip akıl yoluyla <span class="CharOverride-2">açıklanamazlar;</span> onlar ancak duygusal edimlerle iç yaşantıda <span class="CharOverride-2">anlaşılabilirler.</span> Gerçi değerlerin de kavrayıcı edimler yardımıyla tanımları yapılabilir, onlar hakkında da kavramlar üretilebilir. Fakat bu yolla elde edilen bir değer bilgisi, kuru bir bilgi, bir ad (nomina) bilgisi olarak kalır, bir içerik bilgisi olamaz. Çünkü değerler bilgi nesnesi değildirler; onlar değer duygusu aracılığıyla yaşanan, dolayısıyla ancak <span class="CharOverride-2">anlama</span> konusu olabilen şeylerdir. Bilgi alanı kavranabilir/<span class="CharOverride-2">inteligibl</span> ve mantıksal/<span class="CharOverride-2">logik</span> olmakla sınırlanmış bir alandır. Oysa değerler alanı intelektin, kavrama gücünün ötesinde, akıl dışı (irrasyonel) ve mantık dışıdır (alojik). Zaten tam da bu nedenle, onlar kavrayıcı edimlerin değil, duygusal edimlerin konusudurlar.</p>

    <p class="paragraf">Scheler, duygusal edimlerle anlaşılabilen değerleri dört gruba ayırır: 1<span class="CharOverride-2">. Dirimsel (vital) değerler:</span> insan açısından değer taşıyan nesneler, örneğin ışık, hava, su ve değer taşıyan fiziksel işlevler, örneğin soluk almak, görmek, işitmek vb. değerlerdir (Scheler nesnelerin ve fiziksel işlevlerin değerlerini “eşya değerleri” –<span class="CharOverride-2">Güterwerte</span>– olarak anar. 2. <span class="CharOverride-2">Duyusal değerler:</span> insanın nesneleri hoş-hoş olmayan, yararlı-yararsız, soylu-bayağı vb. bulmasından kaynaklanan değerlerdir. 3. <span class="CharOverride-2">Tinsel değerler;</span> toplumsal-kültürel alanda ortaya çıkan bu değerler, kendi içlerinde üç alt gruba ayrılırlar: a. estetik değerler (güzel-çirkin), b. adalet değerleri (haklılık-haksızlık), c. salt bilgi değerleri (felsefenin konusu olan ve felsefede gerçeklenen değerler); 4. <span class="CharOverride-2">Mutlak değerler:</span> nesnelerle hiçbir bağları olmayan, kutsal, kutsal olmayan, iman, kendini adama, vecd, huşû vb. değerlerdir.</p>

    <p class="paragraf">Scheler, dört grupta topladığı değerleri, bir de göreli ve mutlak olmaları bakımından da ikiye ayırır. İlk üç grupta yer alan değerler, nesnelere ilişkin olmaları bakımından ortaktırlar; oysa mutlak değerlerin kaynağı dirimsel, duyusal veya tinsel bir kaynak olamaz. Mutlak değerler, özellikle kutsal değerler, duygusal edimlerin en yoğunları olan “aşk” ve “iman” edimleriyle yaşanırlar, anlaşılırlar ve bunların yaşantısı insana sevinç, vecd ve huşû verir. Öbür yandan, dirimsel ve duyusal değerler, bir iradi edimi gerektirmediklerinden, bir ahlaklılık, dolayısıyla tinsellik taşımazlar. Bunlara karşılık tinsel ve kutsal değerler insan tarafından iradî edimler ve eylemlerle gerçekleştirilmeleri gereken değerlerdir ve insanın “kişi” olması, bu değerleri gerçekleştirme çabasına bağlıdır ve “kişi”, özellikle kutsal değerleri gerçekleştirmeye ve “ideal öz” olarak “Tanrının varlık birliği”ne katılmaya yönelmiş olan insandır.</p>

    <p class="paragraf">Scheler, modern felsefenin yeni bir alanı olarak “değerler felsefesi”nin en önemli adlarından birisidir. Onun değerlere ilişkin zengin analizleri, 20. yüzyılda sosyal bilimlere (tin bilimlerine) de yol göstermiştir. Bununla birlikte Scheler’de de, Yeni Kantçılarda gördüğümüz üzere, öznelci ve nesnelci değer anlayışlarının bir karışımı karşımıza çıkmakta, özellikle kendi değer idealizmi doğrultusunda mutlak değerlerden söz etmesi ve hele kutsal değerlere verdiği önem, aynı Scheler’i bir teolojik mutlakçılık içinde değerlendirmeyi zorunlu kılmaktadır.</p>

    <p class="paragraf">İşte, Nicolai Hartmann, Scheler’in zengin değer analizlerinden hareket etmekle birlikte, onun analizlerinde pek çok spekülasyon olduğunu da belirtir. Hartmann’a göre Scheler, dirimsel, duyusal ve tinsel bir varlık olarak “somut insan” ile mutlak ve kutsal değerlerin gerçekleştirilmesine kendisini adamış olan “kişi”yi birbirinden öylesine ayırır ki, sanki Scheler’in “kişi”sinin bedeni yoktur. Hartmann’a göre Scheler’in “kişi”yi “somut insan’”dan ayırması onaylanamaz. İnsan bir “ontik bütün”dür. O, geliştirmiş olduğu kendi “yeni ontoloji”si içinde varlığı; anorganik, organik, psişik ve tinsel olmak üzere dört ana tabakaya ayırır. Bu tabakaların hepsinde geçerli olan yasa ve kategoriler olduğu gibi, bazı tabakalar için geçerli olup da öbür bazı tabakalar için geçerli olmayan yasa ve kategoriler vardır. Örneğin “zaman” kategorisi tüm tabakalarda geçerlidir; buna karşılık nedensellik yasası tin tabakasında bir yerden sonra geçerli değildir. Bunun gibi, nedensellik tüm tabakalarda geçerli olsa da tin tabakasında doğal nedenselliğe benzemeyen bir başka nedensellik tarzı olarak “ereksel nedensellik” vardır. İnsan tin tabakasında değerlere göre eyler ve değerlere dayalı bu eylem tarzı insanı özgür kılar. Değerler, Hartmann’a göre metafiziksel nesnelerdir ve Scheler’in de belirttiği üzere onlar bir bilme ediminin nesnesi olamazlar. Değerler, ideal varlık alanına aittirler; fakat herhangi bir tanrısallık ve kutsallık taşımazlar. Scheler, mutlak ve kutsal değerlerden söz etmekle yanılmıştır. Hartmann’a göre değerler, Scheler’in belirttiği üzere, bir değer duygusu eşliğinde hissedilirler. Yine Scheler’in belirttiği gibi, değer duygusu bir algı türü, değer bilgisi de bir nesne bilgisi değildir. Değerler, ideal varlıklar olarak, değişmezler, fakat değer duygusu her çağda, her kültürde değişir. Değer duygusu değerlere her yönelişinde, aynı değere daha önce verilmiş olan anlamı geride bırakır, ona yeni bir anlam yükler. Dolayısıyla değişen, değere farklı zamanlarda verilen anlamlardır; fakat değerin kendisi zaman içinde değişime uğramaz. Örneğin her çağın, her kültürün “iyi”den anladığı şey değişik olabilir; fakat bundan dolayı “iyi”nin idealitesi değişmez.</p>

    <p class="paragraf">Değerler bizim onları anlamamıza bağlı olmadıkları gibi, insanın onlara yükledikleri anlamlara da bağlı değildirler. Onlar, bizim onları hissedip kendilerini gerçekleştirmeye çalışmamızdan bağımsızdırlar. Onları değer duygusu aracılığıyla hissetmeye başladığımız anda, onlar da bizi belirlemeye başlarlar. Fakat bu belirlenim, doğal belirlenim gibi kesin ve kaçınılmaz değildir. İnsan, değerin kendisinden talep ettiği şeye uyup uymamakta serbesttir. Çünkü değerin belirleyiciliği bir doğa yasasının belirleyiciliği değil, bir buyruğun belirleyiciliğidir. Değerler, uyulması “zorunlu” yasalar değil, uyulması “gerekli” ilke veya buyruklar olarak hissedilirler. Dolayısıyla insan, değerleri, gerçekleştirilmelerinden kendisinin “sorumlu” olduğu şeyler olarak hisseder ki, “sorumluluk”, insanı diğer doğa varlıklarından ayıran başlıca nitelik olarak görünür. Değeri gerçekleştirme süreci, doğada olmayan, sadece insana özgü bir ereklilikten söz etmeyi gerektirir. İnsanın özgür olma konusunda tek bir olanağı vardır ki, o da yaşamını değerlerin belirlenimine sokmasıdır. Özgürlük bir olanaktır, sadece değerleri gerçekleştirmeye koyulmuş insana açık bir olanak. İnsan bu olanağı kullanmadığı sürece bir doğa varlığı olarak kalır.</p>

    <p class="paragraf">Hartmann’da Tanrı’ya ve Scheler’in kutsal değerlerine yer yoktur. Fakat sonuç itibariyle o, değerleri ideal varlık alanına dahil etmiş olmakla bir çeşit değer idealizmi ve değer metafiziği içinden de konuşmuş olur.</p>

    <p class="arabaslik_sol">v. Nietzsche: Değerlerin Yeniden Değerlendirilmesi</p>

    <p class="paragraf">Nietzsche, Aydınlanmacı akılcılığın, hümanizmin ve Hıristiyan tanrıcılığının amansız eleştirmeni olarak bilinir. Özellikle Hıristiyan inancının eleştirmeni ve “Tanrı öldü” sözünün sahibi olarak Nietzsche, bu sözüyle, modern Batı insanının benimsemiş olduğu değerlerin çöktüğünü belirtiyordu. Nietzsche için değerler insan eylemlerine hükmederler. Fakat aynı değerler insan eylemlerinden bağımsızlaşıp idealize edildikçe yaşamdan koparlar. Böylece özellikle kalıplaşıp katılaşan geleneksel değerler dünyayı gerçek haliyle görmemizi engelleyen perdelere dönüşürler. Buna rağmen, anlam ve amaçlarını kaybetmiş olsalar da geleneksel değerlerin büyük bir kısmının muhafazasına çaba sarf edilir, çünkü bunlar süreç içinde kitlelerin sığınağı olurlar. Özellikle Hıristiyanlığa özgü değerler, kalıplaşıp katılaşmış olsalar bile kitleler için kompensan, yatıştırıcı ve uyuşturucu işlevi gördüklerinden özenle muhafaza edilirler. Geleneksel değerler, kitle kültürüne aittirler ve kendi ayaklan üzerinde durmayı beceremeyen köle ruhlu insanları rahatlatan şeyler olarak, köle ahlakını pekiştirmeye yararlar. Mutlak değerler, hele hele kutsal değerler, Nietzsche için Hıristiyan uydurmacılığının ve ikiyüzlülüğünün ürünlerinden başka şeyler değildirler. Buna karşılık Nietzsche, değerlerin “güç iradesi” zemininde yaratılması ve böylece insanın kendini aşması, “üst insan” olması gerektiğini ileri sürer. İnsan, değerleri oldukları gibi benimsemek yerine, yeni değerler yaratmalıdır. Bunun için de önce mevcut değerleri aşındırmak, onları yıkıcı bir tavırla derinliğine eleştirmek ve yeni değerler ileri sürmek, kısacası değerleri yeniden değerlendirmek zorundadır. Böyle bir insan için artık, değerler hazır olarak bulunan şeyler değil, hep yeniden yaratılması gereken şeylerdir. Yaşamın dizginsiz akışı içinde insan, güç irâdesi ile, her yaşama aralığında değerler yaratır. Yaşamın her ânı kendi perspektifini üretir ve tam da bundan ötürü perspektifler çokluğu kadar değer vardır. Ve insan, ancak belli bir perspektif altında değer yaratabildiği ölçüde “üst insan” olabilir ve ancak böyle olabildiği ölçüde özgürdür. “Üst insan”, geleneğe ve muhafazakârlığın rahatlığına ve uyuşturucu kafa lüksüne itibar etmeyen insandır. Nietzsche’de özgürlük, bir bakıma, kendi güç iradesiyle değerler yaratmak ve bu değerlere göre yaşamaktır. Nietzsche’de değerlerin kaynağının insan olduğu, onun her türlü nesnelci/idealist/mutlakçı değer anlayışına radikal bir şekilde karşı çıktığı açıktır.</p>

    <p class="arabaslik_sol">vi. Marksist Değer Anlayışı</p>

    <p class="paragraf">Marksizmin, değer çeşitleri içinde özellikle ekonomik değerleri ön plana çıkartmasıyla karakterize olduğu bilinir. Marksist terminolojiye göre “üstyapı” kurumları ile koşutluk içinde düşünülmesi gereken ahlaksal ve estetik değerler, ekonominin ve ekonomik değerlerin tinsel uzantılarından ibarettirler. Marksizmin, değerleri kaynağı itibarıyla öznel saydığı ve onları öznelerarası ilişkilerin bir ürünü olarak gördüğü açıktır. Fakat Marksizmin değerlerle ilgili olarak yaptığı şu saptama önemlidir: İnsan, toplum ve tarih hakkındaki bilgimiz, yaşanılan çağın değerlerinden bağımsız, bu anlamda yansız bir bilgi olamaz. Sosyal bilimlerde araştırmanın her aşamasında ahlaksal ve özellikle politik değerlerin yön vericiliği söz konusudur. Sosyal bilimler ideolojik disiplinlerdir ve böyle olmamaları mümkün değildir.</p>

    <p class="arabaslik_orta">3. Değer Felsefesinin Temel Sorunlarına Kısa Bir Toplu Bakış</p>

    <p class="paragraf">Felsefe tarihinde değerler sorununa ilişkin olarak ortaya atılmış en etkili görüşlerden bazıları buraya kadar, kısaca ve değinmeler düzeyinde gözden geçirildi. Şimdi, analitik bir tavırla değerler sorununa eğilmek denenebilir. Bu, aynı zamanda değerlere ilişkin olarak yukarıdaki tarihçede değinilmeyen bazı görüşleri de anma fırsatı sağlayacaktır.</p>

    <p class="paragraf">Değerlere ilişkin olarak üç temel sorun ayırt edilebilir: 1. Değer rölativizmi ve değer çoğulculuğu sorunu. 2. Değerlerin insan eylemlerindeki belirleyiciliği sorunu. 3. Değer ile bilgi/bilim, değer yargısı ile olgu yargısı arasındaki ilişki sorunu.</p>

    <p class="arabaslik_sol">I. Değer Rölativizmi ve Değer Çoğulculuğu</p>

    <p class="paragraf">Zaman dışı ve insan üstü, değişmez ve mutlak değerler ve ayrıca değer hiyerarşileri var mıdır; yoksa değerler sadece (bireysel ve toplumsal bazda) özne kaynaklı, sosyo-kültürel ortamın ürünü, yani tarihsel olarak meydana çıkan ve bu yüzden tarihsel değişime tâbi olan ve çoğulluk gösteren şeyler midir?</p>

    <p class="paragraf">Sokrates, Platon ve Aristoteles’ten Windelband, Rickert, Scheler ve Hartmann gibi 19. ve 20. yüzyıl filozoflarına kadar zaman dışı ve insan üstü, değişmez ve mutlak (özellikle, kutsal) değerlerin varlığının savunulduğunu gördük. Bu gruptaki filozoflar ve felsefe anlayışları nesnel/idealist ve bazıları da mutlakçı filozoflar ve felsefe anlayışları olarak anılabilir. Buna karşılık, sofistlerden 19. ve 20. yüzyılın kimi pozitivistlerine ve Marksistlerine, Nietzsche’ye (ve bildirimin sonunda ayrıca değineceğim) hermeneutikçi filozoflara kadar bazı değerlerin idealitesine, onların zaman dışı ve insan üstü olarak kabul edilmelerine karşı çıkıldığı, değerlerin öznel kaynaklı olduğu, tarihsel olarak ortaya çıktıkları ve sürekli değiştikleri, bu nedenle bir değerler çokluğu ve çoğulluğunun hep yaşandığı ileri sürülür.</p>

    <p class="paragraf">Değerler sorununa ilişkin olarak hemen tüm felsefe tarihine yayılan bu karşıtlığı, nesnelcilik/mutlakçılık ile öznelcilik/rölativizm arasındaki karşıtlığı aşmak üzere bazı denemeler de yapılmıştır. Bunların en ünlülerinden biri, E. Troeltsch’ün denemesidir.</p>

    <p class="paragraf">Troeltsch, değer çeşitliliğinin kültürel oluşumların çeşitliğinden kaynaklandığı, tarih dışı veya tarih üstü, tüm kültürleri kapsayan global bir değerler topluluğunun, bir evrensel değerler birliğinin olmadığını ve yaratılamayacağını ileri süren rölativistleri onaylar. Buna karşılık Troeltsch, tekil ve özgül bir kültür çevresi içinde uzun süreli bir “kültür sentezi”nin ve bir “değerler birliği”nin erişilebilir bir şey olduğunu da ekler: Örneğin Troeltsch’e göre Avrupalılar kendi aralarında böyle bir sentezi ve birliği, Avrupalılara özgü “kişilik” ve “özgürlük” gibi ide ve değerler altında uzun süreli olarak gerçekleştirebilirler. Ve bundan fazlası da beklenemez. Troeltsch için tüm insanlığı birleştirecek, <span class="CharOverride-2">a priori</span> olduğuna inanılan hiçbir mutlak (hele kutsal) değer veya değerler yoktur, olmamıştır. Tüm insanlığı birleştirecek mutlak ve kutsal değerler aramak, örtük bir totalitarizm isteğinin ürünüdür ve uygulamada bir kültür enperyalizmine yol açar. Ancak ve sadece kendi kültür çevremiz için geçerli bir değerler birliğine, Troeltsch’ün bilinçli olarak kullandığı çelişik bir terimle, bir “rölatif mutlaklığa” ulaşılabilir.</p>

    <p class="paragraf">Mutlakçılık-rölativizm karşıtlığını aşma konusundaki bir başka deneme Scheler’den gelir. Scheler, değerlerin insana ve bu insanın tarihsel konumuna, içinde bulunduğu zamanın koşullarına göreli olması anlamında rölatif olarak yaşandıklarını, fakat özleri itibariyle insan üstü ve zaman üstü olduklarını belirtmek suretiyle bu karşıtlığı aşmak ister.</p>

    <p class="paragraf">Bir başka deneme, 20. yüzyıl varoluşçuluğu içinden, Karl Jaspers’ten gelir. Jaspers’e göre varoluş olarak insan bizatihi tarihseldir ve değerlerin tarihselliği ve rölatifliği, varoluşun tarihselliğiyle bağlılaşıktır (korelatiftir). Değerler kendi tözselliklerini insana insanın tarihsel varoluş koşulları içinde hissettirirler. Buna karşılık değer rölativizmi, yaşanan bir şey değildir; o bir gözlemcinin bir saptamasıdır. Başka bir ifadeyle, bir gözlemci olarak değerler çokluğundan ve rölativizminden söz edebiliriz; fakat kişisel olarak bir değeri kendi yaşantımızda hiç de rölatif bir şey olarak hissetmeyiz, tam tersine, onu mutlaklaştırırız. Yine bir başka ifadeyle insan, hangi tarihsel koşul altında olursa olsun, değerleri kendi yaşantısında bir mutlak anlama sahip şeyler olarak hisseder. Hatta, insan sonradan aynı yaşantısına bir gözlemci tavrıyla yöneldiğinde kendi değer yaşantısının rölatifliğini fark etse bile bu, onun kendi değerini mutlak geçerliliğe sahip bir şey olarak hissetmesini engellemez. Jaspers bu durumu, Toreltsch’ün “rölatif mutlaklık” terimini andıran “varoluşsal mutlaklık” terimiyle adlandırır. Ne var ki, “varoluşsal mutlaklığın” kimi bireylerde gerçekleşen veya gerçekleştiğine inanılan bir yaşantı olması, başka bireylerin bu yaşantıya sahip olmalarının zorunlu koşulu olamayacağından ve zaten birçok insanın böyle bir şeyi yaşamadıkları deneyimle bilindiğinden, Jaspers’in de farkında olduğu üzere, böyle bir yaşantı evrenselleşemez.</p>

    <p class="paragraf">Aynı karşıtlıkla ilgili olarak Nietzsche’nin de adını anmak gerekir. Yukarıda Nietzsche’nin öznelci/rölativist/perspektivist bir değer anlayışına sahip olduğu belirtildi. Fakat ilginçtir ki aynı Nietzsche, yaşama sinmiş olan bu değer rölativizminin doğadan, doğanın durmak bilmeyen oluşundan, akışından kaynaklandığını da söyler ki, bazı yorumcular, Nietzsche’deki rölativizmin/perspektivizmin kendisini nesnelci ve hatta mutlakçı bir doğalcılığın ürünü olarak değerlendirip Nietzsche’de bir “mutlak rölativizm”den söz edilebileceğini belirtirler.</p>

    <p class="arabaslik_sol">II. Değerlerin İnsan Eylemlerindeki Belirleyiciliği Sorunu</p>

    <p class="paragraf">Max Scheler ve Nicolai Hartmann, kendi nesnelci değer anlayışları doğrultusunda, değerlerin insanın isteklerinden ve davranışlarından bağımsız bir alan oluşturduğunu düşünürler. Bununla birlikte bu değerler alanı insan eylemlerini belirleyen bir mercidir. Başka bir ifadeyle, değerler insana dışsaldırlar, kendi nesnellikleri içinde insandan bağımsızdırlar. Onlar insana gelmezler, insanın onlara yönelmesi ve onları gerçekleştirmesi gerekir. Bu şu anlama gelir ki, değerlerin belirleyiciliği zorunluluk taşımaz; tam tersine onlar, insanlar onlara yönelip onları gerçekleştirmek istedikleri sürece bir belirleyiciliğe, yani olumsal bir belirleyiciliğe sahiptirler. Bunun gibi, sofistlerden, Hume başta olmak üzere yeniçağ empiristlerine, Sartre gibi 20. yüzyıl varoluşçularına ve günümüzün bazı hermeneutikçilerine kadar değerleri özne kaynaklı ve öznelerarasılığın ürünü sayan öznelci değer anlayışı taraftarları da değerlerin belirleyiciliğinin zorunlu olmadığı konusunda nesnelci değer anlayışı taraftarlarıyla uzlaşırlar. Örneğin Sartre, insan eylemlerini önceleyen ve onlara ışık tutan bir değerler alanı olmadığını, tam tersine, değerlerin önünde, onları yaratan öznenin yer aldığını belirtir.</p>

    <p class="paragraf">Değerlerin insan eylemlerini belirleyiciliğinin zorunlu olmadığı konusunda öznelci ve nesnelci anlayışlar uzlaşmış olsalar da şu sorunun yanıtında birbirinden ayrılırlar: İster nesnel, ister öznel sayılsınlar, değerler değer duygusu aracılığıyla veya bir seçim ve tercih sonucu benimsenip gerçekleştirilecek şeyler iseler de birey değerlere ilişkin olarak yapacağı seçim ve tercihle aslında tüm insanlığı gözeten bir seçim ve tercih yapmış olmaz mı? Özellikle tinsel değerler için durum bu değil midir? Örneğin “eşitlik” gibi bir değer sadece bireysel bir seçim ve tercih konusu olabilir mi? Birey, değer olarak “eşitliği” zaten sadece kendisi için isteyemez. Çünkü “eşitlik” birden fazla bireyin varlığını gerektirir. O halde, birey olarak değerlere ilişkin olarak yaptığımız her seçim ve tercih, kendiliğinden ve aynı anda, toplumsal, özellikle de ahlaksal ve siyasal bir niteliğe bürünür. Başka bir ifadeyle, değerlere ilişkin her bireysel seçim ve tercih, ister istemez ve içkin olarak bir genelgeçerlik iddiası taşır (Jaspers’in bu konudaki saptamasını yeniden anmak uygun olur). Öyle ki, değerlerle ilgili her bireysel seçim ve tercih, değerlerin belirleyiciliği altına girmeyi getirir ve değerler, belirleyicilikleri bakımından, otomatikman, Kant’ın “kategorik imperatif”ini hatırlatan bir nitelik kazanırlar. Kendimiz için isteyeceğimiz değerin başkalarının da istemesi gereken değer olmasını bekleriz. Ve değerlerin insan eylemlerini belirleyiciliği sorununda, bu noktada, teorik zeminde aşılması mümkün olmayan bir açmazla karşı karşıya kalırız: Bireysel seçim ve tercihlerimizin başkalarının da bireysel seçim ve tercihleri olmasını arzu etmemiz ve bunu beklememiz, özellikle ahlaksal ve siyasal değerlerimiz başta olmak üzere, tinsel değerlerimiz söz konusu olduğunda, tam bir çatışmaya yol açarlar. Çünkü bizim öznel (bireysel/grupsal/zümresel/sınıfsal) seçim ve tercihlerimizi benimsemeyen ve hatta reddeden, fakat bizimkilerden farklı olan kendi öznel (bireysel/grupsal/zümresel/sınıfsal) seçim ve tercihlerinin bizim tarafımızdan kabul edilmesini bekleyenler vardır, hep olmuştur. Kendi seçim ve tercihimizin biricik, tek ve genelgeçer olması, bu yüzden fiilen mümkün değildir. Birey, grup, zümre ve sınıf olarak her şeyimizi kendisine dayayacağımız tek bir ahlaksal ilkemiz, tek bir değerimiz olsa bile <span class="CharOverride-2">bu</span> ilke ve değer tüm insanlığı birleştirecek, tüm insanlık için geçerli tek ve biricik ilke ve değer olamayacak, başka birey, grup, zümre ve sınıfların başka ilke ve değerleri olacaktır, olmuştur. Bu yüzden, bu noktada genelgeçer ve evrensel değerler arayan bir felsefi girişimden artık yardım beklenemez. Bakılacak yer tarihtir. Tarih bize, birey, grup, zümre ve sınıfların değişik ve çok kez karşıt ilke ve değerler çerçevesinde sürekli çatıştıklarını öğretiyor. Öyle ki değerler, birbirlerine indirgenemez ve birbirleriyle bağdaşmaz bir çokluk göstermektedirler. Değerler çokluğu ve çoğulluğu, bir tarihsel realitedir.</p>

    <p class="paragraf">Ben, bu çokluk ve çoğulluğun değerlerin özne kaynaklı olmalarından meydana geldiğini ileri süren öznelcilerin, özellikle de “özne”yi “tarihsel özne” olarak kavrayanların yanında yer alıyorum.</p>

    <p class="paragraf">Değerler doğadan ve herhangi bir metafiziksel kaynaktan değil, kendi varoluşumuzdan, özü itibariyle tarihsel olan, bu demektir ki, sürekli değişen kendi varoluşumuzdan çıkarlar ve eylemlerimizi ve kararlarımızı sürekli yönlendirirler. Öyle ki, birey, grup, zümre ve sınıf olarak yaşamımızın alacağı yön, bu değerler çokluğu içinden yaptığımız seçime bağlıdır. Tam da bu yüzden bu değerler çokluğu, Max Weber’in işaret ettiği gibi, sosyal yaşamda hiç bitmeyecek gibi görünen bir değerler savaşına yol açar. Bu değerler çokluğunu aşmak, bu değerler savaşını bitirmek için uzlaştırıcı/eklektik bir değerler sistemi veya bir değerler metafiziği pekâlâ ortaya atılabilir. Ve zaten bunun örneklerine insanlık tarihi içinde bol bol rastlamak mümkündür. Örneğin, Hıristiyanlık ve İslam gibi büyük dinler, liberalizm ve sosyalizm gibi büyük ideolojiler, ortaya çıkışlarında olmasa bile, gelişim süreçleri içinde bu türden bir genelgeçerlik ve evrensellik peşinde olmuşlardır. Fakat sonuçta onlar da, ister istemez, tek yanlı değer sistemleri olmaktan kurtulamamışlar, bitmek bilmeyen değerler savaşı içinde kendi yer ve cephelerini almaktan öteye geçememişlerdir. Evrenselci felsefeler bu savaşın sona erdirilmesini sağlayamamışlar, kendileri süreç içinde savaşın tarafları olmuşlardır.</p>

    <p class="arabaslik_sol">III. Değer ile Bilgi/Bilim ve Değer Yargısı ile Olgu Yargısı Arasındaki İlişki Sorunu</p>

    <p class="paragraf">Aydınlanma’dan bu yana “bilgi” ve “değer” kavramları birbirinden ayrı tutulmaya, epistemoloji ve modern bilim ahlaktan ve değer felsefesinden yalıtılmaya çalışılmıştır. O zamandan beri bilgi faaliyetinin sadece nesne ve olgulara yönelik kalması, değer bakımından nötr ve yansız olması gerektiği ileri sürülmüştür. Bir başka ifadeyle, bilgi faaliyeti ve özellikle bilimsel araştırma sadece olgular hakkında yargılar, yani olgu yargıları ortaya koyabilir, betimlemeler ve açıklamalar yapabilir, fakat değer yargısı üretemez. Tabii bunun tersi de doğru sayılmış, yani değer yargılarından olgu yargısı üretilemeyeceği söylenmiştir.</p>

    <p class="paragraf">Bilgi faaliyetinin ve bilimin değerden bağımsızlığına ilişkin olarak dört görüşle karşılaşırız:</p>

    <p class="arabaslik_sol">i. Pozitivizm</p>

    <p class="paragraf">Pozitivizmin temel tezi, bilimsel nesnelliğin ancak değerden bağımsızlık ve yansızlıkla sağlanabileceğidir ve zaten değerden bağımsızlık ve yansızlık, bilimi bilim kılan başlıca koşuldur. Pozitivizme göre olguları konu alan bilim nesnel, buna karşılık değerler ve değer yargıları özneldirler. Dolayısıyla bilimde değer yargılarına başvurmak, öznelliğe ve hatta keyfiliğe yol açmak olur. Bilim insanları, bilimsel araştırmanın her evresinde, kişisel eğilim, tavır, kanaat, önyargı, dinsel ve metafiziksel inanç, siyasal seçim ve tercihlerinden bağımsız olmak zorundadırlar. Bu bağımsızlık sadece doğa bilimleri için değil, hatta özellikle sosyal bilimler için, bilimsel araştırma yapmanın önkoşuludur. Doğa bilimlerinin yöntemlerinin büyük ölçüde sosyal bilimler için de geçerli olduğunu savunan pozitivizm, sosyal bilimleri sadece sosyal olguları kaydetmekle yetinmesi gereken teknik birer disiplin olarak görür. 20. yüzyılda da neopozitivist filozoflar ve Albert, Popper, Topitsch gibi kendilerine “eleştirel rasyonalist” adını veren filozoflar, özellikle sosyal bilimlerin değer yargılarından bağımsızlığını savunmuşlardır.</p>

    <p class="arabaslik_sol">ii. Marksizm</p>

    <p class="paragraf">Marksizm pozitivistlerin yaptıkları olgu yargısı-değer yargısı ayrımını reddeder. Marksistlere göre, pozitivizm sığ bir deneyimciliğe dayanır ve en önemlisi, tarihsel/toplumsal gerçeklik alanının, bireylerin, grupların, zümrelerin, sınıfların bilincinden bağımsız olma anlamında “nesnel” bir tavırla inceleneceğine inanır. Oysa tarihsel/toplumsal gerçeklik sürekli değişen bilinç içeriklerine göre, değişik şekillerde kavranır. Bireylerin, grupların, zümrelerin, sınıfların bilinçleri ise her zaman taraflıdır ve pozitivistlerin anladığı anlamda “nesnel” olması mümkün değildir. Gruplar, zümreler ve sınıflar sosyal dünyayı kendi grup, zümre ve sınıf bilinçleri ve en önemlisi kendi değerleri doğrultusunda, yani taraflı olarak inceleyebilirler. İşçi sınıfı, tarihe ve topluma kendi sınıf bilinciyle, emeğin en yüksek değer olduğu bilinciyle eğilirken, burjuvazi en yüce değerin kişisel özgürlük, özgür girişim ve refah olduğu bilinciyle eğilir. Pozitivizm de aslında taraflıdır; çünkü o sözde “nesnel” olma iddiasıyla, burjuvazinin ve tekelci kapitalizmin sınıflararası karşıtlıkların üstünü örtmeye yönelik politikalarına hizmet etmektedir. Başka bir ifadeyle, pozitivizm kapitalist Batı’nın kendi yanlılığını “nesnellik” kılıfı içinde saklamasına ve aynı yanlılığı yansızlık olarak lanse etmesine yardım ve yataklık etmektedir.</p>

    <p class="arabaslik_sol">iii. Weberci Görüş</p>

    <p class="paragraf">Weber, sosyal dünyanın değerlerle bezenmiş bir dünya olduğu konusunda Marksizmle uzlaşır. Ona göre de tarih ve toplum dünyası, ancak değerler insan eylemleri arasındaki nedensellik yoluyla kavranabilir, anlaşılabilir. Ayrıca Weber, sosyal bilimcinin değer yargılarından tamamen bağımsız olamayacağı konusunda Marksistlerle de uzlaşır. Ne var ki, Weber’e göre, değerler başlangıçta araştırma alan ve konularının seçiminde araştırmacıyı yönlendirse bile araştırma sürecine geçildikten sonra araştırma tarafsız bir biçimde yürütülmeli ve araştırma sonuçları da yansız bir tutumla sunulmalıdır.</p>

    <p class="arabaslik_sol">iv. Hermeneutik Gelenekte Bilgi-Değer İlişkisi Sorunu</p>

    <p class="paragraf">Hermeneutik geleneğinde, özellikle Dilthey, Aydınlanma’dan bu yana olan gelişimiyle epistemolojiyi tek yanlılığa tutuklanmış sayar. Ona göre, Locke, Hume ve Kant’tan beri, bilen özne sadece, dış dünyayı algılayan ve algıladıklarını zihinsel işlemlerden geçirerek bilgiye dönüştüren öznedir. Oysa Dilthey’a göre, insanın totalitesini parçalayarak algılayıp tasarlayan özne anlamında bilen özneyi teorik akla, hisseden, arzulayan ve amaçlayan özne anlamında pratik özneyi pratik akla havale etmek, Kant’tan beri epistemolojinin bir yanılgısı olmuştur. Yeniçağ epistemolojisi, insanın psişik ve tarihsel yönünü budamış, onu sadece bilen özneye indirgemiştir. Oysa Dilthey’a göre, yaşama içinde insan, dünya karşısına sahip olduğu yetilerin bütünlüğüyle, bunların aralarındaki çok yönlü ilişkilerin tümlüğüyle çıkar. Dolayısıyla bilme yetisi, insanın sahip olduğu yetilerin çeşitliği içinde bu yetilere sımsıkı bağlı olan bir yetidir ve hatta insanın isteyen-hisseden-amaçlayan ve en önemlisi değerler koyan yanı bilgi üreten yanından önce gelir. Başka bir ifadeyle, bilgi üreten edimler sayılan algılama, tasarımlama ve düşünmeye, isteme, hissetme, amaçlama ve bunlar aracılığıyla oluşan bir temel edim olarak değerlendirme, değer yaratma edimleri eşlik eder. Dolayısıyla insanın dış dünyayı ve bizzat kendi dünyası olarak tarih ve toplum dünyasını kavrayışının yapıtaşları, insanın psişik totalitesi, diğer bireylerle girdiği ilişkiler zemininde kazanmış olduğu yaşama deneyimidir ve yaşama deneyiminin içinde en önemli ve geniş alanı değerler kaplar.</p>

    <p class="paragraf">Bu şu anlama gelir: İnsanın tarihsel olarak oluşan yaşama deneyiminden ve değerlerinden bağımsız bir bilme gücü ve yetisi yoktur. Bilgi yargısı ve olgu yargısı, bilgi ve değer arasında yapılagelmiş olan ayrımlar sahte ayrımlardır. İnsanın dünya karşısındaki tavrı, bilgi edinmeci (epistemist) bir tavır olmaktan çok, sahip olduğu güç ve yetilerin birlikte çalışmasıyla gerçekleşen anlamacı/yorumlamacı bir tavırdır. Sonuç olarak, bilgi ve bilim faaliyeti, pozitivistlerin sandıkları gibi değerden arınmış olamaz, böyle bir şey mümkün değildir ve ayrıca arzu edilir bir şey de değildir. Örneğin bir tarihçi “geç kapitalizm”den söz ederken ve bu “geç kapitalizm”in “kapitalizmin bozulmuş bir devamı” olduğunu belirtirken bir olgu yargısı mı vermektedir, yoksa bir değer yargısı mı? Bu sorunun hiçbir tam yanıtı yoktur. Buna ancak, olgu yargısı-değer yargısı ayrımının sahte bir ayrım olduğu veya her değer yargısının bir olgu yargısı, her olgu yargısının bir değer yargısı içerdiği şeklinde bir yanıt verilebilir. Tam da bu yüzden, sosyal bilimlerin (veya hermeneutik gelenekteki adlarıyla “tin bilimleri”) amacı <span class="CharOverride-2">bilmek</span> değil, <span class="CharOverride-2">anlamak</span>tır<span class="CharOverride-2">.</span> İlginçtir ki, pozitivistler, bilgi ve bilim faaliyetinin değer yargılarından bağımsız olması gerektiğini iddia ederlerken, bir <span class="CharOverride-2">olması gereken</span>den söz ettiklerinin, yani ahlaksal ve değersel nitelikte bir yargıda bulunduklarının, bir değer yargısı verdiklerinin farkına varamamışlardır. Hermeneutik açıdan bakıldığında şunları belirtmek kaçınılmaz olur: Onları da <span class="CharOverride-2">anlamak</span> gerekir; çünkü onlar <span class="CharOverride-2">bilirler ama anlamazlar.</span></p>

    <p class="arabaslik_orta">4. Değerler ve Erdemler</p>

    <p class="paragraf">Değerlerden söz edildiği her durumda, “erdem”den de söz etmek kaçınılmazdır. Çünkü “erdem”, ister öznel ister nesnel sayılsın, değerin öznel bağlılaşığı, korelatıdır. Erdem, ilkçağ ve ortaçağın değerleri varlığın içinde gören rasyonalist ve nesnel idealist öğretilerinde iddia edilenin tersine, özneye ait bir şeydir ve değere yönelik eylem için öznenin gereksindiği liyakat, yararlılık ve yeterlilik olarak anlaşılabilir. Başka bir ifadeyle, erdem (<span class="CharOverride-2">arethe, virtus</span>) bir değerin gerçekleştirilmesinde öznenin belirli tarzda eylemlerde bulunabilme kapasitesi, yetisi ve yeterliliği anlamına gelir. Örneğin bir atletin erdemi, güçlü olması ve hızlı koşabilmesidir.<span class="dipp CharOverride-13"><a class="_idFootnoteLink" href="#footnote-225-7" id="footnote-225-7-backlink">7</a></span></p>

    <p class="paragraf">Buraya kadar birkaç yerde değindiğimiz değerler çokluğu ve çoğulluğu fenomeni beraberinde bir erdemler çokluğu ve çoğulluğunu da getirir. Kısa bir tarihsel bakış, bunu görmeye yetebilir.</p>

    <p class="paragraf">Antikçağın site devletlerinde “erdem” denildiğinde ilk anlaşılan şey, politik yönden etkili, güçlü, gerektiğinde gözü kara olma ve politik hâkimiyet kurabilme kapasitesidir. “Erdem” karşılığı olarak Grekçede kullanılan “arethe” terimi, “güçlülük, yiğitlik” anlamlarına gelen bir kökten gelir ve aristokratik bir kültürde tek erdemin “güçlülük”, “yiğitlik” olması da anlaşılabilir bir husustur. Oysa demokratikleşmenin hızlandığı bir dönemin filozoflarında, örneğin sofistlerde “arethe”nin aristokratik (ve tek) anlamı değişir. Değerler konusunda öznelci olan sofistler için erdem, insanın kendisini çevresine en iyi şekilde kabul ettirebilmesi için gerekli olan kapasitedir. Bir başka ifadeyle sofistik erdem, sözcüklerin ikna aracı olarak kullanılmasında bir üstün tekniktir. Buna göre erdemli insan ikna gücü yüksek olan, dili ikna aracı olarak kullanma kapasitesine, retorik güce sahip bulunan insandır. Ne var ki, tüm insanların bu ve benzeri tekniklere, kapasitelere, güçlere sahip olmaları beklenemez. Erdemler, hayatı kolaylaştırıcı pratik yeterliliklerdir ve koşullara göre değişiklik gösterirler. Buna karşılık Sokrates ve Platon, bu sofistik erdem anlayışına şiddetle karşı çıkarlar. Onlar, kendi nesnel-idealist ve evrenselci değer anlayışları doğrultusunda, erdemleri de nesnel ve evrensel kılarlar. Çünkü evreni, kosmosu yöneten tanrısal akıl, <span class="CharOverride-2">Logos,</span> insanı kosmik düzene uyum göstermekle yükümlü kılmıştır. İşte, erdemler bu yükümlülüğü yerine getirebilmek için gereken nesnel yeterlilikler ve kapasitelerdir ve tüm insanlarda mevcutturlar. Olsa olsa, onların doğurulmaları <span class="CharOverride-2">(maiotik)</span>, uyandırılmaları, harekete geçirilmeleri, bu yolla alışkanlık yaratacak şekilde edinilmeleri <span class="CharOverride-2">(habitus, esis)</span> gerekir. Grek felsefesinde tipik olduğu üzere, en büyük değer mutluluktur <span class="CharOverride-2">(eudaimonia)</span>. Dolayısıyla erdemler, en yüksek değer (en yüksek iyi) olarak mutluluk değerinin gerçekleştirilmesine yönelik tinsel edinimlerdir <span class="CharOverride-2">(habitus, esis)</span>. Erdemler, mutlu olmanın koşullarıdır. Platoncu okulda bu konuda dört temel erdem kabul edilir: Kendine hâkim olma, cesaret, bilgelik, adalet. Aristoteles, dört Platonik erdemi muhafaza eder, fakat bunlara başkalarını ekler: cömertlik, ölçülülük, şeref, ağırbaşlılık, edep, dostluk.</p>

    <p class="paragraf">Ortaçağda, Hıristiyanlığın ve geç antik dönem Stoa felsefesinin etkisi altında, antikçağın kabul ettiği erdemlerin çoğunun korunduğu, fakat bunlara yeni ve hatta antikçağın bazı bireyci erdemlerine karşıt erdemlerin konulduğu görülür: itidal, (stoacı) ataraksiya, diğerkâmlık (altruizm), içtenlik, sadakat, vefa, güven, alçakgönüllülük, fedakârlık vb. Bu erdemler aynı zamanda Tanrı’ya giden yolda kesin etkili olan “teolojik erdemler” sayılırlar.</p>

    <p class="paragraf">Yeniçağın yükselen burjuvazisi, ilkçağın aristokratik ve ortaçağın teolojik erdemlerinin çoğuna ilgi göstermemiştir ve bunların karşısına yeni erdem kategorileri çıkarmıştır: muktesitlik (para biriktirme), kâr etme amacıyla girişimde bulunma, sebat, iş üretme, çalışkanlık vb.</p>

    <p class="paragraf">Erdemler üstüne bu kısa bakış, erdemlerin değişiminde ve dönüşümünde tarihsel koşulların ve hâkim sosyal sınıf veya tabakanın yönlendiriciliğinin etkili olduğunu gösterebilir. Şu da görülür ki, her değer öğretisi kendi erdem öğretisini de getirmiştir.</p>

    <p class="arabaslik_orta">5. Sonuç Yerine</p>

    <p class="paragraf">Çağlar üstü bir geçerliliğe sahip (mutlak ve kutsal değerler başta olmak üzere) hiçbir değer olmadığı gibi (her çağ için geçerli olma anlamında) çağlar üstü bir değerler ve erdemler öğretisi de olamaz. Değerler ve erdemler rölatiftirler ve değerlerin ve erdemlerin rölativitesi felsefi bir seçim ve tercih konusu değil, bir tarihsel realitedir. Ve bu tarihsel realite, evrenselci felsefelerin bıkmaksızın sürdürdükleri çabalarla ortadan kalkmamıştır kaldırılamaz. Başka bir ifadeyle, felsefede nesnelci, evrenselci ve mutlakçı olmak, değerlerin ve erdemlerin tarihsel ve rölatif oldukları realitesini değiştirememekte, işin ilginç yanı, bu rölativiteyi aşmak için girişilen her nesnelci, evrenselci ve mutlakçı felsefi girişim, tarihsel süreç içinde, girişimler içinde herhangi bir girişim olarak kalmakla, diğer girişimler karşısında kendi rölativitesini yaratmaktadır. Değerler ve erdemler tarihsel konumlara bağlıdırlar ve anlam ve önemlerini o durum içinde bulurlar.</p>

    <p class="paragraf">Nesnelcilik, evrenselcilik ve mutlakçılığı, değişik çalışmalarımda ve özellikle son yıllarda, günümüzün Anglo-Amerikan güdümlü küreselleşmeciliği örneğinde, sık sık eleştiriyorum. Burada da değerler sorunuyla ilgili olarak şunları söylemek isterim:</p>

    <p class="paragraf">Değerler ve erdemler rölatiftir, tarihsel koşullara göre sürekli değişirler. Bu nedenle hiçbir sosyal grubun, hiçbir toplumun, hiçbir kültür çevresinin değer ve erdemleri nesnel, evrensel ve hele hele mutlak olamaz. Felsefe, Greklerden beri iddia edildiği üzere hiç de “mitos”un yerini “logos”un almasının bir meyvesi olmamıştır. Çünkü “evrensellik” fikri bir mitos, hem de yaşayan en güçlü felsefi mitos olmaya hâlâ devam ediyor. <span class="CharOverride-2">Tarih bilincinden</span> yoksun olan Grekler ve onların modern Batı’daki izleyicileri, “evrensellik” ile “tarihsellik”in çeliştiğini hiç de açıkça görememişler, Hegel gibi bunu gören bazı filozoflar ise, “evrensel”e “tarih”in sonunda ulaşılacağı zehabıyla ve Hıristiyanca kaygılarla felsefi ütopyalar üretmişlerdir. Batı’nın ürettiği ve ihraç ettiği bu evrenselci düşünme modelinden ve bu model içinde ortaya sürülen evrenselci felsefelerden artık yarar bekleyemeyiz.</p>

    <p class="paragraf"><span class="CharOverride-2">Tarih bilinci</span> şunun da bilincidir: “Evrensel”in gerçekleşmesine tarihsel olarak imkân yoktur. İçinde bulunduğumuz sosyal grup, toplum ve kültür çevresinin değer ve erdemlerine ne ölçüde bağlılık gösterirsek gösterelim, bunların tarihsel süreç içinde değişeceklerini hatırdan çıkarmamak zorundayız. Ne var ki, bu değişimin niteliği ve şekli hakkında açık bir bilince ihtiyaç vardır. Önemli olan, bu değişimin başka sosyal grup, toplum ve kültür çevrelerinin etkilerine elden geldiği kadar açık olmakla birlikte bağlı olduğumuz sosyal grup, toplum ve kültür çevresinin kendi iç dinamikleriyle gerçekleşmesini sağlamaktır. Aksi halde, değerlerini ve erdemlerini başka sosyal grup, toplum ve kültür çevrelerinin ikna ve güç yoluyla tayin ettiği, bağımlı sosyal grup, toplum ve kültür çevrelerinin bağımlı insanları olmaktan kurtulamayız. Bugün “küreselleşme” terimini bir de değerler ve erdemler açısından irdeleme, yorumlama ve eleştirme görevi, özellikle ve öncelikle bizim ülkemiz gibi ülkelerin filozoflarınca yerine getirilmesi getiren bir görev olarak duruyor.</p>

    <p class="arabaslik_sol"><span class="CharOverride-12">KAYNAKÇA</span></p>

    <p class="paragraf">Schrey, H.H., <span class="CharOverride-2">Axiologische Ethik,</span> Wissenschaftliche Buchgesellschoft, Darmstadt, 1973.</p>

    <p class="paragraf">Scheler, M., <span class="CharOverride-2">Der Formalismus in der Ethik und die materiale Wert ethile,</span> 1913.</p>

    <p class="paragraf">Tugendhat, E., <span class="CharOverride-2">Vorlesungen Über Ethik,</span> 1993.</p>

    <div class="_idFootnotes">
      <div class="_idFootnote">
        <p class="dipnot"><a class="_idFootnoteAnchor" href="#footnote-225-6-backlink" id="footnote-225-6">6</a> Mersin Üniversitesi Fen-Edebiyat Fakültesi Felsefe Bölümü’nün 3-4-5 Mayıs 2002 tarihlerinde Mersin’de düzenlediği “Mersin Felsefe Günleri”nde sunulan bildirinin metnidir. Aynı metnin “Değer Felsefesinin Temel Sorunlarına Toplu Bakış” başlıklı bölümü, bazı eklemelerle, Muğla Üniversitesi Fen-Edebiyat Fakültesi Felsefe Bölümü tarafından 16-17 Mayıs 2002 tarihlerinde Muğla’da düzenlenen “Bilgi ve Değer” konulu sempozyumda da bildiri olarak sunulmuştur.</p>
      </div>

      <div class="_idFootnote">
        <p class="dipnot"><a class="_idFootnoteAnchor" href="#footnote-225-7-backlink" id="footnote-225-7">7</a> Türkçede “erdem”, önceleri (“fazlalık”, “üstünlük” bildiren “meziyet” -ziyade olmaklık, zaitlik- sözcüğünün de karşılığı olarak) “artam” şeklinde söyleniyordu. “Artam”ın “artmak” fiilinden geldiği anımsandığında, “artam” veya “erdem”in, insanda fazladan bulunması gereken bir kapasite olarak anlaşıldığı açıktır. “Erdem” karşılığı olan Arapça “fazilet”in de “fazlalık”la ilgili bir fiilden geldiğini biliyoruz.</p>
      </div>
    </div>
  </div>
</body>
</html>
