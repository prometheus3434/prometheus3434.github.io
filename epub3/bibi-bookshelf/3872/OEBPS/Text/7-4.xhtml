<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-4</title>
  <link href="../Styles/idGeneratedStyles.css" rel="stylesheet" type="text/css" />
  <meta content="urn:uuid:0045320b-e9bf-4901-8870-36cb95b3a37f" name="Adept.expected.resource" />
</head>

<body id="x7" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-6">“BAROK” ÜSTÜNE<span class="dipp CharOverride-13"><a class="_idFootnoteLink" href="#footnote-225-8" id="footnote-225-8-backlink">8</a></span></p>

    <p class="arabaslik_orta ParaOverride-14">Giriş</p>

    <p class="paragraf">İzmir Büyükşehir Belediyesi İzmir Sanat Evi’nin düzenlemiş olduğu “Barok Yıllar” haftasının açış konferansında sizlere hitap etmekten onur ve mutluluk duyuyorum. Bir haftalık programda çeşitli dinletiler yanında, Barok sanat ve Barok kültür; Barok mimariden Barok heykele, Barok resime, Barok müziğe, Barok edebiyata kadar bu konuların değerli uzmanları ve sanat eleştirmenleri tarafından işlenecektir. Ben Barok sanat üzerine burada uzmanca değerlendirmeler sunma yetkisini ve yeterliliği kendimde görmüyorum. Bu türlü değerlendirmeler için diğer konferansçıları dinlemek pek tabii daha uygun olacaktır. Ben Barok sanat hakkında burada ancak genel ve ansiklopedik notlar sunmakla yetinebilirim. Bundan da amacım, Barok sanata ve giderek Barok kültüre, birkaç noktayla sınırlı da kalsa, felsefe içinden nasıl bakılabileceği hususunda bir küçük örnek sunmaktır. Tabii böyle bir bakışın kendi felsefi tavrım doğrultusunda olacağı açıktır.</p>

    <p class="paragraf">Konferansımı şu altbaşlıklar altında sunacağım:</p>

    <p class="paragraf">1. “Barok”un anlamları. 2. Barok sanatın özellikleri. 3. Barok sanata yön veren dinsel/politik etkenler ve Barok zihniyet veya Barok’taki felsefe. 4. Barok sanat ve Aydınlanma felsefesi. 5. Barok ve günümüz.</p>

    <p class="arabaslik_orta">1. “Barok”un Anlamları</p>

    <p class="paragraf"><span class="CharOverride-2">a. “Barok”un Sözlük Anlamları:</span> Diderot, <span class="CharOverride-2">Ansiklopedi’</span>de iki tanım verir: 1. Felsefe ve mantık terimi olarak “barok”, anlamsız düşünce, uyumsuz düşünme biçimi <span class="CharOverride-2">(baroco)</span> anlamlarına gelmiştir. 2. Sanat terimi olarak “barok”, özellikle bir müzik terimi olarak, karışık ve uyumsuz müziği nitelendirmekte kullanılırdı. 3. Günümüzde ise, “barok”un “pürüzlü, şekilsiz inci” anlamına gelen bir Portekizce sözcük olduğu yaygın olarak kabul ediliyor.</p>

    <p class="paragraf"><span class="CharOverride-2">b. Bir Üslup Çeşidi Olarak Barok:</span> “Barok” sözcüğünü sadece sanatta ve düşüncede değil, yaşamın her alanında karşılaşılan ve yapmacıklık, gösteriş, abartma içeren, karışık ve uyumsuz tüm ifade şekilleri tüm üsluplar için kullananlar vardır. Onlara göre, sanat ve düşünce tarihinin hemen her döneminde şu veya bu ölçüde “barok”a rastlanır (bu nedenle küçük harfle yazılmalıdır). Kısacası “barok”, belli özellikleriyle hep var olan, değişmeyen, zaman zaman ön plana çıkabilen bir üsluptur. Sanat tarihçisi D’Ors Hellenistik mimari ve heykelcilikten 19. yüzyılın sonlarında karşılaşılan bazı abartılı mimari ve heykel çalışmalarına kadar bu konuda bir dizi örnek veriyor. Kültür tarihçisi ve filozof J. Burckhardt da “barok”u sanatta dönem dönem rastlanan bir çeşit vahşilik olarak görüyor. Sanat tarihinden verilen örneklere, felsefe ve özellikle edebiyat tarihinden örnekler ekleyenler de vardır. Gerçekten de ilkçağda Grek dünyasında yarı teolojik, yarı felsefi bir düşünce geleneği olarak karşılaştığımız “sofistik” geleneğinde,<span class="dipp CharOverride-13"><a class="_idFootnoteLink" href="#footnote-225-9" id="footnote-225-9-backlink">9</a></span> yukarıda tanımlandığı şekliyle barok üslubun birçok yönüyle kendisini gösterdiğini saptarız. Hellenistik dönemin birçok metninde de barok üslup kendini belli eder. Ortaçağın felsefi/teolojik metinlerinin önemli bir kısmında da aynı durumla karşılaşırız. Ayrıca filozoflarımızın bir kısmı, çoğu kez devlet baskısından ve sansüründen yakalarını sıyırmak kaygısıyla, bâtıni (ezoterik) ve ayrıca barok üsluba bilerek başvurmak zorunda kalmışlardır. Edebiyatta ise barok üslup, felsefeye göre çok daha sıklıkla başvurulan bir üslup olmuştur. Öyle ki barok, güçlü veya güçsüz, etkili veya etkisiz, kültür tarihinin hemen her döneminde, felsefeden sanata, her alanda rastlanan bir üsluptur.</p>

    <p class="paragraf"><span class="CharOverride-2">c. Bir Sanat Anlayışı ve Sanat Tarihinde Bir Dönem Olarak “Barok”:</span> “Barok”, 16. yüzyılın ortalarından 18. yüzyılın ortalarına kadar Avrupa sanatına hâkim olmuş bir akımdır. (Sadece bu döneme ait bir akımın adı olarak, büyük harfle yazılmalıdır.) Akım Latin Amerika’da etkisini 19. yüzyılın başlarına kadar sürdürmüştür. Bu akım İtalya’da Bernini ve Borromini’nin eserleriyle birlikte doğmuş ve oradan tüm Avrupa’ya yayılmıştır. Almanya ve Avusturya’da Hildebrandt, Fischer von Erlach, İspanya’da J. de Ribera ve J. de Arellano, akımın ilk ve önemli temsilcileriydiler. Barok üslup, öncelikle mimaride, dinsel ve sivil amaçlı yapılarda uygulandı. Barok mimari bir yandan Latin Amerika’ya atlarken, bir yandan da öbür sanat türlerini etkiledi. Resimde Andrea Pozzo, Rubens, Maulbertsch, Simon Vonet; müzikte Bach, Scarlatti, Vivaldi, J.P. Rameau; heykelde Puget, Le Vau, R. Donner gibi isimlerle gelişimini sürdürdü. 18. yüzyılın ikinci yarısında Rokoko üslubuna dönüşen Barok, “yeni klasizm”in ortaya çıkmasıyla gerilemeye başladı. Türkiye de Barok’tan etkilendi. Nuruosmaniye Camii, çeşitli sebiller, Ayazma Camii, Lâleli Camii, Dolmabahçe Sarayı, Beyoğlu’ndaki bazı özel konutlarda ve iç süslemede Barok etkiler vardır.</p>

    <p class="paragraf"><span class="CharOverride-2">c1. Klasizm ve Yeni Klasizm Arasında Barok:</span> Barok, 16. yüzyılın eski klasizmine tepki olarak gelişti ve ne var ki ki yine klasizme, fakat bu kez 18. yüzyılın ikinci yarısının yeni klasizmine yenik düşerek dönemini kapattı. Bu nedenle Barok’u anlamak için eski ve yeni klasizmin ne olduğuna kısaca bakmak gerekir:</p>

    <p class="paragraf">Genellikle klasizm; antik Grek ve Latin mimari üslubuna kadar uzanan; Barok, Manyerizm (üslupçuluk, tarzcılık, yapmacıklı incelik) ve Romantizme karşıt sayılan sanat ve edebiyat akımı olarak bilinir. Klasizm alanındaki ilk hareketler Bramante, Palladio gibi 16. yüzyıl İtalyan mimarlarının geleneksel Roma mimarisinin temel öğelerinden yararlanma girişimleri olarak ortaya çıktı. Aynı dönemde Fransa’da Lescot, Bullant, Delorme, bu akımı benimseyerek yapıtlarında uyguladılar. Resim alanında ise Raffaello (Rafael) klasizm taraftarlarının örnek aldıkları ustalardan biri oldu. Poussin, klasik üslubu akla dayalı öğelerle geliştirdi ve Fransız resmini önemli ölçüde etkiledi. Tarihsel olayları konu alan resimler daha fazla ilgi görmeye başladı ve bu ilgi Ingres ile 19. yüzyılın ortalarına kadar sürdü. Mutlak monarşi döneminde Colbert ve Le Brun’ün etkisi altında antikçağ örneklerine sıkı sıkıya bağlı kalan Fransız heykelciliği, XV. Louis döneminde Bouchardon, Falconet, Vasse gibi sanatçıların çalışmalarıyla ulusal bir nitelik kazanırken, Alpardi ve Duguesnoy gibi sanatçılar hareketsiz bedenlerin sakinliğini sade giysi kıvrımlarıyla ifade etmek suretiyle, sadeliği ve basitliği bir üslup haline getirmeye çalıştılar. Grek ve Latin yazarlarının yeniden önem kazanması XIV. Louis çağında başladı ve etkileri Racine, Pascal, Bossuet, Moliere gibi yazarların yapıtlarına yansıdı.</p>

    <p class="paragraf">On sekizinci yüzyılın ikinci yarısında yaygınlaşan <span class="CharOverride-2">yeni klasizm</span> ise, anıtsal orantılarda, ABD’nin yeni başkenti Washington başta olmak üzere, ABD’de ve Avrupa’da rağbet gördü.</p>

    <p class="paragraf">Eski ve yeni klasizmin ortak noktaları şöylece özetlenebilir: 1. Sanata aklın eşlik etmesi; sanatsal etkinlikte aklın yol göstericiliğine başvurmak. 2. Her türlü kurmacanın ve hayal gücü ürününün reddedilmesi. 3. Sanatçının icat eden eden değil, keşfeden kişi olduğunun kabulü. Sanatçı, olsa olsa, mevcut olanın örtüsünü kaldırır. 4. Güzel nesne ile bilimsel nesnenin eşdeğer sayılmaları. Güzel nesne de doğada aklın yasalarına uygun olarak ortaya çıkar. 5. Klasizm, her türlü barok üslubu sanatçıya yasaklar. 6. Sonuç: klasizm, teoriyi ve bilgiyi, yaratmanın ve sanatın önüne alır.</p>

    <p class="paragraf">Özetle klasizm, aklı, bilimi, dengeyi, ölçülülüğü esas alır; hayal gücünün aşırılıklarına, düzensizliğe, karmaşaya tahammülü yoktur. Barok’u klasizmle karşıt kılan yönler böylece ortaya çıkıyor.</p>

    <p class="paragraf"><span class="CharOverride-2">c2. Hıristiyanlık ve Barok:</span> Barok sanat, en çok Katolik ülkelerde, özellikle de Karşı Reform’un son yılları olan 1600 yıllarında gelişmiştir. Roma Kilisesi, Protestanlığın ilerlemesine karşı koymak için Trento Konsili’nden sonra (1563’de sona ermişti) geleneksel öğretilerini kesin olarak yeniden ortaya koydu ve yoğun bir misyoner etkinliğine girişti.</p>

    <p class="arabaslik_orta">2. Barok Sanatın Özellikleri</p>

    <p class="paragraf"><span class="CharOverride-2">Resimde Barok:</span> Örneğin, Reformcu din papazlarının savunduğu resim yasağının karşısına, görkemli ve dokunaklı kutsal tasvirler çıkarılacaktı. Gitgide Protestan ülkelerde de Barok yaygınlık kazandı ve Katolik Karşı Reform hareketinin hiç de amaçlamadığı bir şekilde, bir Protestan Barok ortaya çıktı. Barok dönem ressamlarının Tanrı ve havari tasvirlerinin gerçeğe yakınlığı, Katolik veya Protestan olsun, tüm Avrupa’da estetikçi bir din eğitimine ve özellikle Hıristiyanca bir pedagojiye yardımcı oldu.</p>

    <p class="paragraf"><span class="CharOverride-2">Mimaride Barok:</span> Barok üslup, antikçağ sanatından da yararlanır. Barok mimari, klasik mimari düzenlerden ve idealleştirilmiş insan tasvirlerinden bilinçli olarak yararlanır. Mimarlıkta görkemli mekânlar yaratılır ve bu mekânların hemen hepsi, görkem duygusunu pekiştirmek amacıyla ovalleştirilir; her yerde S biçimi kıvrımlar kullanılır, burma sütunlar ve görkemli alınlıklar hemen göze çarpar. Dalgalı hatlar, kıvrımlar genellikle Barok’un, özellikle Barok mimarinin karakteristikleri arasındadır.</p>

    <p class="paragraf"><span class="CharOverride-2">Müzikte Barok:</span> Bach, 1685-1750 yılları arasında yaşamıştır. Dolayısıyla Barok müzikten söz ederken Bach’tan özellikle söz etmek gerekecektir. Barok müzik, Barok mimari ve Barok resimle ne aynı kökene, ne aynı gelişmeye ne de aynı yazgıya bağlıdır. Onun gelişimi özel olarak ele alınmayı gerektirir. Burada şunu belirtmekle yetinilmelidir ki, Barok müzik, müzikte yeni türlerin yaratılmasıyla, kendini bir hareket ve çeşitleme sanatı olarak ortaya koymuştur. Merkezi İtalya ve Almanya olan Barok müzik, bir buçuk yüzyıl içinde Monteverdi’den Bach’a kadar gelişip biçimlenecektir. 17. yüzyıl başlarında Avrupa’da yüksek düzeyli müzik, saraylar ve kiliselerle sınırlı olmaktan çıkarak salonlara, akademilere ve evlere girmiştir. Böylece müzik daha geniş bir kitleye ulaşmış, müzisyenlerin yaratıcılardan bağımsızlıklarını kazanmalarına olanak sağlamıştır. Barok dönem müzisyeni, bir bilim ve sanat koruyucusuna eşlik etmek, iş aramak veya meslektaşlarıyla buluşmak için sık sık yer değiştirir. Monteverdi Mantova’ya ait olduğu kadar Venedik’e, Bach Köthen’e olduğu kadar Leipzig’e aittir. Haendel ve Gluck da değişik ülkelerde yaşamışlardır. Bununla birlikte Barok müziğin Rönesans veya klasik Fransız dengeciliğine (klasizme) göre değişik özelliği, zıtlıkları tasviri, kabına sığmayan imgelem gücü ve görkemli bezemelerdir. Barok müziğe, biraz ileride üzerinde duracağım gibi, Platoncu/Plotinosçu düşünce yol gösterir. İdealleştirme çok ağır basar. Öyle ki, Barok sanatın en önemli karakteristikleri, Barok müzikte bir araya gelirler.</p>

    <p class="paragraf"><span class="CharOverride-2">Edebiyatta Barok:</span> Barok dönem edebiyatında görkem ve debdebe ağır basar. Yazarlar kişilerin soyluluğunu, kralların görkemini, soyluların eğlencelerinin debdebesini tasvir ettikleri kadar Katolik dinsel törenlerin görkemli sahnelerini de tasvir etmekten geri kalmazlar. Genellikle Barok dönem bir gösteri ve gösteriş dönemidir ve edebiyat da bu gösteriye ve gösterişe katılmaktadır. Bu çerçeve içinde Barok edebiyat, sürekli dönüştüğünü, değiştiğini hisseden, bir türlü dinginliği yakalayamayan, ayrıca bu dinginliği isteyip istemediği belirsiz olan bunalımlı Barok dönem insanını kavramaya çalışır. Çünkü bu dönem din savaşlarıyla, salgın hastalıklarla, kıtlıklarla altüst olmuş, papalar ve papazlar kadar monarkların da birbirleriyle sürekli çatıştıkları bir dönemdir. Krallar ya içtenlikle veya felaketler içindeki halka şirin görünmek amacıyla, bilim ve sanat koruyucusu görünümdedirler. Papalar ve papazlar, uğranılan felaketleri halkın belleğinde taze tutmak suretiyle dinsel inançları daha da yayma peşindedirler. Barok edebiyat, bunların desteği ve telkini altında gelişir. Krallar ve ruhban sınıfı, edebiyattan, çalkantılı bir dünyada insanlara bir nirengi noktası göstermesini bekler. Barok edebiyat bu beklentiye, Montaigne’de olduğu gibi içten ve zaman zaman coşkulu bir iç döküş şeklinde ve kişinin kendisini evrenin merkezine koyarak kendi üstüne eğilip kendini dışavurmasıyla yanıt verir. Barok edebiyat, örneğin Shakespeare’de, duygusal fırtınaların, tutkuların, felaketlerin elinde oyuncak olan bir insanı bize tanıtır. Ve bu insanın yaşadığı dünya bir yanılsamalar dünyasıdır ve insan bu dünyadan gelip geçen bir yolcu, az çok çaresiz bir fanidir. Ölüm ve felaket imgelerinin Barok edebiyata hâkim olması nedensiz değildir. Tasso’da, Calderon’da, Corneille’de, Grimmelhausen’de, bu geçici, acılar ve yanılsamalarla dolu dünyayı aşmak, gerçeküstü düşlere dalıp gitmek, ortak yönler olarak kendilerini gösterirler. Barok edebiyatta duyarlılık ve retorik, hele şatafatlı hitabet sanatı (özellikle tiyatroda, Shakespeare’de) belirleyicidir. Mecazlı ifade, aşırı süslü imgelerle yüklü konuşmalar Barok edebiyata hâkim olan üslubun parçalarıdır.</p>

    <p class="arabaslik_orta">3. Barok Sanata Yön Veren Dinsel, Politik Etkenler ve Barok Zihniyet</p>

    <p class="paragraf"><span class="CharOverride-2">a)Dinsel/Politik Etkenler:</span> 16. yüzyıl, Avrupa tarihinde bir geçiş ve yeni durumların doğuş yüzyılı olmuştur. Bir kez, Reform hareketi ve güçlenen Protestanlığın yol açtığı bir dinsel bunalım yaşanıyordu. Reform hareketi yalnızca Luther’e ve onun kiliseyle bozuşmasına gönderme yapmaz. Reform hareketi, aynı zamanda, Avrupa aristokrasisi karşısında aydınlara ve halka seslenen, Hıristiyanlığın geleceğini halk desteğinde kurmak isteyen bir harekettir de. Dinsel bunalım, bu dönemde ortaçağın tüm düşünce mirasının tartışma konusu yapılmasına yol açmıştı. Reform esasen, Katolikliğin damgasını bastığı bu mirastan bir kopmadır ve Hıristiyanlık ülküsünün maddi çıkarlarla bozulduğu, kokuştuğu, çürüdüğü iddiaları doğrultusunda Hıristiyanlığın kaynaklarına bir geri dönüş hareketidir. Tanrı’ya kilise aracılığıyla değil, doğrudan ulaşmaktır hedef. Reform, bu arada, özellikle Calvin’le birlikte, Yahudiliğin bir mirasına, tasvir düşmanlığına sahip çıktı. Resim ve heykel yapmak yasaklanmasa da kınandı. Reform hareketinin etkisi ve nüfuzu karşısında arka planda kalan Katolik Kilisesi, daha önce sözünü ettiğim üzere, Protestanlığın gelişmesine set çekmek amacıyla bir Karşı Reform hareketi başlattı. Trento Konsili, kilisenin (tabii artık sadece Katolik Kilisesi’nin) yeniden düzenlenmesine girişti. Artık Katolik Kilisesi de, Reform’un yapmak istediği gibi, Hıristiyanlık yaşamını ve ruhaniliği yeniliyordu. Bunu da azizlere ve tasvirlere saygı gösterilmesi ve papanın üstünlüğünün yeniden tescili yoluyla gerçekleştirmek istedi. Amaç, Reform’un Roma Kilisesi’nden uzaklaştırdığı Hıristiyanları yeniden kazanmaktı. Bunun için başvurulacak en etkili yollardan biri, dinsel sanattı. Dinsel sanatı yeniden canlandırmak, onu yeni bir atılıma sokmak gerekiyordu. Katolik Kilisesi yalnızca Protestanlığın yükselişine bir set çekmek istemiyordu; aynı zamanda Rönesans’ta yaygınlaşan hedonizmi, büyücülüğü ve çok tanrıcılığı da göğüslemek amacıyla, müritlerini dünya nimetlerinden uzaklaştıracak bir çare olarak da yeni bir sanatsal atılıma ihtiyaç duyuyordu. Bu yeni sanatsal atılımda, insanları dünyevilikten uzak tutacak, onların gözünde Tanrı’nın ve kilisenin yüceliğini yeniden yeşertecek bir üslup olmalıydı. İşte Barok sanat, Katolik Kilisesi’nin bu arayış ve yönlendirmeleri altında doğup gelişti.</p>

    <p class="paragraf">Barok sanat, Katolik Kilisesi’nin bu yeni atılımıyla, bu demektir ki, bir dinsel sanat olarak gelişimine başladı. Bu yeni dinsel sanat, görkeme, debdebeye hatta aşırı ölçülerde başvurdu ve bunlara, kitleleri yeniden Katolik Kilisesi’ne çekmenin araçları olarak büyük önem verdi. Yalın ve süsten arınmış mimarinin yerini karmaşık ve süslü bir mimari alıverdi. İtalyan sanatçılar, Roma Kilisesi’nin isteğine uygun eserler vermeye başladılar. Barok, İtalya’dan tüm Avrupa’ya bu motivasyon bağlamında yayıldı. Aslında Hıristiyanlığın özünde görkeme, şatafata pek yer yoktu. Hıristiyanlık bir halk dini olarak doğmuştu. Sadelik, alçakgönüllülük ve kanaatkârlık, bu dinin belirgin yönleriydiler. Protestanlık da onun bu yönlerine vurgu yaparak, Hıristiyanlığın doğuş yıllarına bir geri dönüş talebiyle yola çıkmıştı. Ne var ki, aynı Protestanlık, Katolik Kilisesi’nin Karşı Reform adıyla anılan yeni atılımından etkilenmekten de kurtulamadı ve Katolik Barok’a özgü görkem ve şatafat, Protestan Baroku’nun da belli ölçülerde aracı ve hatta tarzı oldu. Sadelik, kanaatkârlık ve alçakgönüllülük, her iki kilise için de başlıca erdemler olmayı gerçi sürdürüyorlardı. Ne var ki, insanları kiliseye bağlamanın yolu, aklı ikinci planda tutup dinsel dogmaları cazip kılmaktan geçiyordu ki, yeni dinsel sanata, Barok’a düşen en büyük görev de zaten buydu.</p>

    <p class="paragraf">Özetle, yenilenen Katoliklik, Barok sanat sayesinde gerçekten de müritlerinin büyük kısmının gönüllerini fethetti ve yeni müritler kazandı. Bu yeni sanat, dinsel vecdin, esrimenin, görkem ve şatafat eşliğinde elde edilmesini telkin ediyordu. Barok’un en önemli yönlerinden biri burada ortaya çıkmaktadır: O âna kadar sadelik, kanaatkârlık ve alçakgönüllükle ve hatta mistik bir içe kapanışla ve Protestanlığa özgü çilecilik ve pietizmle elde edilebileceği öğretilmiş olan dinsel esrimeye, bu kez görkem ve şatafatla ulaşılacağı belirtiliyordu. Barok’ta, içe dönüklük çağrışımı yapan mistisizm ile dışa dönüklüğü çağrıştıran görkem ve şatafatın ilginç, hatta tuhaf bir buluşmasına tanık oluyoruz. Barok sanatı bir görkemlilik sanatına dönüştüren etkenler arasında monarşi kurumunu ve hükümdarların kendi saygınlıkları için zorunlu olduklarına inandıkları lüksü de saymak gerekir. Barok kültür, kitlelerin mutlak monarşilere bağlılığını sağlamak için İnsani duyguları harekete geçirmeye çalışan bir gösteri, gösteriş, şaşaa, görkem, debdebe kültürü olmuştur. Barok saraylar, barok bahçeler, barok tiyatro binaları ve barok gezinti yolları; saraylı, aristokratik toplumun toplantıları ve kabulleri için genişletilmiş mekânlar oluşturdular. 17. yüzyılın Barok kültürü, yüksek ve aşağı kültürün öğelerini bağlayıp birleştirerek yapay bir kamusal arena meydana getirdi. Barok, sıradan insanın duygu ve tutkuları ile soyluların beğeni ve taleplerini bağdaştırmak istedi. Bu yüzden popüler yanıyla bir çeşit <span class="CharOverride-2">kitsch</span> kültürü oldu. Örneğin, Monteverdi’nin barok müziği, soyluluk ve sıradanlığın birbirine karıştığı bir <span class="CharOverride-2">kitsch</span> örneğiydi. Bu müzikte (ve kimilerine göre genellikle barok müzikte), daha önce de değindiğim gibi, şatafat, göz boyacılık, yapmacıklık ve karmaşa, din savaşları ve monarşiler arasındaki kanlı savaşlar yüzünden harabeler arasında yaşamakta olan Avrupalı Hıristiyana bir çeşit fantastik dünya, acılarını, hüzünlerini ve kaygılarını ve en önemlisi felaketlerin yol açtığı melankolisini yatıştırmakta araç oluşturuyordu. Barok sanat, bir dekadans duygusuna kapılıp giden dönemin insanını, toplumdan, doğadan ve bizzat kendisinden uzaklaştıran imgeleri ve temaları, bu yüzden bol bol kullandı. Protestan çilecilik, felaketi, ölümü, melankoliyi işleyen bir barok edebiyatın doğmasına yol açtı.</p>

    <p class="paragraf"><span class="CharOverride-2">b)Barok Zihniyet veya Barok’taki Felsefe:</span> Barok sanatın, genelde Hıristiyan, özelde Katolik ve Protestan zihniyete özgü yönler içeren bir karma zihniyete bağlı olduğu açıktır. Hıristiyanlığın kaynakları arasında, kökeni itibariyle birçok yönden Musevi mistisizminin bir devamı sayılabilecek bir tür mistisizmin bulunduğu bilinen bir şeydir. Bir Hıristiyan mistisizmi vardır; tıpkı Musevi mistisizminden etkilenmiş ve “tasavvuf’ adıyla andığımız bir İslam mistisizmi olduğu gibi. Mistisizm, dinler, özellikle tek tanrılı dinler için her zaman bir cazibe merkezi olmuştur. Özellikle insanın kendi içine dönüp Tanrı ile diyaloğa girmesinin mümkün sayılması, Hıristiyan mistisizminin temelini oluşturur. Hıristiyanlıktaki bu mistik yön, Katolik ve Protestan kanatlarda da kendini hep göstermiştir. Barok dönem, bu mistisizmin en etkili şekilde ortaya çıktığı bir dönem olmuştur. Çünkü Barok dönem, felsefe tarihinde mistisizmin iki büyük filozofu olan Platon ve Plotinos’un öğretilerine, bunlara Hıristiyanca bir elbise giydirilmiş olsa da, büyük ölçüde bağlı kalmıştır. Barok için tanrısal gize yaklaşmanın iki yolu vardı: Ya dışsal olarak ve propaganda amaçlı bir şekilde kalıplar yaratmak ve insanları bu kalıplar dolayımında Tanrı’ya seslenir hale getirmek ya da insanları tamamen kendi içlerine dönmeye ve Tanrı’yla kişisel olarak bağ kurmaya bırakmak. Kilise, ipleri elinden bırakamazdı. İnsanlar, Tanrı’yla mistik yoldan olsa bile yine de kilise aracılığıyla bağ kurmayı bir şekilde sürdürmeliydiler. Çözüm belliydi: Barok; tanrısal gizeme, başta mimari, heykel ve resim olmak üzere, görkem ve şatafatı ön plana çıkaran örnekler yoluyla ulaşmayı teşvik etmeliydi. Barok mimari, heykel ve resimdeki görkemlilik ve bu döneme özgü mistik edebiyatın daha önce tuhaf diye nitelendirdiğim birlikteliği böylece açıklığa kavuşuyor.</p>

    <p class="paragraf">Özetle, Barok sanata yön veren zihniyet, önce Katolik, sonra Protestan kiliselerinin zihniyeti, daha sonra ise bunların karşılıklı etkileşiminden çıkan bir karma zihniyettir. Her iki zihniyeti önceleyen felsefe ise, Platoncu ve Plotinosçu mistisizmdir. Ayrıca, Barok dönemin filozofu olarak Leibniz’in felsefesini de burada anmak gerekir. Leibniz’in monadlar öğretisinin ve bu dünyayı mümkün dünyaların en iyisi kabul eden teodizesinin de Barok kültür ve Barok sanatı olumladığı sık sık belirtilmiştir. Buna bağlı olarak Barok kültür ve Barok sanatın muhafazakâr bir kültür ve muhafazakâr bir sanat olduğu da ileri sürülmüştür. Bu dönemde özellikle fantastik imgeler, renk ve incelikle işlenmiş olan Barok müzik aracılığıyla, kitlelerin kilise ve soylular lehine manipüle edildiği belirtilmiştir.</p>

    <p class="arabaslik_orta">4. Barok Sanat ve Aydınlanma Felsefesi</p>

    <p class="paragraf">Barok sanatın, 16.-18. yüzyıllar arasında aristokrasi ve ruhban sınıfı tarafından kitleleri manipüle etmek üzere desteklenmiş olduğu, bir tarihsel gerçektir. Barok sanatın düşüşe geçişinin ve yerini yeni klasizme bırakışının en önemli sosyo-politik nedeninin, 18. yüzyılla birlikte burjuvazinin aristokrasiye ve ruhban sınıfına karşı girişmiş olduğu amansız muhalefet olduğu söylenebilir.</p>

    <p class="paragraf">Barok, tabanında kırsal, tavanında aristokratik grupların yer aldığı, siyasetin aristokratların ve ruhban sınıfının katıldığı ve kontrol ettiği bir monarşik yönetimden ibaret kaldığı, aristokratik değerler olarak şan ve şerefin her şeyin üstünde tutulduğu bir tarihsel dönemin kültürü ve sanatıydı. Oysa gitgide gelişen ve güçlenen burjuvazinin özlemleri ve talepleri farklıydı. Burjuvazi, her türlü mistisizmi, irrasyonalizmi, metafiziği, deney üstücülüğü ve dinsel dogmatizmi reddediyordu. Burjuvazinin felsefesi, Platoncu/Plotinosçu mistisizm olamazdı. Burjuvazi, bilginin kaynağını deneyde bulan, deney dışında hiçbir bilgi kaynağı kabul etmeyen, dolayısıyla dinsel ve mistik anlayışlara sırtını çeviren bir felsefe arayışı içindeydi. İşte Aydınlanma felsefesi, burjuvazinin bu arayışı sonucunda ortaya çıktı, serpildi ve gelişti. Aydınlanma felsefesi ve Aydınlanmacı sanat anlayışı, Barok kültüre ve Barok sanata, özellikle bu kültürdeki ve sanattaki irrasyonalizme, her yerde kararlı bir şekilde karşı çıktı. Aslında Aydınlanma’nın akılcılığına, bilimciliğine, deneyciliğine en uygun sanat anlayışı, Rönesans’ı izleyen dönemin sanat anlayışı olarak klasizmdi. Klasizm, daha önce belirttiğim gibi, denge ve ölçüye dayalı, aklı, rasyonel düşünmeyi sanatsal yaratmanın önüne koyan, sanatı rasyonel bir çizgiye çekmek isteyen bir akımdı. Aydınlanma’nın yeni klasizmi de aynı isteği taşır. Onun eski klasizmden farkı, deneysel bilime tanıdığı öncelik ve üstünlüktedir. Barok sona ermek zorundaydı; çünkü onun dayandığı zihniyet ve felsefe, Avrupa kültürüne egemen olmaya başlayan yeni zihniyet ve felsefe tarafından reddediliyordu. Barok’a artık ve ancak, yeni klasizm içinde eriyip gitme izni verilebilirdi. Bu iznin süresi kısaydı ve bu durumun kendisi, Barok’un kısmi bir devamı olarak Rokoko’nun saman alevi gibi ortaya çıkışının ve bitişinin, yani onun kısa ömürlü olmasının bir açıklamasını içinde taşıyordu.</p>

    <p class="arabaslik_orta">5. Barok ve Günümüz</p>

    <p class="paragraf">Aydınlanma, felsefede akılcılığı, bilimciliği ve deneyciliği öne çıkarırken, sanatta buna koşut olarak yeni klasizmi başlattı. 19. yüzyıl, felsefede görülen çok çeşitlilik ve renkliliğe rağmen Aydınlanma felsefesine büyük ölçüde sadık kaldı. 20. yüzyılda da, 1960’lara kadar akılcı, bilimci ve deneyci felsefenin egemenliğine tanık oluyoruz. 1960’lardan itibaren akılcılık, bilimcilik ve deneycilik, geçen yüzyılda başlamış ve fakat fazla etkili olamamış olan bilimcilik ve pozitivizm eleştirisi dolayısıyla bir sarsıntı geçirdi. Bunu, 1980’li yıllarda postmodernizm dalgası ve postmodernizme özgü akılcılık, bilimcilik eleştirisi izledi. Postmodernizmin doğuşunda ve gelişiminde tıpkı Barok’un doğuş ve gelişiminde olduğu gibi, başta mimari olmak üzere plastik sanatlar başı çekti. Günümüzün postmodern sanatı; akıl, ölçü ve dengeyi gözeten klasizmin çok uzağında ve hatta bunlara karşıt bir konumda gelişimini sürdürüyor. Sanatın her alanına <span class="CharOverride-2">kitsch</span> ve kolaj hâkim olmuş görünüyor. Barok’a özgü yapmacıklık, günümüz postmodern sanatında birçok yönden yeniden gündeme gelmiş durumda. Bir postmodern slogan, “...miş gibi yapmak” ibaresiyle ifade edilen bir slogan Barok’a özgü yapmacıklığı, dünyayı büyük bir tiyatroya dönüştürme hevesini çağrıştırıyor. Barok sanat ile postmodern sanat arasında başka koşutluklar da kurmak mümkündür. Tabii postmodern sanatın yeni bir Barok sanat olarak görülmesi çok doğru olmaz; hatta bu, en azından Barok’ta sık sık gördüğümüz türden büyük bir abartma örneği olur. Ne var ki, Barok’la postmodernizm arasında benim burada birkaçına değindiğim pek çok koşutluk kurulabileceği de açıkça görülüyor.</p>

    <p class="paragraf">Bunlardan ne gibi bir sonuca varılabilir?</p>

    <p class="paragraf">İlkçağda septiklerin ve sofistlerin irrasyonalizmlerine karşı Sokrates, Platon ve Aristoteles’in rasyonalizmlerinin ortaya çıkıp geliştiğini görüyoruz. Fakat birkaç yüzyıl sonra Plotinos’un mistisizmi ve koca bir ortaçağ boyunca bu mistisizmin Hıristiyan renkler içinde yenilenişi karşımıza çıkıyor. Rönesans’tan bu yana felsefe ile sanatın gelişimlerine eşzamanlı olarak bakıldığında ise, şunları saptamak mümkündür: Rönesans’a hâkim olan felsefi atmosfer, akılcılık ile akıl dışıcılığın, deneycilik ile büyünün, olguculuk ile mistisizmin tuhaf bir karışımıydı. 16. yüzyıl başları ise felsefede akılcılığın (Descartes, Spinoza vd.), sanatta ise akılcılığı temel alan klasizmin hâkimiyetine tanıklık etti. 16. yüzyılın ikinci yarısından 17. yüzyılın ortalarına kadar felsefede yine büyük ölçüde rasyonalizm hâkimdi. Ne var ki aynı dönemde Avrupa tam bir dinsel ve siyasal kargaşa yaşadı ve rasyonalizmin tüm kıtayı saran bu kargaşaya kitleler bazında önereceği bir çözüm de pek yoktu. İşte, Barok <span class="CharOverride-2">sanat</span> ve genellikle Barok kültür, bu kargaşaya dinsel/mistik bir örtü çekmek, insanlara kilise aracılığıyla yeni bir umut aşılamak, onların melankolilerine, bizzat bu melankoliyi dinsel güdümlü sanatın bir temel teması haline getirmek suretiyle yanıt vermek istedi. Felaket ve melankoli çağı bitip Avrupa burjuvazi önderliğinde ticaret ve sanayide büyük hamlelere girişip zenginleştikçe, akılcılık, bilimcilik ve deneycilik yeniden umut kaynağı oldu. 1960’lardan itibaren büyük bilimsel ve teknolojik atılımlara rağmen akılcılık, bilimcilik ve deneycilik, septik ve dinsel kaynaklı bir eleştirinin konusu olmaya başladı. Postmodernizm böyle doğdu.</p>

    <p class="paragraf">Bu tablo, Batı tarihinde akılcılık ve bilimcilik ile septisizm ve mistisizmin her zaman olmasa da zaman zaman birbirlerini izledikleri, birinin diğerine tepki olarak geliştiği izlenimini veriyor. Bu sadece bir izlenimdir. Bu yüzden, bir genellemeye varmak için pek tabii ki yetersizdir. Yine de bu izlenim şunu düşündürtüyor: Postmodernizm yeni bir irrasyonalizm çağına, belli yönleriyle sınırlı kalsa da yeni bir Barok’a dönüşebilir mi? Ben kendi payıma böyle bir dönüşümden mutlu olacağımı sanmıyorum. Üstelik Barok kültür ve Barok sanat nasıl ki döneminin muhafazakâr kültürüne hizmet etmişse, postmodernizm de günümüz dünyasının Batı kaynaklı, görünüşte liberal, uygulamada ise oldukça muhafazakâr olan kültürüne hizmet etmektedir. Barok sanat, hele Barok müzik, insandaki irrasyonaliteyi, karmaşayı, çatışkılı duyguları işlemesi ve insana çok önemli bir boyutunu göstermesi bakımından bundan sonra da izleyicisini bulacaktır. Bununla birlikte postmodern kılıklar içindeki yeni bir Barok kültür ve Barok sanatın kültür yaşamının tümünü istila etmesine, bu istilanın felsefi ve bilimsel düşüncenin ve eleştirinin zayıflamasına neden olmasına izin verilmemelidir. Duygu ve düşünce dünyamızın aynı anda her ikisine de açık olmasını sağlayan bir felsefi ve pratik tavır alışa, eskisinden daha çok ihtiyacımız vardır. Böyle bir felsefi tavır alışın günümüzdeki en etkileyici örneklerinden birinin, otuz yıldır bağlı olduğum hermeneutik tavır alış olduğunu belirtmek isterim.</p>

    <div class="_idFootnotes">
      <div class="_idFootnote">
        <p class="dipnot"><a class="_idFootnoteAnchor" href="#footnote-225-8-backlink" id="footnote-225-8">8</a> İzmir Sanat Evi’nin 11-17 Aralık 2000 tarihleri arasında düzenlemiş olduğu “Barok Yıllar” haftası kapsamında, yazarın 11 Aralık 2000 tarihinde vermiş olduğu açılış konferansının metnidir.</p>
      </div>

      <div class="_idFootnote">
        <p class="dipnot"><a class="_idFootnoteAnchor" href="#footnote-225-9-backlink" id="footnote-225-9">9</a> Bu düşünce geleneği ile “sofist” filozofların (Protagoras, Gorgias vd.) temsil ettiği düşünce tarzı arasında bir ilişki yoktur.</p>
      </div>
    </div>
  </div>
</body>
</html>
