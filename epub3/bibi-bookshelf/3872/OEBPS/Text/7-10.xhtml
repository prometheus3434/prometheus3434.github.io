<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-10</title>
  <link href="../Styles/idGeneratedStyles.css" rel="stylesheet" type="text/css" />
  <meta content="urn:uuid:0045320b-e9bf-4901-8870-36cb95b3a37f" name="Adept.expected.resource" />
</head>

<body id="x7" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-12">ÖZNE-NESNE</p>

    <p class="paragraf">“Özne” ve “nesne” terimlerine bugün çoğunlukla benimsenen en yaygın, en pekişmiş anlamlarını yeniçağ vermiştir. Bu demektir ki, terimlerin anlamları önceki dönemlerde farklıydı. Öyle ki, terimlerin geçirmiş oldukları anlam değişikliklerini izlerken özellikle kavram tarihi yönünden karşıt görünümlü anlam değişmeleri ve kaymalarıyla karşılaşmak çok ilginç, düşündürücü ve düşündürücü olduğu kadar öğreticidir de.</p>

    <p class="paragraf">Ben burada terimlerin Batı felsefesi ve metazifiğinde geçirmiş olduğu anlam değişikliklerinin Batı felsefesi ve metafiziğinin kaderini etkilemiş olduğunu iddia eden Heidegger’in bazı saptamalarına, araya terimlerin bizdeki gelişim öykülerini de katmak suretiyle kısaca değineceğim.</p>

    <p class="paragraf">Heidegger Batı metafiziği eleştirisi bağlamında insanın “özne” haline gelme/getirilme sürecini betimlerken şunları belirtir: “Özne”nin karşılığı Gereklerde <span class="CharOverride-2">hypokaimenon</span>’du. Sözcük Grekçede “önde duran (şey), insanın karşısında bulduğu gerçeklik” anlamına geliyordu. Latinler de Greklerin hypokaimenon’unu doğru olarak <span class="CharOverride-2">subject</span> (<span class="CharOverride-2">subjectum</span>) diye çevirmişlerdi. <span class="CharOverride-2">Subiect</span> ise, “alta veya öne konulan, altta veya karşıda duran, temel, dayanak” anlamında, gerçekten de <span class="CharOverride-2">hypokaimenon</span>’un tam karşılığıydı. Buna karşılık <span class="CharOverride-2">obiect</span> (<span class="CharOverride-2">obiectum</span>), “karşıda durana yönelmek” anlamındaki <span class="CharOverride-2">objecto, objectare</span> fiilinden türetilmiş bir sözcük olarak, gerçekliği karşısına alanı, koyanı, yani bugün “özne” dediğimizi ifade ediyordu. Bu demektir ki, Grekler ve Latinler bugün “özne” dediğimize “nesne”, “nesne” dediğimize “özne” diyorlardı.</p>

    <p class="paragraf">Peki, ne oldu da bugün bizler bu terimleri birbiri yerine kullanıyoruz? Ne değişti de bu karşıt görünümlü anlam kayması meydana geldi? Bu sorulara yanıt vermezden önce “özne” ve “nesne”nin bizim dilimizdeki serüvenlerine de bir not düşmenin, durumu daha açık kılmaya yardımcı olacağını düşünüyorum.</p>

    <p class="paragraf">Önce terimlerin Osmanlıcadaki karşılıklarına bakalım:</p>

    <p class="paragraf">“Özne”den başlayalım: Osmanlıca “özne” karşılığı kullanılan çok sayıda sözcük barındırıyor. Sadece birkaçını veriyorum: <span class="CharOverride-2">Zât, mevzû</span>, <span class="CharOverride-2">hâmil, fâil, şahıs.</span> Bu karşılıklar arasında bugünkü anlamıyla “özne”yi karşılayanlar olduğu kadar “nesne”yi karşılayanlar da olduğunu görmek oldukça ilginç. Örneğin, <span class="CharOverride-2">zât</span> (birey), <span class="CharOverride-2">fâil</span> (eyleyen, edimde bulunan), şahıs (kişi) sözcükleri, şu veya bu ölçüde “özne”yi kaşılayan sözcükler. Buna karşılık, <span class="CharOverride-2">mevzû</span> (vaz edilen şey, konu, öne konulan, önde duran), <span class="CharOverride-2">hâmil</span> (altta duran, taşıyıcı) sözcükleri büyük ölçüde bugünkü anlamıyla “nesne”nin karşılığı.</p>

    <p class="paragraf">Şimdi de “nesne”nin karşılıklarına bakalım: Yine çok sayıda karşılık çıkıyor önümüze. Birkaçını veriyorum sadece: Şey, <span class="CharOverride-2">eşyâ, maksat, maksûd, merâm, mevzû, murâd, garaz, fâil.</span> Bunlar arasında da bugünkü anlamıyla hem “özne”yi, hem “nesne”yi karşılayanlar var. Örneğin, bugün de kullandığımız şey, <span class="CharOverride-2">eşyâ</span> sözcüklerinin “nesne” karşılığı kullanıldıkları açık. <span class="CharOverride-2">Mevzû</span>’nun “vaz’ edilen şey, konu, öne konulan, önde duran” anlamlarında “nesne”ye karşılık olduklarına yukarıda da değindim. <span class="CharOverride-2">Maksat, maksûd, merâm, murâd, garaz</span> sözcüklerininse şu veya bu ölçülerde “intentionality” (yönelimsellik, kasıtlılık, niyetlilik, maksatlılık) ile bağıntılı olarak “kendisine yönelinen, kastedilen şey” anlamında “nesne”yi karşılamak için kullanılmış oldukları da belli. Fakat bugün “özne” karşılığı kullandığımız fâil’e ne demeli? Onun ne işi var öbürlerinin arasında?</p>

    <p class="paragraf">Anlaşılıyor ki, 19. yüzyılda felsefe terimlerine Osmanlıca karşılıklar aranırken, <span class="CharOverride-2">object</span> ve <span class="CharOverride-2">subject</span>’in yer değiştirmiş anlamları kafa karışıklığına yol açmış. Fakat bu kafa karışıklığından dönemin Osmanlı aydınlarını sorumlu tutmak hata olur. Karışıklık bizzat terimlerin tarihinden geliyor.<span class="dipp CharOverride-13"><a class="_idFootnoteLink" href="#footnote-225-202" id="footnote-225-202-backlink">202</a></span></p>

    <p class="paragraf">Günümüz Türkçesinde “özne” ve “nesne”nin TDK’nın <span class="CharOverride-2">Türk</span>çe <span class="CharOverride-2">Sözlük</span>’ündeki karşılıklarını da analım: Sözlükte “özne”nin önce dilbilgisel anlamı veriliyor, sonra felsefi anlamı şöyle tanımlanıyor: “Bilinci, sezgisi, düş gücü olan, bazı filozoflara göre de dış dünyaya karşıt olan birey.” “Nesne”nin felsefi anlamı ise aynı sözlükte şöyle verilmiş: “Öznenin dışında kalan her konu, obje”. Rıza Tevfik “nesne”nin “ne ise ne”nin kısaltılmış, kaynaştırılmış şekli olduğunu belirtirken, “nesne” sözcüğünün <span class="CharOverride-2">object</span>’in modern felsefedeki anlaşılış şeklini tam olarak verdiğini ekliyor. “Özne” ve “nesne” sözcüklerinin <span class="CharOverride-2">object</span> ve <span class="CharOverride-2">subject</span>’in modern anlaşılış şekline uydukları açıktır.</p>

    <p class="paragraf">Bu kökenbilimsel irdelemeler terimler arasındaki söz konusu anlam kaymasının felsefi nedenlerini anlamakta temel ipuçları durumundadır. Şimdi yine konu üstünde özellikle durmuş olan ve bu anlam kaymasında Batı felsefesi ve metafiziğindeki bir temel dönüşümün izlerini gören Heidegger’e dönelim.</p>

    <p class="paragraf">Heidegger’e göre Grekler gerçekliği dolayımsız olarak kavrıyorlar, “özne”yi de gerçekliğin içinde, “nesnelerden bir nesne” olarak görüyorlardı. Onlar “özne”yi merkeze koyan yeniçağ felsefesinin tavrına tamamen yabancıydılar. Bugün gerçekliği dolayımsız kavrama tavrını “realizm” olarak adlandırmak ancak bize özgü olabilir; çünkü Grekler bu dolayımsız kavrayış tarzını olağan, hatta sıradan bir şey olarak görüyorlar, bu tarzı adlandırma gereksinimi hiç mi hiç duymuyorlardı. Fakat daha sonra aynı Grekler, özellikle “filozof”un ortaya çıkmasından sonra, bu gerçekliği <span class="CharOverride-2">theoria</span>’nın, yani dolayımlı düşünmenin, kavramsal çerçevelemenin konusu kıldılar. Metafizik böyle doğdu ve gelişti. Hıristiyanlık da tüm ortaçağ boyunca bu kez teolojinin güdümünde olan bir metafiziğin izinde yürüdü.</p>

    <p class="paragraf">Fakat ne Grek “filozof”unda ne de ortaçağın teolojisinde insan özerk bir konumdaydı. İşte yeniçağ, Descartes’la birlikte, insanın kendini güvence altına alma, kendini özerk kılma arayışının bir ürünü olarak “özne”yi yarattı. O artık ne nesnelerden bir nesne ne de bir tanrısal belirlenimin silik ve edilgin bir ürünüydü. Öyle ki, <span class="CharOverride-2">cogito ergo sum</span> ile insan, kendi güvenliğini, kendi öz kesinliğini kendi içinde buldu. Özne artık nesnelerden bir nesne olmadığı gibi, tersine, nesneleri karşısına koyan (<span class="CharOverride-2">Gegenstand</span>), artık nesneler arasında bir nesne olmadığından, tersine onu ancak önünde bulabilen (<span class="CharOverride-2">vorstellen</span>), ona ancak tasarım (<span class="CharOverride-2">Vorstellung</span>) aracılığıyla ulaşabilen bir konumdadır. Gerçeklik, “nesne” artık karşıya konulan ve tasarlanıp kurulan, kurgulanan bir şeydir.</p>

    <p class="paragraf">Modern “özne” ve “nesne” terimlerinin bu minik tarihçesi terimlerin anlamlarının yer değiştirmesinin yanı sıra kazandıkları yeni anlamların ipuçlarını da içeriyor. Bu tarihçe şunu da gösteriyor ki, felsefe kavramları kadar bizzat felsefenin kendisi de tarihselliğin damgasını taşırlar. Felsefe kavramları da tüm kavramlar gibi değişirler, dönüşürler, anlam kaymalarına uğrarlar, zenginleşirler, fakirleşirler. Tarihsellik bilincinden yoksun olarak felsefe yapmak aslında felsefe yapmak değildir; kavramların mevcut, yaygın, popüler, güncel, rağbet gören anlamlarıyla sınırlı bir kavramlar oyunu oynamaktır.</p>

    <div class="_idFootnotes">
      <div class="_idFootnote">
        <p class="dipnot"><a class="_idFootnoteAnchor" href="#footnote-225-202-backlink" id="footnote-225-202">202</a> Bir önemli nokta da şu: Aslında “özne” terimi, bugün de birçok Batı dilinde, özellikle günlük dilde, “kendisi üstüne konuşulan, üstüne düşünülen, kendisine ilişkin bir şey söylenen şey, konu” anlamında, bu demektir ki “nesne” ile eşanlamlı olarak kullanılmaya devam ediyor. Bu durum söz konusu anlam kaymasının (artık, felsefe dilinde olmasa da) bugün de sürmekte olduğunun bir kanıtı.</p>
      </div>
    </div>
  </div>
</body>
</html>
