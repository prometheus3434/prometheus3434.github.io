<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_34">SINIF ATLAMA</h1>

  <p class="normal">Çok konuşuyorum. Bazen aralıksız konuşurken bir an geliyor -konuşmanın tam ortasında- yanımdaki insanın artık beni dinlemediğini fark ediyorum. Başını sallıyor, fakat gözleri bütünüyle bulutlu. Zihni gezinmekte ve benim paylaştığım düşüncelerden çok daha güzel şeyler düşünmekte.</p>

  <p class="normal">Tabii bu varsayıma karşı çıkabilirim. Hemen hemen her konuda tartışabilirim ben. Karım, kulağı olduğunu düşünecek olsam sokak lambasının direğiyle bile tartışabileceğimi söyler. Konuyu yanımda oturan adamla tartışabilirim–fakat keyif vermez. Adam dinlemeyi çoktan bırakmış. Başka bir dünyada. Daha iyi bir dünyada (kendince öyle, en azından.) Ya ben? Konuşuyorum, konuşuyorum, konuşuyorum. El freni çekilmiş bir araba gibiyim, tekerlekler kilitlenir fakat araç asfaltın üstünde kaymaya devam eder.</p>

  <p class="normal">Konuşmaya ara vermeyi ben de istiyorum. Gerçekten! Fakat sözcükler, cümleler, fikirler, hepsinin bir devinim gücü var; onları oldukları yerde durduramaz, dudaklarını mühürleyip sözcüklerin akışını cümlenin ortasında kesemezsin. Bunu yapabilen insanlar var, biliyorum.</p>

  <p class="normal">Kadınlar daha çok.</p>

  <p class="normal">Ve kadın sustuğunda onu dinleyen her kimse kendini suçlu hisseder. Dinleyende öne doğru eğilip ona sarılma ve “Affedersin,” deme arzusu uyanır.</p>

  <p class="normal">“Seni seviyorum,” demek.</p>

  <p class="normal">Bunu yapabilmek için tek gözümü verirdim, yeter ki öyle aniden durmayı becerebileyim. Çok güzel yararlanırdım yeteneğimden. Değer verdiğim kızların yanında konuşmamı birden keserdim ve kızların içinden bana sarılıp “seni seviyorum,” demek gelirdi. Yapmasalar, bunu yapmayı sadece arzulasalar bile, bir şey ifade ederdi. Çok şey ifade ederdi.</p>

  <p class="normal">Bu sözünü ettiğim günde yanında konuşmadan duramadığım adamın adı Michael. Brooklyn kökenli Hasidik bir gazetenin grafik tasarımcısı ve Yahudilerin bir hafta süren Sukot bayramı boyunca amcasının çardağının altında oturabilmek için New York’tan Kentucky eyaletinin Louisville kentine uçuyor. Kendini amcasına çok yakın hissetmiyor aslında, Louisville’e de pek bayılmıyor. Fakat uçak biletini amcası ödüyor ve Michael mil puanı toplama hastası. Louisville seyahati sayesinde yakında yapacağı Avustralya seyahatinde biletini ekonomi sınıfından <span class="ideitalik">business</span> sınıfına yükseltebilecek. Uzun uçuşlarda, diyor Michael, <span class="ideitalik">business</span> ile ekonomi arasında geceyle gündüz kadar fark var.</p>

  <p class="normal">“Hangisini yeğlersin?” diye soruyorum. “Geceyi mi gündüzü mü? Çünkü ben, genellikle, gececiyimdir, fakat gündüzün de kendine göre özel bir yanı, aydınlığı var. Geceler daha sessiz ve serin olur, ki benim gibi tropikal iklimde yaşayan biri için önemlidir. Fakat geceleri yanında biri yoksa kendini daha yalnız hissedebilirsin, kimi ima ettiğimi anlamışsındır…”</p>

  <p class="normal">“Anlamadım,” diyor Michael, sesinin tonu biraz daha keskin.</p>

  <p class="normal">“Eşcinsel değilim,” diyorum ona. Çünkü onu gerdiğimin farkındayım. “Bütün bu yalnızlık konuşmaları eşcinsellerin tipik açılışlarını çağrıştırabilir, biliyorum. Fakat değilim. Hayatımda bir kez bir erkeği dudaklarından öptüm, otuz küsur yılda sadece bir kez, o da yarı kaza sayılırdı. Askerdeyken oldu. Benim birliğimde Tzlil Drucker adında bir asker vardı, bir keresinde üsse biraz esrar getirdi ve birlikte içmemizi önerdi. Daha önce içip içmediğimi sorduğunda içmişliğim olduğunu söyledim. Yalan söylemek istememiştim, ama yalan söylemeye doğal bir yatkınlığım var. Biri bana bir şey sorduğunda kendimi baskı altında hissediyorsam genellikle evet derim. Sırf baskıyı azaltmak için, anlıyor musun? Hayatımı karmaşık hale getirme potansiyeli yüksek bir refleks olduğu kuşku götürmez. Şunu canlandır zihninde; bir polis odaya giriyor ve beni cesedin yanında dururken görünce, “Onu sen mi öldürdün?” diye soruyor. Bunun kötü sonuçlanması kaçınılmaz. Aynı polis bana, “Masum musun?” diye sorabilir. O zaman yırtarım. Fakat gerçekte polisin böyle bir şey sorma olasılığı yüzde kaçtır ki?”</p>

  <p class="normal">“Neyse, Tzlil ile bir sigara içtik ve benzersiz bir duyguydu. Uyuşturucu çenemi kilitlemiş, bütünüyle tıkamıştı. Var olmak için konuşmak zorunda değildim o sırada. O arada Tzlil bana kız arkadaşından ayrılalı bir yıl olduğunu söyledi. O zamandan beri bir kadınla öpüşmemişti. “Kadın” sözcüğünü kullandığını hatırlıyorum. Ben de ona hayatımda bir kadınla öpüşmediğimi söyledim, hatta bir kızla bile. Dudaktan öpüşmeyi kastetmiştim. Yanaktan pek çok kez öpmüşlüğüm vardı. Teyzelerimi falan. Neyse, Tzlil hiçbir şey demeden bana öylece baktı, ama şaşırmış olduğunu görebiliyordum. Sonra birden öpüşmeye başladık. Dili sert ve ekşiydi, paslı bir çiviyi emmek gibiydi. O anda hayatımın sonuna kadar bileceğim bütün dillerin ve öpüşlerin hissinin öyle olacağını sandığımı hatırlıyorum. Ayrıca, o güne dek kimseyle öpüşmemiş biri olarak, özü itibariyle, hiçbir şey kaçırmadığımı düşündüm.”</p>

  <p class="normal">“Tzlil, ‘ben homoseksüel değilim’ dedi. Ben de güldüm ve ‘Ama adın olağanüstü gay’ dedim. Hepsi bu, aslında.”</p>

  <p class="normal">“Sekiz yıl sonra onunla bir humus büfesinde karşılaştım ve ona ‘Tzlil’ diye hitap ettiğimde artık o adı kullanmadığını, içişleri bakanlığına başvurup adını Tzahi olarak değiştirdiğini söyledi. Ben neden olmamışımdır umarım.”</p>

  <p class="normal">Yanımda oturan Michael dinlemeyi çoktan bırakmıştı. Başlarda ona asıldığımı sandığı için gerildiğini düşünmüştüm. Daha sonra aslında gay olduğunu ve anlattığım hikâyeyle onu gücendirdiğimi düşündüm, iki erkeğin öpüşmesinin iğrenç olduğunu ima etmişim gibi. Fakat gözlerine baktığımda ne gücenmişlik gördüm ne de kaygı - sadece sınıf atlamaya doğru birikmekte olan birkaç mil puanı; daha kibar hosteslere, daha kaliteli kahveye ya da insanın bacaklarını rahatça uzatabileceği daha rahat koltuklara doğru.</p>

  <p class="normal">Bunu fark edince kendimi suçlu hissettim.</p>

  <p class="normal">Konuşmakta olduğum insanın gözlerinde ilk kez görmüyorum bunu - bacaklarınızı uzatabileceğiniz koltukları kastetmiyorum tabii ki. Şu dinlememe meselesini kastediyorum - karşındaki insanın bütünüyle başka bir şey düşündüğünü görmek. Her seferinde suçlu hissederim. Karım bana suçlu hissetmemem gerektiğini söyler, özellikle aralıksız konuşmamın bir imdat çığlığı olduğu bu kadar aşikârken. Karıma göre ağzımdan çıkan sözcüklerin hiçbir önemi yok, çünkü herhangi bir anda bütün söylemeye çalıştığım aslında bu, “İmdat!” Bunu bir düşün diyor karım. Sen orada durmuş “İmdat!” diye bağırırken onlar başka şeyler düşünüyor. Suçlu hissetmesi gereken birileri varsa sen değilsin, onlar.</p>

  <p class="normal">Karımın dili pürüzsüz ve tatlı. Bütün dünyada olunacak en iyi yerdir karımın dili. Biraz daha geniş ve uzun olsaydı sonsuza dek oraya taşınırdım. O dilin içine yuvarlardım kendimi–onun <span class="ideitalik">California Roll’</span>unun yengeci olurdum, avokadolu suşisinin yılan balığı. Size şu kadarını söyleyeyim, öpüşmeye başladığım dili ve sonunda ulaştığım dili düşününce, hayatımı iyi değerlendirdiğimi söylemek yanlış olmaz.</p>

  <p class="normal">Doğrusunu isterseniz, bu güne dek hiç <span class="ideitalik">business</span> sınıfında uçmadım. Fakat <span class="ideitalik">business</span> ile ekonomi arasındaki fark karımın diliyle Tzahi-Tzlil Drucker’in dilinin arasındaki fark kadarsa, bu tür bir sınıf atlama fırsatı için dünyanın en katı, en sıkıcı amcasıyla dünyanın en soğuk, en rutubetli çardağında bir hafta geçirmeye seve seve razı olurum.</p>

  <p class="normal">Kaptan pilot birazdan ineceğimizi duyuruyor. Ben konuşmaya devam ediyorum. Michael da dinlememeye devam ediyor. Dünya gezegeni ekseni etrafında dönmeyi sürdürüyor. Dört gün daha, aşkım. Dört gün sonra sana dönüyorum. Dört gün sonra, bir kez daha, susma cesareti bulabileceğim kendimde.</p>
</body>
</html>
