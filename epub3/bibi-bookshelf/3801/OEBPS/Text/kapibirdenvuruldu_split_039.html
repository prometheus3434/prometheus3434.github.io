<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_37">SEN HANGİ HAYVANSIN?</h1>

  <p class="normal">Bu cümleleri Ulusal Alman Televizyonu izleyicileri için kaleme alıyorum. Bugün evime gelen televizyon muhabiri kadın benden bilgisayarın başına geçip bir şeyler yazmamı istedi, çünkü her zaman iyi resim veriyormuş: Yazmakta olan yazar. Klişe, muhabir de bunun farkında, fakat klişeler hakikatin seksi olmayan bir türünden fazlası değil ve onun rolü, muhabir olarak, hakikati seksi hale getirmek, klişeyi ışık ve sıra dışı açılar yardımıyla kırmak. Evime düşen ışığın açısı mükemmel, tek bir spot ışığına bile gerek yok, geriye benim yazmam kalıyor sadece.</p>

  <p class="normal">Önce yazıyormuş gibi yaptım, fakat bunun iyi olmadığını söyledi. İnsanlar yazarın yazıyormuş gibi yaptığını şıp diye anlardı. “Gerçekten bir şeyler yaz,” dedi ve ardından, emin olmak için, “Bir öykü yaz, rastgele sözcükler değil. Doğal yaz, her zaman yazdığın gibi,” diye ekledi. Ona Ulusal Alman Televizyonu tarafından filme çekilirken yazmanın benim için doğal olmadığını söyledim, ama ısrar etti. “Bunu kullan öyleyse,” dedi, “buna dair bir öykü yaz–senin için ne kadar yapay olduğunu ve bu yapaylığın birden gerçek, tutku dolu bir şey doğurduğunu yaz. İçine işleyen bir şey, beyninden kasıklarına kadar. Ya da öbür türlü. Sende durum nedir bilmiyorum, yaratıcılık damarını bedeninin hangi bölümü açıyorsa orayı kullan. Herkes farklıdır.” Bana ne zaman yazmaya otursa organı sertleşen Belçikalı bir yazarla söyleşi yaptığını söyledi bir keresinde. Yazma eylemine dair bir şey organını sertleştiriyordu, aynı bu deyimi kullandı. Almanca’dan çeviri olsa gerekti, İngilizcesi kulağa tuhaf geliyordu çünkü.</p>

  <p class="normal">“Yaz,” diye ısrar etti yine. “Harikulade. Yazarkenki berbat duruşunu çok sevdim, kasılmış boyun, falan. Harikulade. Yazmaya devam et. Mükemmel. Bu işte. Doğallık. Beni boş ver. Burada olduğumu unut.”</p>

  <p class="normal">Onu boş verip yazmaya devam ediyor, doğal oluyorum. Olabildiğimce doğal. Ulusal Alman Televizyonu izleyenleriyle görülecek bir hesabım var, ama şimdi zamanı değil. Şimdi yazma zamanı. İlgi çekecek şeyler yazma zamanı, çünkü boktan yazmak, kadının bana hatırlattığı gibi, kameraya kötü görüntü veriyor.</p>

  <p class="normal">Oğlum yuvadan dönüyor. Koşarak gelip bana sarılıyor. Evimde ne zaman bir televizyon ekibi görse koşup bana sarılır. Daha küçükken televizyoncular bunu yapmasını isterdi, ama artık gerek yok, o bir profesyonel. Kameraya bakmadan bana doğru koşar ve sarılıp, “Seni seviyorum, Baba,” der. Henüz dört yaşında bile değil, fakat işlerin nasıl yürüdüğünü çözmüş benim tapılası oğlum.</p>

  <p class="normal">Karım o kadar başarılı değil, Ulusal Alman Televizyonu muhabirinin dediğine göre. Tutuk. Saçıyla oynayıp duruyor, arada kameraya bakıyor. Sorun değil aslında. Onu daha sonra kesip atmak mümkün. Televizyonun güzel tarafı bu işte. Gerçek hayatta öyle olmaz. Gerçek hayatta onu daha sonra kesip atamazsın. Sadece Tanrı yapabilir bunu ya da bir otobüs, onu ezerse. Veya korkunç bir hastalık. Bizim üst kattaki komşumuz dul bir adam. Tedavisi olmayan bir hastalık karısını ondan aldı. Kanser değil, başka bir şey. Bağırsaklarda başlayıp kötü ilerleyen bir şey. Altı ay kan sıçmış kadın. Adam bana öyle dedi en azından. Yüce Tanrı onu kesip atmadan altı ay önce. Adamın karısı öldüğünden beri çeşit çeşit kadın binamızı ziyaret etmeye başladı; yüksek topuklu ayakkabılar giyiyor, ucuz parfümler kullanıyorlar. Olur olmaz saatlerde geliyorlar, bazen sabaha karşı. Adam emekli, üst kat komşumuz, zamanla bir sorunu yok. Bütün o kadınlar, karıma göre en azından, fahişe. Karım “fahişe” dediğinde ağzından doğallıkla çıkıyor, “şalgam” der gibi. Fakat kameraya doğal görüntü veremiyor. Mükemmel insan yoktur.</p>

  <p class="normal">Oğlum üst kat komşumuzu ziyaret eden fahişelere bayılıyor. “Sen hangi hayvansın?” diye soruyor onlara merdivenlerde rastladığında. “Ben bugün fareyim, hızlı ve atik bir fare.” Kızlar ne demek istediğini anında anlayıp bir hayvan söylüyor: Fil, ayı, kelebek. Fahişeler ve hayvanları. Tuhaf, çünkü oğlum aynı soruyu başkalarına sorduğunda ne demek istediğini bir türlü anlamıyorlar. Oysa fahişeler ona hemen ayak uyduruyor.</p>

  <p class="normal">Şimdi aklıma geldi, televizyon ekibi bir daha evime geldiğinde <span class="ideitalik">onlardan</span> birini getireyim karımın yerine, böylece daha doğal olur. Harikulade görünüyorlar. Ucuz, ama harikulade. Oğlum da onlarla daha iyi anlaşıyor. Karıma hangi hayvan olduğunu sorduğunda karım her seferinde ısrarla aynı şeyi söylüyor: “Ben hayvan değilim, canım, insanım. Annenim ben.” Ve oğlum her seferinde ağlamaya başlıyor.</p>

  <p class="normal">Neden kendini akışa bırakmaz ki benim karım? Neden ucuz parfüm kokan kadınlara “fahişe” demek onun için bu kadar kolay da küçük bir çocuğa “zürafa” demek bu kadar zor? Gerçekten asabımı bozuyor. Birine vurma isteği doğuruyor içimde. Ona değil. Onu seviyorum. Fakat birine. Öfkemi öfkeyi hak eden birinden çıkarmak. Sağcılar Arap’lardan çıkarabilir öfkelerini. Irkçılar zencilerden. Fakat biz liberal solcuların işi zor. Kendimizi dar bir alana hapsetmişiz. Öfkemizi çıkarabileceğimiz hiç kimse yok. “Fahişe deme onlara,” diye bağırıyorum karıma. “Fahişe olduklarından nasıl bu kadar emin olabiliyorsun? Onları para alırken falan görmüşlüğün yok, onun için onlara fahişe deme, tamam mı? Biri senin için fahişe derse hoşuna gider mi?”</p>

  <p class="normal">“Harika,” diyor Alman muhabir. “Bayıldım. Alnındaki çizgi. Tuşları çılgın gibi örselemen, falan. Şimdi araya kitaplarının farklı dillerdeki çevirilerini sokacağız, böylece izleyiciler ne kadar başarılı olduğunu görecek - bir de oğlunun sana sarılmasını tekrarlamamız gerekecek. İlk seferinde o kadar hızlı koştu ki kameramanımız Jörg odak ayarını yapmaya fırsat bulamadı.” Karım Alman muhabirin kendisinden de bana tekrar sarılmasını isteyip istemeyeceğini bilmek istiyor. Evet demesi için bütün kalbimle dua ediyorum. Karımın bana tekrar sarılmasını çok isterim; güzel kollarını gövdeme dolasın, dünyada ikimizden başka kimse yokmuş gibi. “Gerek yok,” diyor Alman muhabir buz gibi sesle. “Onu çektik.” “Sen hangi hayvansın?” diyor oğlum Alman kadın muhabire. Hemen İngilizceye çeviriyorum. “Ben hayvan değilim,” diyor kadın, gülüp uzun tırnaklarını saçları arasına daldırarak. “Ben bir canavarım. Senin gibi küçük çocukları yemek için okyanusun öte yakasından gelmiş bir canavar.” “Ötücü kuş,” diye çeviriyorum oğluma, bütün doğallığımla. “Buraya uzak, çok uzak bir ülkeden uçup gelmiş kırmızı tüylü bir ötücü kuş.”</p>
</body>
</html>
