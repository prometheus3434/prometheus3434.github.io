<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_11">MİSTİK</h1>

  <p class="normal">Ne demek üzere olduğumu bilen adam uçakta yanıma oturdu, yüzünde aptal bir gülümsemeyle. Onu bu kadar sinir bozucu kılan da buydu zaten, zeki hatta duyarlı bile olmadığı halde söylemek üzere olduğum bütün cümleleri benden üç saniye önce bilip dillendirebilmesi. Benden önce davranarak hostese “Guerlain Mystique satıyor musunuz?” diye sordu ve hostes gülümseyip son bir şişe kaldığını söyledi. “Karım çıldırır bu parfüm için. Bağımlıdır da diyebiliriz. Seyahatten döndüğümde Duty Free Shop’tan ona en az bir şişe almamışsam sen beni artık sevmiyorsun diye tutturur. Kapıdan içeri en az bir şişeyle girmezsem başım belada demektir.” Bu cümlelerin bana ait olması gerekiyordu, fakat ne demek üzere olduğumu bilen adam onları benden çaldı. Mükemmeldi zamanlaması. Uçağın tekerlekleri yere değer değmez benden bir saniye önce davranıp cep telefonunu açtı ve karısını aradı. “Şimdi indim,” dedi ona. “Üzgünüm. Dün gelmem gerektiğini biliyorum. Uçuş iptal oldu. İnanmıyor musun? Kontrol et. Eric’i ara. Biliyorum olmadığını. Numarasını sana hemen verebilirim ama.” Benim de Eric adında bir seyahat acentem var. O da benim için yalan söyler.</p>

  <p class="normal">Uçak iniş kapısına yanaştığında o hâlâ telefondaydı ve benim vereceğim bütün yanıtları veriyordu. En ufak bir duygusallık emaresi göstermeden, zamanın geriye aktığı bir dünyada papağan misali, hâlihazırda söylenmiş olanın yerine söylenmek üzere olanı tekrarlayarak. Verdiği yanıtlar, koşullar göz önünde bulundurulunca verilebilecek en mükemmel yanıtlardı. Koşulları pek iç açıcı değildi, hatta hiç iç acıcı değildi. Benim koşullarım da pek öyle muhteşem sayılmazdı. Karım telefonu henüz açmamıştı, fakat ne demek üzere olduğumu bilen adamı dinlerken kapatmak geldi içimden. Onu dinlerken içinde bulunduğum çukurun ne kadar derin olduğunu ve oradan çıkmayı başarırsam bunu ancak farklı bir gerçeklikle başarabileceğimi anladım. Karım beni asla bağışlamayacak, bana asla güvenmeyecekti. Asla. Bundan sonra çıktığım her seyahat cehennem, iki seyahat arasındaki süre ise cehennemden de beter olacaktı. Adam konuşmayı sürdürdü; aralıksız konuşuyordu, aklımdan geçirdiğim fakat henüz dillendirmediğim bütün o cümlelerle. Akıyordu cümlelerim ağzından. Birden hızlandı ve sesini yükseltti, boğulmak üzere olan birinin suyun üstünde kalmaya çabalaması gibi. İnsanlar uçaktan inmeye başladı. Adam konuşmaya devam ederek ayağa kalktı, serbest eliyle dizüstü bilgisayarını aldı ve çıkışa doğru ilerledi. Üst dolaba koyduğu poşeti arkasında bıraktığını fark ettim ve bir şey demedim. Bekledim. Uçak yavaş yavaş boşaldı, bir milyon çocuklu ve aşırı şişman dindar kadın ile bendeniz kalıncaya kadar. Kalkıp dünyanın en doğal işini yapıyormuşum gibi dolabı açtım. Duty Free poşetini çıkardım, başından beri bana aitmiş gibi. İçinde bir fatura ile bir şişe Guerlain Mystique vardı. Karım çıldırır bu parfüm için. Bağımlıdır da diyebiliriz. Seyahate çıktığımda Duty Free Shop’tan ona en az bir şişe almamışsam sen beni artık sevmiyorsun diye tutturur. Kapıdan içeri en az bir şişeyle girmezsem başım belada demektir.</p>
</body>
</html>
