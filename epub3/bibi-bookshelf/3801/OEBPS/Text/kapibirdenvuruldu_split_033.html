<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_31">YASLI DULUN YEMEĞİ</h1>

  <p class="normal">Restoranı hemen açmaya karar verdi, cenazenin ertesi sabahı. Itamar bunu duyduğunda Halina oğlunun patlayacağını sandı. “Kocanı daha bir saat önce toprağa verdin ve kendini çorba satmaya hazır hissediyorsun, öyle mi?” “Biz çorba satmıyoruz, Itamar,” dedi Halina en yatıştırıcı ses tonuyla, “ve bunun parayla ilgisi yok. İnsanlarla ilgisi var. Dükkânda müşterilerle zaman geçirmek bana tek başıma evde oturmaktan daha iyi gelecek.” “Fakat Şeva’ya oturmamızı istemeyen sensin,” dedi Itamar. “Bütün o zorluğa katlanamayacağını söyledin.” “Zorluk yüzünden değil,” diye karşı çıktı Halina. “İnsanlar bedenlerini bilime bağışladıklarında Şeva oturulmaz. Bu böyle. Horshovsky’nin babası öldüğünde, kimse–” “Tanrı aşkına, Anne,” dedi Itamar, sözünü keserek. “Horshovsky’yi bu işe karıştırma, Shifferman’ları da, Bialik Caddesi 21 numaradan Bayan Pinchevsky’yi de. Tamam mı? Babam öldükten bir gün sonra hiçbir şey olmamış gibi restoranı açmak sana mantıklı geliyor mu?” “Evet,” dedi Halina. “Kalbimde aynı olmayacak, fakat restorana gelen herkes için her şey aynı olacak. Baban ölmüş olabilir, fakat iş yaşıyor.” “İş de ölü,” dedi Itamar, dişlerini sıkarak. “Yıllardan beridir ölü. Köpekler bile girmiyor içeri.”</p>

  <p class="normal">Hastanede ona Gideon’un öldüğünü söylediklerinde ağlamamıştı. Fakat Itamar’ın sözlerinden sonra ağladı. Onun önünde değil tabii ki; o ortalıkta olduğu sürece gıkını bile çıkarmadı. Itamar odadan çıkar çıkmaz bebek gibi ağlamaya başladı. “Bu, benim iyi bir eş olmadığım anlamına gelmez,” diyordu kendine hıçkırıklarının arasında. “Itamar’ın sözleri beni Gideon’un ölümünden daha çok üzdü, fakat biraz ağlayıp hakaretleri unutabiliriz.” Doğruydu. Dükkânı çarşıya taşıdıklarından beri işler kötüleşmişti. O, başından beri bu taşınmaya karşıydı, fakat Gideon bunun onlar için büyük bir fırsat olduğunu söylemişti, “hayatlarının fırsatı.” O günden sonra, ne zaman tartışsalar, ona o “hayatlarının fırsatı”nı hatırlatırdı, fakat şimdi Gideon ölmüştü ve hatırlatacak kimse yoktu. Çinli ile restoranda üç saat boyunca mutlak bir sessizlik içinde oturdu. Çinli kendisine çok sabırlı davranan Gideon’u çok severdi. Gideon Çinli’ye bazı Yidiş yemeklerini öğretmek için saatlerini harcardı. Çinli ne zaman bir şeyi yüzüne gözüne bulaştırsa ve Halina küfürü bassa Gideon, “Önemi yok, önemi yok,” diye müdahale ederdi. Üçe kadar kimse gelmezse kapatacağım, diye geçirdi içinden Halina. Sadece bugün için değil. Bundan böyle. Bir işi iki kişinin yürütmesi farklıydı. Kalabalık olduğunda yardım edecek biri olurdu yanında, kimse gelmediğinde ise en azından sohbet ederdin. Çinli, “İyi misin?” diye sordu ve Halina başını sallayıp gülümsemeye çalıştı. Belki üçten de önce. Kapıyı kilitleyip gidecekti.</p>

  <p class="normal">Yirmi kişi kadardılar ve kapının önünde durup mönüye bakmaya başladıklarında Halina büyük bir curcuna kopacağını hissetti. İçeri ilk giren Halina’dan bir baş daha büyük, kumral saçlı ve kaşları halıyı andıran dev gibi bir adamdı. “Açık mısınız?” diye sordu. Halina bir an için kararsız kaldı, fakat bir şey demek için ağzını açtığında restoran tıka basa dolmuştu bile - altın sarısı tırnak cilası, keskin votka kokusu ve çocuk çığlıklarıyla. Çinli’yle birkaç masayı birleştirdiler. Onlara mönüyü getirdiğinde uzun boylu olan, “Bizim mönüye ihtiyacımız yok, bayan. Herkese tabak, çatal ve bıçak getir yeter,” dedi. Çinli’yle masaya tabakları dizerlerken piknik kutularını fark etti. Piknik kutularını açıp içinden yemek ve içki şişeleri çıkardılar ve hiç utanmadan tabaklarını doldurmaya başladılar. Gideon hayatta olsaydı kıçlarına tekmeyi basardı, fakat Halina bir şey diyemedi. “Şimdi siz de bize katılın,” dedi uzun boylu adam. Halina Çinli’ye masaya oturmasını işaret ettikten sonra kendi de oturdu, içinden hiç gelmemesine rağmen. “İç, Bayan,” diye emretti uzun boylu adam. “İç.” Bardağına votka doldurdu. “Bugün özel bir gün.” Halina ona şaşkınlıkla bakınca göz kırpıp, “Bugün şu Japon’la birlikte işlettiğin restoranı keşfettiğimiz gün. Neden yemiyorsun?”</p>

  <p class="normal">Yemekleri lezzetliydi. Halina iki bardak votka içtikten sonra kabalıklarını umursamaz oldu. Hiçbir şey sipariş etmeden tabaklarını kirletmelerine rağmen hoşnuttu gelmiş olmalarından; mekân çığlık ve kahkahalarla dolmuştu. Orada tek başına oturmasından iyiydi. Şerefe kadeh kaldırdılar–hayata. Onun hayatına, işine, hatta Gideon’un hayatına. Anlayamadığı bir nedenden ötürü onlara kocasının iş seyahati için yurt dışında olduğunu söylemişti. Gideon’un yurt dışındaki işlerinin şerefine içtiler. Joseph’in şerefine içtiler, Çinli’ye Joseph adını takmışlardı. Joseph’in ailesinin hayatına ve Ülke’nin geleceğine. Ve o noktada çakır keyif olan Halina Ülke’ye en son ne zaman kadeh kaldırdığını hatırlamaya çalıştı. Piknik kutularındaki her şeyi bitirdiklerinde uzun boylu adam Halina’ya yemeklerini nasıl bulduğunu sordu. Halina leziz olduklarını söyledi. “Güzel,” dedi uzun boylu adam. “Memnun oldum. Şimdi, mönünüzü görelim.” Halina adamın ne demek istediğini anlamadı önce. Votka yüzünden belki. Fakat uzun boylu adam hemen açıkladı: “Bizimle oturup yemeğimizi yediniz. Şimdi biz sizinle oturup sizin yemeğinizi yiyeceğiz.”</p>

  <p class="normal">Az önce tıka basa yiyen onlar değilmiş gibi sipariş verdiler ve her şeyi büyük bir iştahla yediler. Salata, çorba, tavuk güveç, ardından tatlı. “Yemeğin leziz, Bayan,” dedi uzun boylu adam, hesabı ödemek için cüzdanını aranarak. “Çok leziz. Bizim getirdiğimizden daha leziz.” Parayı saymayı bitirdiğinde de masanın üstüne koyup, “Kocan ne zaman dönüyor?” diye ekledi. Halina yanıt vermeden önce tereddüt etti, sonra henüz kesinleşmediğini söyledi, işin durumuna bağlıydı. “Karısını tek başına geride bıraktı, öyle mi?” dedi uzun boylu adam, onaylamayarak, sesinde hafif bir hüzünle. “Bu doğru değil.” Halina ona her şeyin aslında yolunda olduğunu, başının çaresine bakabileceğini söylemek istedi, fakat başını sallayıp gülümserken buldu kendini, gözleri yaşlarla parıldamıyormuş gibi.</p>
</body>
</html>
