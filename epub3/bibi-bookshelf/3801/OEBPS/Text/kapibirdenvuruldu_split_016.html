<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_14">GUGUK KUŞUNUN KUYRUĞUNA TUTUNMAK</h1>

  <p class="normal">En zoru geceleri. Beni yanlış anlamayın ama. Onu en çok geceleri özlediğimi söylemiyorum–çünkü onu özlemiyorum, nokta. Ama geceleri yatağımda yalnızken onu düşünüyorum. Birlikte geçirdiğimiz güzel zamanlara dair sıcak ve bulanık düşünceler değil. O, üstünde külot ve tişörtle uyuyor; soluğu derin, ağzı açık, salyası yastıkta bir halka oluşturmuş ve ben onu seyrediyorum - böyle fotoğraflar daha çok. O zamanlar onu seyrederken ne hissediyordum? Öncelikle, onu itici bulmadığım için şaşkınlık, ondan sonra bir tür şefkat. Sevgi değil. Şefkat. İnsanın karısından çok bir hayvana ya da bebeğe besleyebileceği türde. Sonra ağlıyorum. Neredeyse her gece. Pişmanlık duygusuyla değil. Pişman değilim. Terk eden oydu. Geriye dönüp baktığımda ayrılmamız iyi olmuş diyorum. Sadece onun için değil, ikimiz için de. Çocuk yapıp durumu daha da karmaşık hale getirmeden gerçekleşmiş olması daha iyi. Öyleyse neden ağlıyorum? Çünkü öyle. Bir şey elinden alındığında, bok bile olsa, acı verir. Bir tümör aldırdığında ardında bir yara kalır ve yarayı kaşımak için en iyi zaman gecedir sanki.</p>

  <p class="normal">Uzi’nin yeni bir cep telefonu var, borsadaki değişiklikleri anında takip edebildiğin telefonlardan. Kendi bilgisayar şirketinin hisseleri yükseldiğinde telefonu, “Simply the Best,” parçasını çalıyor; hisseleri düştüğünde ise, “Hard Rain is Going to Fall.” Uzi bir aya yakın bir süredir elinde o telefonla dolanıyor ve her seferinde onu güldürüyor. “Simply the Best” onu “Hard Rain is Going to Fall”dan daha çok güldürüyor, çünkü havadan üzerine para yağarken gülmek biri cebinden paranı alırken gülmekten çok daha kolay. “Bugün,” diyor Uzi bana, “büyük gün çünkü NASDAQ opsiyonlarına yatırım yapacağım.” Opsiyonların adı QQQQ, fakat Uzi onlara “guguk” demenin komik olduğunu düşünüyor. NASDAQ yükselirse guguk kuşu da yükselir ve NASDAQ’ın, Uzi’ye göre, tavanı delmesi an meselesi olduğundan, bütün yapmamız gereken guguk kuşunun kuyruğuna tutunup gökyüzüne uçmaktan ibaret.</p>

  <p class="normal">Uzi’nin yirmi dakikasını alıyor bunu izah etmek. Bitirdiğinde bir kez daha telefonunun ekranına bakıyor. İzahatına başladığında gukuk kuşu 1.3’teydi, şimdi 1.55’i buldu bile. “Çok zavallıyız,” diye hayıflanıyor Uzi, bademli ayçöreğinden bir ısırık alıp kırıntılarını her yere saçarak. “Şu yarım saat içinde paramızın yüzde 10’undan fazlasını kazanabilirdik, farkında mısın?”</p>

  <p class="normal">“Neden ‘biz’ deyip duruyorsun?” diye soruyorum. “Ve hangi paradan söz ediyoruz? Benim bu işe yatıracak param mı var sanıyorsun?”</p>

  <p class="normal">“Büyük oynaman gerekmiyor,” diyor Uzi. “Beş bin koymuş olsaydık şimdi beş yüz dolar kârdaydık. Fakat oynamadık. Sana bir şey söyleyeyim mi? Unut gitsin, neden seni bu işe dâhil ediyorum ki? Çuvallayan benim, ben oynamadım. Bunu kabullenmek zor, çünkü bir bebek annesinin onu her zaman seveceğinden nasıl eminse ben de NASDAQ’ın 1.5’i aşacağından o kadar emindim.”</p>

  <p class="normal">“Bebeklerini terk eden anneler var,” diyorum.</p>

  <p class="normal">“Olabilir,” diye homurdanıyor Uzi, “fakat guguk kuşunun annesi öyle yapmamış. Söylüyorum sana, varımı yoğumu yatırmalıydım, ama beklemeye karar verdim. Neden biliyor musun? Çünkü ben kaybedenin tekiyim.”</p>

  <p class="normal">“Hayır, değilsin…” diyorum, fakat Uzi durdurulamayacak kadar kaptırmış kendini.</p>

  <p class="normal">“Bak bana, otuz beş yaşındayım ve henüz bir milyonum bile yok.”</p>

  <p class="normal">“Ama geçen hafta bana borsaya bir milyondan fazla yatırım yaptığını söyledin,” diyorum.</p>

  <p class="normal">“Şekel,” diye homurdanıyor Uzi aşağılayıcı bir biçimde, “bir milyon şekel ne ki? Dolardan söz ediyorum.” Uzi ayçöreğinin son lokmasını kederli bir biçimde ağzına attıktan sonra diyet kolasından bir yudum alıyor. “Etrafına bak,” diyor. “Benim düzenlediğim açılışlarda plastik bardakta kahve servisi yapan sivilceli ergenlerin altında şimdi BMW’ler var ve ben diş teknisyenleri gibi Peugeot 205 sürüyorum.”</p>

  <p class="normal">“Kes sızlanmayı,” diyorum ona. “İnan bana, pek çok insan senin yerinde olmak için cinayet işler.”</p>

  <p class="normal">“Pek çok insan mı?” diyor Uzi kendi kendine gülerek. “Ne tür insanlar? Sderot’taki işsizlerin pek çoğu mu? Hindistan’daki cüzzamlıların pek çoğu mu? Neyin var senin, Dedi? Amiş mi kesildin şimdi de başıma? Boşanma aklını bütünüyle başından almış anlaşılan.”</p>

  <p class="normal">Uzi ile birbirimizi üç yaşımızdan beri tanırız. Aradan uzun zaman geçti, fakat fazla bir şey değişmedi. Uzi o zaman bile sürekli kendime acıdığımı söylerdi. Son sınıftayken ben bir kız arkadaş edinme hayali kurarken Uzi voli vurma hesapları yapmaya başlamıştı bile. Çocuklar için bir yaz kampı başlattı. Planı basitti; ailelerden aldığı parayı çocuklarla yarı yarıya kırışıyor, çocuklar da oynayabilecekleri eski bir futbol topu dışında hiçbir aktivite sunmadığını ve su fıskiyesinden sadece iki saatte bir kez su içmelerine izin verdiğini ebeveynlerine gammazlamıyordu. Bugün Uzi’nin kendine ait bir dairesi, bir zamanlar çalıştığı <span class="ideitalik">nokta com</span> şirketlerinden birinde sekreterlik yapmış bir karısı ve hık demiş burnundan düşmüş tombul bir kızı var. “Şimdi boşanırsak,” diyor Uzi, “her şeyin yarısını alır. Her şeyin. Evlilik öncesinde ödleklik edip ona evlilik anlaşması imzalatmadığım için.”</p>

  <p class="normal">Kahvaltının parasını ödedim, paranın üstünün gelmesini bekliyoruz. “Sen, öte yandan,” diye devam ediyor Uzi, “kendi boşanmandan bir şampiyon gibi çıktın. Bir şekel bile alamadı.”</p>

  <p class="normal">“Alacak bir şey yoktu da ondan,” diyorum, iltifatı doğru perspektife oturtmaya çalışarak.</p>

  <p class="normal">“Şimdilik,” diyor Uzi, sırtımı okşayarak, “şimdilik. Artık resmen boşanmış olduğunuza göre harekete geçip tek kazanan olmanın tam zamanı. Milli piyangoda büyük ikramiyenin tek bilete çıkması gibi bir şey bu, ortaksız.”</p>

  <p class="normal">“Ortaksız,” diye tekrarlayıp kahvemin son ve en tatlı damlalarını içiyorum.</p>

  <p class="normal">“Ortaksız,” diye tekrarlıyor Uzi, “sadece sen ve ben. Guguk kuşunun biraz alçalacağına dair bir his var içimde, fazla değil, 1.35 kadar belki. O zaman satın alıyoruz. Yüklü bir alım.” Garson para üstünü getirmiyor. Patron geliyor onun yerine. “Affedersiniz,” diyor, “sizi rahatsız ettiğim için özür dilerim, fakat garsona vermiş olduğunuz yüz şekel sahte çıktı. Bakın.” Banknotu ışığa tutuyor. “Sahici değil.” Banknotu alıp filigrana bakıyorum. Eski cumhurbaşkanı Ben Zvi’nin resminin yerine elle çizilmiş bir gülen yüz bakıyor bana.</p>

  <p class="normal">“Sahte mi?” diyor Uzi, banknotu elimden kaparak. “Bakayım,” diyor ve patrona yeni bir banknot uzatıyor. Patron onu da ışığa tutup inceliyor. Bu arada ben özür diliyorum. “Buraya taksiyle geldim ve şoföre iki yüz şekellik bir banknot verdim,” diyorum. “Üstünü verirken sahte yüzlüğü kakalamış olmalı.”</p>

  <p class="normal">“Bu para çok güzel,” diyor Uzi. “Bana satar mısın? Yüz şekele?”</p>

  <p class="normal">“Nedir seni bu kadar heyecanlandıran?” diye soruyorum Uzi’ye. “Sahte sonuçta.”</p>

  <p class="normal">“O yüzden, salak,” diyor Uzi, cüzdanından bir tomar para çıkararak. “Sahte olmayanlardan bende bir sürü var. Fakat sahte para klas bir şey. Bana boktan servis veren birine yediririm.”</p>

  <p class="normal">“Pekâlâ,” diyorum, “al. Sahte yüzlük sana hediyem olsun.”</p>

  <p class="normal">Şimdi Uzi’nin arabasındayız. Az önce bindik. Geceleri ağladığımı ona neden söyledim bilmiyorum. Uzi bu tür şeyleri paylaşmak isteyeceğiniz türde biri değil. “Ve onun yüzünden ağlamıyorum,” diye vurguluyorum. “Dönmesini arzulamıyorum.”</p>

  <p class="normal">“Evet, biliyorum,” diye homurdanıyor Uzi. “Onu tanıyorum.” Cep telefonu ona “Simply the Best” diyor, fakat Uzi hisselerin ne kadar yükseldiğini görmek için ekrana göz atmıyor, onun yerine yüzünü yüzüme yaklaştırıp bana hastasını inceleyen bir doktor gibi bir santim mesafeden bakıyor. “Sana ne lazım biliyor musun, hem de hemen?” diyor. “Matalon Caddesi 56 numarada bir Etiyopya sandviçi.”</p>

  <p class="normal">“Daha az önce yedik,” diye karşı çıkıyorum.</p>

  <p class="normal">“Yemek değil,” diyor Uzi, direksiyon kilidini kurcalayarak, “altında Etiyopyalı bir kız, üstünde de göğüslerini sırtına bastıran bir başka Etiyopyalı kız, sandviçten kasıt bu. İlk kez duyduğumda bana da cazip gelmemişti, fakat gerçekten şaşırtıcı.”</p>

  <p class="normal">“Ne var Matalon Caddesi 56 numarada?” diye soruyorum. “Bir randevuevi mi?”</p>

  <p class="normal">“Konuyu saptırmayalım,” diyor Uzi, kontak anahtarını çevirerek, “seni konuşuyoruz şu anda. Ofra seni terk ettiğinden beri bir kez bile düzüşmedin, değil mi?”</p>

  <p class="normal">Başımı sallayıp, “Ve hâlâ içimden gelmiyor,” diyorum.</p>

  <p class="normal">“Hayatta,” diyor Uzi, el frenini indirerek, “her zaman içinden gelenleri yapmazsın.”</p>

  <p class="normal">“Geceleri düzüşmediğim için ağladığımı söyleyeceksen yanılıyorsun,” diye karşı çıkıyorum.</p>

  <p class="normal">“Onu demiyorum.” Uzi direksiyonun üstünde parmaklarıyla trampet çalıyor. “Hayatın boş olduğu için ağladığını söylüyorum, anlam içermediği için. Ve için boş olduğunda…” eliyle kalbinin biraz sağına dokunuyor, “etrafında anlam varsa, ondan biraz alıp kendi içine koyarsın. Yoksa da bir tıpa takarsın. Geçici olarak, imalatçı biraz anlam gönderinceye kadar. Ve böyle durumlarda Etiyopya sandviçi muhteşem bir tıpa görevi görür.”</p>

  <p class="normal">“Beni eve bırak,” diyorum. “Fahişelere gitmeden de hayatım yeterince acınası zaten.” Fakat Uzi benimle değil artık. Telefonu gelen aramaların aşina olmadığımız o sıkıcı tonuyla çalıyor. Bankadan arıyorlar. Uzi adama tekrar inişe geçen QQQQ’dan 20.000 dolarlık alması için talimat veriyor. “On bin benim için, on bin de dostum içim.”</p>

  <p class="normal">Ona başımı sallıyorum, fakat Uzi beni dikkate almıyor. Kapattığında da, “Alış buna, Dedi, guguk kuşunun kuyruğuna tutunacağız, sen ve ben,” diyor.</p>

  <p class="normal">İnce duvardan Uzi’nin telefonunun “Simply the Best” dediğini ve bir kadının kükreyen kahkahasını duyuyorum. Matalon Caddesi 56 numarada Etiyopyalılar yoktu bugün, bu yüzden Uzi İngilizce konuşan ve Çek olduğunu söyleyen iri memeli bir kızla bir odaya gitti, bana da sahte bir sarışın düştü, Rus muhtemelen. Duvarın öte yanında Uzi kahkaha atıyor şimdi - galiba bir Çek açık sandviç de fena bir tıpa değil. Sarışının adı Maria ve bana soyunmasına yardım etmek isteyip istemediğimi soruyor. Ona soyunmasının gerekli olmadığını, burada sadece çatlak arkadaşım yüzünden bulunduğumu ve Uzi işini bitirinceye kadar oturup konuşabileceğimizi söylüyorum, sikişmeden. “Yok sikiş?” diye soruyor Maria, anlamaya çalışarak. “Yok emmek?” Duvarın öte yanında Uzi’nin telefonu ona “Simply the Best” demeye devam ediyor. Güzel bir şeyler oluyor orada. Maria pantolonumun düğmelerini çözüyor ve durmasını istersem kendini aşağılanmış hissedeceğini düşünüyorum. Bunun doğru olmadığını biliyorum, fakat inanmak için gayret sarf ediyorum. Uzi haklı belki, şu anda bana gereken tek şey bir tıpa. Kız işe koyulurken ona bir hayat kurgulamaya çalışıyorum, fahişeliği kendi isteğiyle yaptığı mutlu bir hayat. Öyle bir film gördüm bir keresinde, hayat dolu, cömert bir fahişeye dairdi. Maria da öyle belki, Rus olanı. Aşağı baktığımda saçlarından başka bir şey göremiyorum. Arada sırada başını kaldırıp, “Güzel mi?” diye soruyor ve mahcubiyetle baş sallıyorum. Birazdan bitecek.</p>

  <p class="normal">Matalon Caddesi 56 numarada geçirdiğimiz yarım saat zarfında guguk kuşu tavanı deliyor. Güneşin kavurduğu caddeye tekrar çıktığımızda 1.75’i yakalamış bile, ki Uzi’ye göre, paramızı ikiye katladığımız anlamına geliyor. Guguk kuşu masmavi göğü delen bir uçurtma gibi yükselmeye devam ediyor ve biz hemen arkasındayız; kuyruğuna sıkıca tutunmuş, düşmemeye çalışıyoruz.</p>
</body>
</html>
