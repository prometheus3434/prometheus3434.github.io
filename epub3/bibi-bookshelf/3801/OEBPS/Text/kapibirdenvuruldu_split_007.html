<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_5">SAĞLIKLI BAŞLANGIÇ</h1>

  <p class="normal">O gittiğinden beri her gece farklı bir yerde uyuyakalıyordu; kanepede, salondaki koltuklardan birinde, bir berduş gibi balkondaki hasırın üzerinde. Ve her sabah dışarıda kahvaltı etmeye özen gösteriyordu. Cezaevindeki mahkumlar bile her gün avluda yürüyüşe çıkmaz mı? Kafede ona her zaman iki kişilik servis açılmış bir masa verip boş iskemlenin karşısına oturturlardı. Her zaman. Garson ona yalnız olup olmadığını özellikle sormuşsa bile. Diğer masalarda gülüp şakalaşarak birbirlerinin yemeklerini tadan ya da hesabı ödemek için tartışan iki-üç kişi otururken Miron tek başına Sağlıklı Başlangıç’ını yerdi - portakal suyu, ballı müsli, az yağlı inek sütüyle kafeinsiz duble espreso. Karşısında onunla şakalaşan birinin olmasını yeğlerdi tabii ki. Hesap geldiğinde onunla tartışacak, “Ondan alma! Avri, koy o parayı cebine. Bu benden,” diyerek parayı garsona vermeye çalışacak biri. Ama onunla oturacak kimse yoktu ve yalnız kahvaltı etmek evde kalmaktan yüz kat daha iyiydi.</p>

  <p class="normal">Miron zamanının çoğunu diğer masaları gözlemleyerek geçiriyordu. Çevresiyle ilgilenmiyormuş gibi görünerek gazetenin spor ekini okuyor ya da büyük bir ciddiyetle borsa hisselerinin iniş çıkışlarını incelerken konuşmalara kulak kabartıyordu. Bazen biri yanına gelip gazetenin okumayı bitirdiği bölümünü almak için izin istiyor, o da başını sallayıp gülümsemeye çalışıyordu. Bir keresinde seksi bir genç anne bebek arabasıyla yanına geldiğinde ona banliyödeki tecavüz vakasını manşet yapan gazetenin ana sayfasını uzatmış ve “Nasıl da çılgın bir dünyaya çocuk getiriyoruz,” bile demişti. Ortak bir kadere işaret ettiği için insanları bir şekilde birbirlerine yaklaştıracak türden bir beyan olduğunu düşünmüştü, oysa seksi anne ona öylece bakmakla yetinmiş ve izin istemeden Sağlıklı Yaşam ekini de almıştı.</p>

  <p class="normal">Sonra, bir perşembe günü kafeye şişman, terli bir adam girdi ve ona gülümsedi. Miron hazırlıksız yakalanmıştı. Ona en son gülümseyen kişi Mayan olmuştu, onu terk etmeden hemen evvel, beş ay önce. Mayan’ın gülümsemesi tartışmaya yer bırakmayacak kadar alaycıydı, oysa bu adamın gülümsemesi yumuşak, neredeyse özür diler gibiydi. Şişman adam eliyle oturmak istediğini ima eden bir işaret yaptı ve Miron düşünmeden başını salladı. Şişman adam oturdu.</p>

  <p class="normal">“Reuben,” dedi, “Bak, geç kaldığım için üzgünüm. On dediğimizi biliyorum fakat ufaklıkla kâbus gibi bir sabah geçirdim.”</p>

  <p class="normal">Miron’un aklından şişman adama Reuben olmadığını söylemek geçti, fakat kendini saatine bakıp, “On dakikanın lafı mı olur? Dert etme,” derken buldu.</p>

  <p class="normal">İkisi de birkaç saniye boyunca bir şey demedi, sonra Miron çocuğun iyi olup olmadığını sordu. Şişman adam iyi olduğunu söyledi, yeni bir kreşe başlamıştı ve onu götürdüğünde gitmesine izin vermek istememişti.</p>

  <p class="normal">“Ama boş ver,” dedi birden şişman adam. “Benim dertlerimi dinlemeye ihtiyacın yok, seninkiler sana yetiyordur. İş konuşalım.”</p>

  <p class="normal">Miron derin bir soluk alıp bekledi.</p>

  <p class="normal">“Dinle,” dedi şişman adam, “beş yüz çok fazla. Dört yüze bırak bana. Bak ne diyeceğim? Dört yüz on yapalım, altı yüz hisse alırım.”</p>

  <p class="normal">“Dört yüz seksen,” dedi Miron. “Dört yüz seksen. O da en az bin hisse alman koşuluyla.”</p>

  <p class="normal">“Anlamaya çalış,” dedi şişman adam, “piyasa berbat durumda. Resesyon piyasayı altüstü etti. Dün gece haberlerde çöp bidonlarından yemek yiyen insanları gösterdiler. Israr edersen pahalıya satmak zorunda kalacağım. Bu fiyatlarla bana borsada var olma şansı tanımıyorsun.”</p>

  <p class="normal">“Tasalanma,” dedi Miron. “Çöp bidonundan yemek yiyen her üç kişiye karşılık Mercedes ile gezen biri var.”</p>

  <p class="normal">Bu, şişman adamın yüksek sesle gülmesine neden oldu. “Çetin ceviz olduğunu söylemişlerdi bana,” dedi gülümseyerek.</p>

  <p class="normal">“Senden farkım yok,” diye karşı çıktı Miron. “Ekmek paramı çıkarmaya çalışıyorum, hepsi bu.”</p>

  <p class="normal">Şişman adam terli avucunu gömleğine sildikten sonra Miron’a uzattı. “Dört yüz altmış,” dedi. “Dört yüz altmış ve bin hisse.” Miron’un tepki koymak üzere olduğunu görünce, “Dört yüz altmış, bin hisse ve sana bir iyilik borcum olsun,” dedi. “Bizim meslekte iyilik borcunun paradan daha değerli olduğunu sen herkesten daha iyi bilirsin.”</p>

  <p class="normal">Bu son cümle Miron’un adamın uzattığı eli tutup sıkmasına yetti. Hayatında ilk kez biri ona bir iyilik borçlanıyordu. Adının Reuben olduğunu sanan biri, ama olsun. Yemek bittikten sonra hesabı kimin ödeyeceğini tartışırlarken Miron midesine bir sıcaklık yayıldığını hissetti ve saniyenin onda biri kadar bir farkla adamdan önce davranıp kırışık banknotu garsonun eline tutuşturdu.</p>

  <p class="normal">O günden sonra standart bir prosedür halini aldı. Masaya oturup siparişini verdikten sonra kafeye yeni birinin gelmesini bekliyordu Miron. Gelen kişi masalara arayış içinde baktığında hemen el sallayıp onu oturmaya davet ediyordu.</p>

  <p class="normal">“Bunun mahkemeye intikal etmesini istemiyorum,” dedi gür kaşlı kel adam.</p>

  <p class="normal">“Ben de,” dedi Miron. “İki dost gibi anlaşmaya varmak her zaman en iyisidir.”</p>

  <p class="normal">“Gece vardiyasında çalışmam,” dedi botoks dudaklı boyalı sarışın.</p>

  <p class="normal">“Sen kendini ne sanıyorsun? Herkes gece vardiyasında çalışırken sen çalışmayacaksın, öyle mi?” diye tersledi onu Miron.</p>

  <p class="normal">“Gabi sana üzgün olduğunu söylememi istedi,” dedi çürük dişli, küpeli tip.</p>

  <p class="normal">“Gerçekten üzgün olsaydı,” diye karşılık verdi Miron, “gelip bana kendi söyler, aracıya gerek duymazdı.”</p>

  <p class="normal">“E-postan bende daha uzun boylu olduğun izlenimi uyandırmıştı,” dedi sıska kızıl.</p>

  <p class="normal">“Senin e-postan da bende daha az mızmız olduğun izlenimi uyandırmıştı,” diye karşılık verdi Miron.</p>

  <p class="normal">Sonunda her şey tatlıya bağlanıyordu bir şekilde. Keltoşla mahkemeye gitmeden anlaştılar. Botoks dudaklı kız kardeşinden haftada bir gece çocuk bakıcılığı yapmasını istemeyi kabul etti. Çürük diş Gabi’nin telefon edeceğine söz verdi ve kızıl saçlı hatunla birbirlerine uygun olmadıklarına karar verdiler. Hesabı bazen onlar ödüyordu, bazen Miron. Kızıl saçlıyla yarı yarıya bölüştüler. Her şey o kadar büyüleyiciydi ki bir bütün sabah boyunca karşısına kimse oturmadığında Miron’un morali bozuluyordu. Fakat bu pek sık olmuyordu neyse ki.</p>

  <p class="normal">Terli şişman adamın karşısına oturduğu günün üzerinden iki ay kadar geçmişti ki bir sabah yüzü çiçekbozuğu bir adam girdi içeri. Çiçekbozuğu yüzüne ve Miron’dan on yıl daha yaşlı görünmesine rağmen, karizmatik ve yakışıklıydı. Otururken söylediği ilk şey, “Gelmeyeceğinden emindim,” oldu.</p>

  <p class="normal">“Sözleşmiştik ama,” diye karşılık verdi Miron.</p>

  <p class="normal">“Evet,” dedi çiçekbozuğu yüzlü adam hüzünlü bir gülümsemeyle, “ama sana telefonda öyle bağırdıktan sonra cesaret edemeyeceğini düşünmüştüm.”</p>

  <p class="normal">“Karşındayım işte,” dedi Miron, adama neredeyse meydan okuyarak.</p>

  <p class="normal">“Telefonda bağırdığım için üzgünüm,” diye özür diledi adam. “Gerçekten, kendimi kaybettim. Fakat söylediğim her şeyin arkasındayım - anladın mı? Onunla görüşmeyi kesmeni istiyorum.”</p>

  <p class="normal">“Fakat onu seviyorum,” dedi Miron, boğuk bir sesle.</p>

  <p class="normal">“Bazen bir şeyi sevdiğin halde ondan feragat etmen gerekebilir,” dedi çiçekbozuğu yüzlü adam. “Senden yaşlı birine kulak ver. Bazen feragat etmek gerekir.”</p>

  <p class="normal">“Üzgünüm,” dedi Miron, “fakat yapamam.”</p>

  <p class="normal">“Evet, yapabilirsin,” diye bağırdı adam. “Yapabilirsin ve yapacaksın. Başka yolu yok. İkimiz de onu seviyor olabiliriz ama ben onun kocasıyım ve yuvamı yıkmana müsaade etmeyeceğim. Anladın mı?”</p>

  <p class="normal">Miron başını salladı. “Bu son sene hayatımın nasıl geçtiğini tahmin bile edemezsin,” dedi adama. “Cehennem. Cehennem bile değil, koca bir dilim hiç. Ve bu kadar uzun zaman hiçle yaşadıktan sonra karşına birden seni heyecanlandıran bir şey çıktığında ona defolup gitmesini söyleyemezsin. Beni anlıyorsun, değil mi? Biliyorum anladığını.”</p>

  <p class="normal">Adam altdudağını ısırdı. “Bir daha onunla görüşürsen,” dedi, “seni öldürürüm. Şakam olmadığını gayet iyi biliyorsun.”</p>

  <p class="normal">“Öldür öyleyse,” dedi Miron omuz silkerek. “Beni böyle korkutamazsın. Er ya da geç hepimiz bir gün öleceğiz.”</p>

  <p class="normal">Adam masanın üzerine eğilip Miron’un çenesine bir yumruk indirdi. Hayatında ilk kez biri ona bu kadar sert vuruyordu. Miron yüzünün ortasından her yöne doğru yayılan bir acı hissetti. Saniyeler sonra kendini yerde buldu, adam tepesine dikilmişti.</p>

  <p class="normal">“Onu buradan götüreceğim,” diye bağırıyordu adam, bir yandan Miron’un karnını ve kaburgalarını tekmeleyerek. “Uzaklara götüreceğim onu, başka bir ülkeye ve sen nerede olduğunu bilmeyeceksin. Onu bir daha asla göremeyeceksin, anladın mı, aşağılık herif!”</p>

  <p class="normal">İki garson adamın üzerine atılıp onu bir şekilde Miron’un üzerinden almayı başardı. Biri bağırarak barmenden polisi aramasını istedi. Miron, yanağı hâlâ serin döşemenin üzerinde, adamın kafeden kaçışını seyretti. Garsonlardan biri üzerine eğilip iyi olup olmadığını sordu. Miron yanıt vermeye çabaladı.</p>

  <p class="normal">“Ambulans çağırmamızı ister misiniz?” diye sordu garson. Miron hayır diye fısıldadı. “Emin misiniz?” diye ısrar etti garson. “Kanamanız var.” Miron yavaşça başını sallayıp gözlerini kapattı. Hayal gücünü son zerresine kadar kullanarak kendini o kadınla hayal etmeye çalıştı. Bir daha asla göremeyeceği o kadınla… Uğraştı ve bir an için görür gibi oldu. Bütün vücudu ağrıyordu. Canlı hissediyordu kendini.</p>
</body>
</html>