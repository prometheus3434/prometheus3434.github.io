<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_35">GUAVA</h1>

  <p class="normal">Uçağın motorlarından ses gelmiyordu. Hiçbir şey duyulmuyordu. Birkaç sıra arkadaki hosteslerin yumuşak ağlamaları dışında belki. Şkedi oval pencereden hemen altlarında asılı duran buluta baktı. Uçağın bulutu bir taş gibi delip aşağıya düştüğünü, ilk rüzgârla hemen kapanacak ve geride hiçbir iz bırakmayacak kocaman bir delik açtığını hayal etti. “Düşme,” dedi Şkedi. “Sakın düşme.”</p>

  <p class="normal">Şkedi’nin vadesinin dolmasına kırk saniye kala beyazlar giymiş bir melek belirdi ve ona son bir dilekle ödüllendirileceğini söyledi. Şkedi “ödüllendirilmek” sözcüğünün hangi anlamda kullanıldığını öğrenmek istedi. Büyük ikramiyeyi kazanmak gibi mi, yoksa başarılarının, yaptığı iyiliklerin karşılığında ödüllendirilmek gibi daha kıvanç verici biçimde mi? Melek omuz silkti. “Beni aşıyor,” dedi, duru ve meleksi bir samimiyetle. “Bana git görevini tamamla ve elimi çabuk tut dediler. Nedenini söylemediler.” “Yazık,” dedi Şkedi, “çünkü bu gerçekten büyüleyici. Özellikle bu dünyayı ardımda bırakmak üzereyken, talihli biri olarak mı yoksa sırtım pışpışlanarak mı ayrıldığımı bilmeyi çok isterdim.”</p>

  <p class="normal">“Kırk saniye sonra nalları dikeceksin,” dedi melek tekdüze bir tonlamayla. “Son kırk saniyeni gevezelik yaparak geçirmek istiyorsan, bana göre hava hoş. Sorun değil. Fırsat penceresinin kapanmak üzere olduğunu da hesaba kat ama.” Şkedi düşündü ve çabucak bir dilek tuttu. Fakat ondan önce meleğe tuhaf bir konuşma biçimi olduğunu söylemeyi de ihmal etmedi. Bir melek için yani. Melek alındı. “Ne demek, bir melek için? Daha önce bir meleğin konuşmasını duydun mu ki bana böyle bir şey söylüyorsun?” “Asla,” diye itiraf etti Şkedi. Melek birden daha az meleksi, daha az sevimli göründü, fakat Şkedi’nin dileğini duyduğunda aldığı görünümün yanında bu hiçbir şeydi.</p>

  <p class="normal">“Dünyada barış mı?” diye bağırdı. “Dünyada barış, öyle mi? Kafa mı buluyorsun benimle?”</p>

  <p class="normal">Ve Şkedi öldü.</p>

  <p class="normal">Şkedi öldü ve melek arkada kaldı. O güne dek yerine getirmesi istenen en zahmetli ve karmaşık dilekle. İnsanlar genellikle karıları için yeni bir araba, çocukları için ev falan isterdi. Mantıklı şeyler. Belli şeyler. Fakat dünyada barış başlı başına bir işti. Adam bilinmeyen numaralar servisi gibi soru sorarak başlamış, ardından konuşma biçimini aşağılama küstahlığını göstermiş, sonra da, üstüne üstlük, sırtına dünya barışını yüklemişti. Şkedi ölmeseydi melek ona sülük gibi yapışır, dileğini değiştirinceye kadar da gitmesine izin vermezdi. Fakat adamın ruhu şimdi göğün yedinci katına ulaşmış olmalıydı, ara ki bulasın.</p>

  <p class="normal">Melek derin bir soluk aldı. “Dünyada barış, bu kadar basit,” diye homurdandı. “Sadece dünyada barış, o kadar.”</p>

  <p class="normal">Ve bütün bunlar olurken Şkedi’nin ruhu bir zamanlar Şkedi adında birine ait olduğunu tamamen unutmuş, yeniden vücut bulmuştu; saf ve lekesiz, ikinci el fakat yepyeni, bir meyve gibi. Evet, bir meyve. Bir guava.</p>

  <p class="normal">Yeni ruhun düşünceleri yoktu. Guavaların düşünceleri olmaz. Fakat duyguları vardır. Dayanılmaz bir korku duyuyordu. Ağaçtan düşeceğinden korkuyordu. Korkusunu tarif edebilecek sözcükleri olduğundan değil. Fakat olsaydı, “Sakın düşme!” gibi bir şey olurdu herhalde. Ve orada, ağaçta, korku içinde asılı dururken, dünyaya barış egemen olmaya başladı. İnsanlar silahlarını bırakıp tarlaları ekmeye başladılar, nükleer reaktörler yararlı amaçlar için kullanılmaya başlandı. Fakat bunların hiçbiri guavanın derdine deva olmadı. Çünkü ağaç hâlâ yüksek, zemin hâlâ çok uzaktı ve tehlikeli görünüyordu. Sakın düşme, diye titredi guava sözcüksüz, sakın düşme.</p>
</body>
</html>
