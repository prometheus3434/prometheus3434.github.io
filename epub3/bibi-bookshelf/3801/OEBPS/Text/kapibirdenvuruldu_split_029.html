<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_27">BÜYÜK MAVİ OTOBÜS</h1>

  <p class="normal">Bazı çocuklar kendilerini yere atıp öfke nöbeti geçirir. Ağlar, kollarını sallar ve yüzleri kızarıncaya, ter, tükürük ve sümük içinde kalıncaya kadar kıvranırlar; ağızlarından ve burunlarından akan salya ve sümük gri asfaltı lekelemeye başlayıncaya kadar. Seninkinin onlardan biri olmadığına şükret.</p>

  <p class="normal">Gilad bu düşünceye tutunarak sakinleşmeye çalıştı. Bu düşünce ve derin nefesler. Yararı oldu. Yanında, kaldırımda küçük Hillel durmaktaydı; yumrukları sıkılı, alnı kırışık, gözleri kapalı ve aynı sözcüğü mantra gibi tekrarlar halde: “İstiyorum, istiyorum, istiyorum.”</p>

  <p class="normal">Gilad konuşmaya başlamadan önce gülümsemeye karar verir. Hillel’in gülümsemeyi göremeyeceğini bilmekte, fakat gülümsemenin bir parçasının bir şekilde sesine yansıyacağını umut etmektedir.</p>

  <p class="normal">“Hillel, canımın içi,” der gülümseyerek, “Hillel, bir tanem, çok geç olmadan yürüyelim. Yuvada bu sabah gözleme var kahvaltıda ve zamanında orada olamazsak diğer çocuklar bütün gözlemeleri bitirecek, sana kalmayacak.”</p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum</span></p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum.</span></p>

  <p class="normal">Naama ile ayrılmadan önce Hillel’in televizyon seyretmeyeceğine dair bir kural koymuşlardı. Naama’nın fikriydi böyle bir kural koymak. <span class="ideitalik">Haaretz</span> gazetesinde bu konuda bir makale okumuştu ve Gilad kurala sadık kalmıştı. Mantıklıydı. Fakat ayrıldıktan sonra birbirlerini denetlemeleri mümkün olmuyordu. Tek başınayken istikrar sağlamak güçleşiyordu. Ne zaman göz yumsan bedelini daha sonra öteki ebeveynin ödeyeceğini ya da en azından faturayı seninle bölüşeceğini düşünürsün ve tahammül edilebilir bir hal alır birden. Sigara izmaritini merdiven sahanlığına fırlatmakla kendi evinde yere fırlatmak arasındaki fark gibi biraz. Artık bir evleri olmadığı için, daha doğrusu aynı evde yaşamadıkları için izmaritleri rastgele fırlatıyorlardı.</p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum</span></p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum</span></p>

  <p class="normal">Hillel’in Gilad ile seyretmeye bayıldığı televizyon programlarından biri Tony adında sihirli güçleri olan küçük bir çocuğa dair bir Japon çizgi filmiydi. Çocuğun aslında peri olan annesi bir keresinde ona gözlerini kapatıp sürekli “İstiyorum” dediği takdirde bütün dileklerinin gerçekleşeceğini öğretmişti. Tony’nin dileğinin gerçekleşmesi bazen bir saniye bile sürmüyordu ve gerçekleşmediğinde peri annesi ona bunun kendi başarısızlığından değil, “istiyorum” demeyi erken bırakmasından kaynaklandığını söylüyordu. Tony neredeyse hiç ara vermeden bütün bir bölümü “İstiyorum, istiyorum, istiyorum” diyerek geçirebiliyordu, dileği gerçekleşinceye kadar. Yapım harcamalarına gelince, fikir son derece ekonomikti, çünkü her bölümde Tony’nin alnında parıldayan ter damlasıyla tekrar tekrar “İstiyorum, istiyorum, istiyorum” diyen görüntüsünü defalarca kullanabiliyordun. İnsan delirebilirdi o çizgi filmi izlerken, fakat Hillel gözlerini ekrandan ayırmadan seyrediyordu.</p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum</span></p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum</span></p>

  <p class="normal">Gilad gülümsüyor yine. “Faydası yok, Hillel,” diyor. “Milyon kere söylesen bile faydası yok. Yuvaya otobüsle gidemeyiz, çünkü çok yakın. Buracıkta, yolun sonunda. Ve otobüsler oradan geçmiyor.”</p>

  <p class="normal">“Geçecek işte,” diyor Hillel ve mırıldanmayı kesse de gözlerini yummaktan, alnını buruşturmaktan vazgeçmiyor. “Gerçekten, baba. Geçecek. Yeterince tekrarlamadım.” Gilad mırıldanmanın kesilmesi karşısında fırsat bu fırsat diyerek cazip bir teklif ortaya atmak üzere. Bir Snickers belki. Yuvanın hemen yanında bir bakkal var. Naama sabahları gofret yemesine izin vermez ama şu anda umursamıyor bunu. Naama izin vermez, ama Gilad izin verecek. Durum öyle gerektiriyor. Düşünceler zihninden hızla geçiyor, ama Gilad Snickers’dan bahsedemeden Hillel yine tekrara koyuluyor.</p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum</span></p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum</span></p>

  <p class="normal">Gilad Snickers diye bağırıyor. Birkaç kez yineliyor. Snickers. Snickers. Snicker. Snick-ers. Avazı çıktığı kadar. Hillel’in kulağına yakın. Naama orada olsaydı Gilad’a çocuğa bağırmamasını söyler ve dehşetle yüzüne bakardı. İyi becerdiği şeylerden biriydi–dehşete kapılmış gibi bakmak, her an ona sert bir baba ya da kötü bir koca veya boktan bir insan olduğunu hissettirmek. Bu da bir tür yetenek sayılır. Sihirli bir güç. Zayıf bir sihir kuşkusuz ve sinir bozucu, ama sihir yine de. Peki Gilad ne gibi sihirli güçler sergileyebiliyordu? Hiç. Sihirbaz anne, sihirbaz çocuk ve sihirli güçlerden yoksun bir baba. Japon dizisi. Sonsuza dek sürebilirdi böyle.</p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum</span></p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum</span></p>

  <p class="normal">Gilad Hillel’i iki koluyla kavrayıp havaya kaldırdığı gibi koşmaya başlıyor. Hillel sıcak, her zaman olduğu gibi. Şimdi bile, mırıldanmaya devam ediyor, fakat Gilad onu kendine yakın tuttuğunda mırıldanma dinecek gibi oluyor ve alnındaki kırışıklıklar kayboluyor. Gilad da Hillel ile birlikte bir şeyler mırıldanması gerektiği duygusuna kapılıyor. “Yuvaya gidiyoruz yuvaya gidiyoruz yuvaya gidiyoruz,” ile başlıyor, yolu yarıladığında “Birazdan ordayız birazdan ordayız birazdan ordayız”a çeviriyor ve elektrikli kapısı kapalı bahçeye iyice yaklaştıklarında “Baba seviyor Baba seviyor Baba seviyor” ile bitiriyor. Hiçbir şeyle ilgisi yok ve Gilad için Hillel’i sevdiğini ifade ettiği aşikâr olmakla birlikte cümlenin nesnesi eksik.</p>

  <p class="normal">Yuvaya girdiklerinde mırıldanmayı kesip Hillel’i yere bırakıyor. Hillel, gözleri kapalı, devam ediyor. “İstiyorum, istiyorum, istiyorum.” Gilad sevdiği öğretmen yardımcılarından birine gülümsüyor, şişman bir kadına. Sonra çocuğun içinde yedek giysi ve plastik su şişesi bulunan işlemeli çantasını altında kalın harflerle <span class="idebold">HİLLEL</span> yazan çengele asıyor. Dışarı çıkmak üzereyken sınıf öğretmeni yolunu kesiyor.</p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum</span></p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum</span></p>

  <p class="normal">Gilad gülümsüyor kadına. Koşudan sonra terli ve biraz tık nefes, fakat gülümsemesi her şeyin yolunda olduğunu ima ediyor. “Hillel’in dün gece televizyonda gördüğü bir şey bu,” diye izah ediyor. “Şu dizi–Tony ve sihirli kelebekler. Japon dizisi. Çocuklar bayılıyor…” Öğretmen daha önce yaramaz çocuklara yaptığı gibi şışşş diyerek susturuyor onu. Hakaretamiz bir davranış biçimi, fakat Gilad tepki göstermemeyi yeğliyor. Tek istediği oradan çıkmak. Ne kadar sakin ve uysal olursa o kadar çabuk çıkacağını düşünüyor. Ayrıca yuva öğretmenine her zaman bir iş toplantısına yetişmesi gerektiğini söyleyebilir. Avukat olduğunu biliyor zaten.</p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum</span></p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum</span></p>

  <p class="normal">Öğretmen Hillel ile konuşmaya çalıyor. Hatta şefkatle yüzünü okşuyor, ama Hillel ne mırıldanmayı kesiyor ne de gözlerini açıyor. Gilad’ın ilk içgüdüsü ona bunun yararı olmayacağını söylemek yönünde, fakat işine geleceğinden emin değil. Belki şimdi, diye geçiriyor içinden, iş toplantısına yetişmesi gerektiğini söyleyip gitme zamanıdır, belki şimdi.</p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum</span></p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum</span></p>

  <p class="normal">“Affedersiniz ama,” diyor öğretmen. “Onu bu durumda burada bırakamazsınız.” Gilad bunun bir durum olmadığını izah etmeye çalışıyor. Televizyonda gösterdikleri bir saçmalık işte, bir tür oyun. Çocuk acı falan çekmiyor. Bu saçmalıkla ilgili bir saplantısı var. Fakat öğretmen fikrini değiştirmeyince Gilad’ın Hillel’i tekrar kucaklamaktan başka çaresi kalmıyor. Öğretmen onlarla birlikte dışarı çıkıp kapıyı açıyor ve anlayışlı bir ses tonuyla bunun göz ardı edilecek bir şey olmadığını, Naama’yı aramak gerektiğini söylüyor. Gilad kadına hemen katılıp bunu yapacağını söylüyor, çünkü kadının Naama’yı arayacağından korkuyor.</p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum</span></p>

  <p class="normal"><span class="ideitalik">İstiyorum İstiyorum İstiyorum İstiyorum İstiyorum İstiyorum</span></p>

  <p class="normal">Bahçeden çıktıklarında Gilad Hillel’i kaldırıma bırakıp hayli sakin bir tonla, “Hangi otobüsü istiyorsun?” diye soruyor. Hillel mırıldanmaya devam ederken soruyu bu kez daha yüksek sesle tekrarlıyor. “Hangi otobüs?” Hillel duruyor, gözlerini açıyor ve Gilad’a delici bir bakışla baktıktan sonra, “Büyük mavi otobüs,” diyor. Gilad başını sallayıp tamamen normal bir insan gibi, bir damla bile gözyaşı dökmeden, otobüsün numarasının önemli olup olmadığını soruyor. Hillel gülümseyip başını sallıyor.</p>

  <p class="normal">Dizengoff Caddesi’ne yürüyüp otobüs durağında beklemeye başlıyorlar. İlk gelen kırmızı. Binmiyorlar. Fakat hemen ardından bir tane daha geliyor. Büyük ve mavi. Abu Kabir otobüsü. Gilad bilet alırken Hillel sabırla bekliyor, söz verdiği gibi. Sonra direklere tutunarak koridorda ilerliyor. Otobüsün arka tarafında yan yana oturuyorlar. Otobüs tamamen boş. Gilad en son ne zaman Abu Kabir’e gittiğini hatırlamaya çalışıyor. Stajını yaparken bir otopsi raporunun fotokopisi için Adli Tıp’a gittiğinde. Ceza hukukunun ona uygun olmadığını idrak etmeden önce. Hillel otobüsün yuvaya gidip gitmediğini sorunca Gilad üç aşağı beş yukarı diyor, en azından metaforik olarak, er ya da geç. Hillel bazen bu tür sözcüklere rastladığında yaptığı gibi metaforik ne demek diye soracak olsa başı belaya girecek. Sormuyor ama. Küçük elini Gilad’ın bacağının üzerine koyup pencereden dışarı bakıyor. Gilad arkasına yaslanıyor, gözlerini kapatıyor ve hiçbir şey düşünmemeye çalışıyor. Pencereden güçlü bir rüzgâr esiyor, fakat çok da güçlü değil. Yavaşça soluk alıyor, dudakları kıpırdamıyor, ama içinden sürekli aynı şeyi tekrarlıyor. “İstiyorum, istiyorum, istiyorum, istiyorum, istiyorum…”</p>
</body>
</html>
