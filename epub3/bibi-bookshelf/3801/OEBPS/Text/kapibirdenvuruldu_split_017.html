<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_15">BİR RENK SEÇ</h1>

  <p class="normal">Siyah bir adam beyazların oturduğu bir mahalleye taşındı. Evi siyahtı ve siyah bir verandası vardı; her sabah verandaya oturup siyah kahvesini içerdi. Ta ki siyah bir gecede komşuları evine gelip onu hastanelik edinceye kadar. Siyah bir kan gölünün ortasında kıvrık bir şemsiye sapı gibi yatarken bile devam etmişlerdi vurmaya. Ta ki sonunda biri, ellerinde ölecek olursa hapse gireceklerini söyleyinceye kadar.</p>

  <p class="normal">Siyah adam onların ellerinde ölmedi. Bir ambulans geldi ve onu uzak, çok uzak bir yere götürdü, sönmüş bir yanardağın tepesine inşa edilmiş büyüleyici bir hastaneye. Hastane beyazdı. Kapıları beyazdı, odalarının duvarları beyazdı, yatak takımı beyazdı. Siyah adam iyileşmeye başladı. İyileşmeye ve âşık olmaya. Ona büyük bir özen ve şefkatle bakan beyaz üniformalı hemşireye âşık olmuştu. Hemşire de onu seviyordu. Adam güçlenirken sevgileri de her gün biraz daha güçleniyordu, yataktan kalkıp emeklemeyi öğrendi, küçük bir çocuk gibi. Öldüresiye dövülmüş siyah bir adam gibi.</p>

  <p class="normal">Sarı bir kilisede evlendiler. Sarı bir rahip evlendirdi onları. Rahibin sarı ebeveyni ülkeye sarı bir gemiyle gelmişti. Onlar da beyaz komşuları tarafından dövülmüşlerdi. Fakat sarı rahip siyah adama bu konuları hiç açmadı. Onu doğru dürüst tanımıyordu bile, kaldı ki bunları konuşmak için uygun zaman değildi, evlilik töreni, falan. Tanrı’nın onları sevdiğini ve onlar için en iyisini dilediğini söylemeyi tasarlıyordu. Sarı adam bundan bütünüyle emin değildi. Çoğu zaman kendini emin olduğuna ikna etmeye çalışıyordu. Tanrı’nın herkesi sevdiğinden ve herkes için en iyisini dilediğinden emin olamıyordu. O gün, otuzunda bile olmadığı halde yara bere içinde tekerlekli iskemlede oturan o siyah adamı evlendirirken daha bir zorlandı inanmakta. “Tanrı ikinizi de seviyor ve sizin için en iyisini diliyor,” dedi ve kendinden utandı.</p>

  <p class="normal">Siyah adam ile beyaz kadın mutlu bir hayat kurdu. Ta ki kadın bir gün marketten eve dönerken kahverengi bıçaklı kahverengi bir adam çıkıp merdiven sahanlığında ona her şeyini vermesini söyleyinceye kadar. Siyah adam eve geldiğinde kadını ölü buldu. Kahverengi adamın onu neden bıçakladığını anlamakta zorlanıyordu, çünkü parasını alıp kaçabilirdi. Cenaze töreni sarı rahibin sarı kilisesinde yapıldı ve siyah adam sarı rahibi görünce sarı cüppesine yapışıp, “Tanrı’nın bizi sevdiğini söyledin, bizi seviyorsa bu kadar korkunç bir şeyi bize nasıl reva gördü?” diye sordu. Sarı rahibin beylik bir cevabı vardı böyle durumlar için. Ona ruhban okulunda öğretilen cevap. Tanrı’nın işlerine akıl sır ermezdi ve ölen karısının şimdi O’na daha yakın olduğuna hiç kuşku yoktu. Fakat rahip bu yanıtı vereceğine sövmeye başladı. Tanrı’ya verdi veriştirdi, ağzına geleni söyledi, o güne dek dünyada duyulmamış sövgüler. O denli hakaretamiz ve yaralayıcıydı ki Tanrı’nın bile ağırına gitti.</p>

  <p class="normal">Tanrı kiliseye engelli rampasından girdi. O da tekerlekli iskemledeydi, o da bir zamanlar bir kadını yitirmişti. Saçları gümüş rengiydi. Şu banker BMW’lerinin parlak, ucuz gümüşünden değil, daha donuk, mat bir gümüş. Bir keresinde, gümüşi yıldızların arasında gümüşi sevgilisiyle süzülürken bir altuni tanrılar çetesinin saldırısına uğramışlardı. Çocukken Tanrı onlardan birini -kısa boylu, sıska, altuni bir tanrıyı- dövmüştü ve o tanrı şimdi büyümüş, arkadaşlarını toplayıp gelmişti. Altuni tanrılar O’nu güneşin altuni sopalarıyla ilahi bedenindeki bütün kemikleri kırılıncaya kadar dövmüştü. Yıllar almıştı toparlanması. Sevgilisi toparlanamamıştı ama. Bitkisel hayata girmişti. Her şeyi görüyor ve duyuyor, fakat tek kelime edemiyordu. Gümüşi Tanrı karısı seyredip zaman geçirsin diye kendi suretinde bir tür yaratmaya karar verdi. Bu tür gerçekten de O’na benziyordu; dövülmüş ve mağdur edilmişti, O’nun gibi. Ve gümüşi sevgilisi gözlerini faltaşı gibi açıp onları saatlerce seyreder, seyrederken de bir damla gözyaşı bile akıtmazdı.</p>

  <p class="normal">“Ne sanıyorsun?” diye sordu gümüşi Tanrı sarı rahibe çaresizlik içinde, “sizi istediğim için mi böyle yarattım? Bütün bu ıstıraba tanık olmayı seven bir tür sapık, bir tür sadist olduğumu mu düşünüyorsun? Sizi böyle yarattım çünkü bildiğim bu benim. Elimden bu kadarı geliyor.”</p>

  <p class="normal">Sarı rahip dizlerinin üzerine çöküp O’ndan af diledi. Kiliseye daha güçlü bir Tanrı gelmiş olsaydı sövmeye devam ederdi muhtemelen, cehenneme gitme pahasına bile olsa. Fakat bu gümüşi, malul Tanrı’yı görünce pişmanlık ve hüzün duydu ve O’nun tarafından bağışlanmayı içtenlikle diledi. Siyah adam dizlerinin üzerine çökmedi. Belden aşağısı tutmadığı için böyle şeyler yapamıyordu artık. Tekerlekli iskemlesinde oturup cennette bir yerde onu meraklı gözlerle seyreden gümüşi tanrıçayı hayal etmeye çalıştı. Bu, bir tür amaç olmuştu onun için, umut hatta. Nedenini izah edemese de, bir tanrı gibi acı çekmek ona kendini kutsanmış hissettiriyordu.</p>
</body>
</html>
