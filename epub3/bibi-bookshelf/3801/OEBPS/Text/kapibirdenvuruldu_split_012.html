<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_10">KÜÇÜK KİBAR ÇOCUK</h1>

  <p class="normal">Küçük kibar çocuk kapıyı çaldı. Annesi ile babası tartışmakla meşgul oldukları için kapıya yanıt veremeyince birkaç kez çaldıktan sonra kapıyı açıp içeri girdi. “Bir hata,” dedi babası annesine, “buyuz biz, bir hata, bir şeyin nasıl yapılmayacağını gösteren şu resimler gibi. Buyuz biz, altında büyük bir “Hayır!” yazısı ve yüzlerimizin üzerinde kocaman bir X işareti.” “Ne dememi bekliyorsun?” dedi annesi babasına. “Şu anda ne dersem diyeyim daha sonra söylediğime pişman olacağım.” “Söyle, söyle,” diye çıkıştı babası. “Şimdi pişman olmak varken neden sonrayı bekleyesin?” Küçük kibar çocuğun elinde bir uçak maketi vardı. Kendi yapmıştı maketi. Talimatlar anlamadığı bir dildeydi, fakat çizimler gayet iyiydi, oklar filan vardı. Babasının mahir ellere sahip olduğunu söylediği küçük kibar çocuk çizimlere bakarak ve kimseden yardım almadan yapmıştı maket uçağı. “Eskiden gülerdim,” dedi annesi. “Sık sık gülerdim, her gün. Oysa şimdi…” Dalgın bir tavırla küçük kibar çocuğun saçını okşadı. “Artık gülemiyorum, hepsi bu.” “Hepsi bu mu?” diye kükredi babası. “Hepsi bu, öyle mi? Daha sonra söylediğin için pişmanlık duyacağın şey bu mu? Eskiden gülerdim mi? Aman ne kadar önemli!”</p>

  <p class="normal">“Ne güzel bir uçak,” dedi annesi, bakışını bilhassa adamdan uzağa çevirerek. “Neden dışarı çıkıp onunla oynamıyorsun?” “Çıkabilir miyim?” diye sordu küçük kibar çocuk. “Elbette çıkabilirsin,” dedi annesi gülümseyip saçını bir kez daha, bir köpeğin başını okşar gibi okşayarak. “Peki, ne kadar kalabilirim dışarıda?” diye sordu küçük kibar çocuk. “İstediğin kadar,” dedi babası, “hatta dışarıyı çok seversen hiç gelmeyebilirsin. Annen kaygılanmasın diye arada sırada telefon et yeter.” Annesi kalktı ve babasına var gücüyle bir tokat aşk etti. Tuhaftı, çünkü bu tokat babasını mutlu etmişti sanki, ağlayan da annesi olmuştu. “Hadi, git,” dedi anne küçük kibar çocuğa, hıçkırıklarının arasında, “git ve oyna, dışarısı henüz aydınlıkken, ama hava kararmadan önce dön.” “Belki babamın yüzü taş kadar serttir,” diye geçirdi içinden küçük kibar çocuk merdivenden aşağı inerken, “elin yüzüne çarptığında canın acıyor.”</p>

  <p class="normal">Küçük kibar çocuk maket uçağı fırlatabildiği kadar yükseğe fırlattı. Uçak havada bir takla attıktan sonra bir süre yere paralel uçtu, sonra fıskiyeye çarptı. Kanadı biraz eğrildi ve küçük çocuk onu düzeltmeye çalıştı. “Vay canına,” dedi, o ana kadar fark etmediği çilli yüzlü küçük kız, çilli elini uzatarak. “Ne güzel bir uçak. Ben de uçurabilir miyim?” “Uçak değil,” diye düzeltti küçük çocuk. “Maket uçak. Sadece uçak demek için motoru olması gerekir.” “Hadi, bir kere denememe izin ver,” dedi küçük kız elini çekmeden. “Kötü olma.” “Önce kanadını düzeltmem gerek,” dedi küçük çocuk, işi yokuşa sürerek. “Eğrildiğini göremiyor musun?” “Sen kötüsün,” dedi küçük kız. “İnşallah başına bir sürü korkunç şey gelir.” Alnını kırıştırıp daha spesifik bir şey düşünmeye çalıştı, sonra aklına geldi ve gülümsedi. “Annen ölür inşallah. Evet, annen ölür inşallah. Amin.” Küçük kibar çocuk çilli kızı dikkate almadı, ona öğretildiği gibi. Kızdan bir baş daha uzundu, isteseydi onu tokatlayabilirdi ve küçük kızın canı çok yanardı, kendi canının yanacağından çok daha fazla, çünkü kızın çilli yüzü kesinlikle taştan yapılma değildi. Fakat tokatlamadı; tekme de atmadı, çakıl taşı da fırlatmadı, korkunç bir şey de söylemedi, çünkü kibar bir çocuktu. “Baban da ölür inşallah,” diye ekledi küçük kız, sonradan aklına gelmiş gibi. Sonra yürüyüp gitti.</p>

  <p class="normal">Küçük kibar çocuk maket uçağını birkaç kez daha uçurdu. En iyi atışında maket uçak yere inmeden önce havada üç takla attı. Güneş alçalmaya başlamıştı, gökyüzü giderek kararıyordu. Babası bir keresinde ona uzun süre gözlerini kırpmadan güneşe bakarsa kör olacağını söylemişti, bu yüzden küçük kibar çocuk gözlerini birkaç saniyede bir kapatmaya özen gösteriyordu. Fakat gözleri kapalıyken bile gökyüzünün kızıllığını görebiliyordu. Tuhaftı ve küçük kibar çocuk bunu daha iyi anlamak arzusundaydı, fakat eve zamanında dönmezse annesinin kaygılanacağını biliyordu. “Güneş hep doğar,” diye düşündü küçük kibar çocuk kendi kendine, maket uçağı yerden almak için eğilerek, “ve ben asla gecikmem.”</p>

  <p class="normal">Küçük kibar çocuk eve girdiğinde annesi elini tutarak ağlamayı sürdürüyordu. Babası orada değildi. Annesi gece vardiyasında çalışacağı için babasının yatmaya gittiğini söyledi ve küçük kibar çocuğa akşam yemeği için menemen yaptı. Yatak odasının kapısı aralıktı. Küçük kibar çocuk kapıyı usulca itti. Babası ayakkabıları ve giysileriyle yatağa uzanmıştı. Gözleri açık olarak karnının üzerinde yatıyordu ve küçük kibar çocuk içeri bir göz attığında başını yataktan kaldırmadan, “Maket uçak nasıl?” diye sordu. “İyi,” dedi küçük kibar çocuk, söylediğinin yeterli olmadığını düşünerek, “Gerçekten iyi,” diye ekledi. “Annenle bazen tartışıyor, birbirimizin canını yakacak şeyler söylüyoruz,” dedi babası, önce yere sonra ona bakarak, “fakat seni her zaman seveceğimi biliyorsun. Her zaman. Kim ne derse desin. Biliyorsun, değil mi?” Küçük kibar çocuk, “Evet,” dedi, kapıyı arkasından kapatmaya başlayarak. “Biliyorum. Teşekkür ederim.”</p>
</body>
</html>
