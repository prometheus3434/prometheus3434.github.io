<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_13">SÜMÜK</h1>

  <p class="normal">Baba ile oğlu akupunktur uzmanının tedavi odasında oturmuş beklemektedir.</p>

  <p class="normal">Akupunkturcu içeri girer.</p>

  <p class="normal">Çinlidir.</p>

  <p class="normal">Çalışma masasının başına geçip oturur.</p>

  <p class="normal">Tuhaf aksanlı İngilizcesiyle oğuldan ellerini masaya koymasını ister.</p>

  <p class="normal">Çinli akupunkturcu parmaklarını oğulun kollarının üzerine koyup gözlerini kapatmasını ve dilini dışarı çıkarmasını ister.</p>

  <p class="normal">Oğul dilini küstahça dışarı çıkarır.</p>

  <p class="normal">Çinli akupunkturcu başını sallar ve oğuldan tedavi yatağına uzanmasını ister.</p>

  <p class="normal">Oğul yatağa uzanıp gözlerini kapatır.</p>

  <p class="normal">Baba oğlunun soyunması gerekip gerekmediğini sorar.</p>

  <p class="normal">Akupunkturcu başını sallar.</p>

  <p class="normal">Masasının çekmecesinden birkaç ince uzun iğne çıkarıp oğula saplamaya başlar.</p>

  <p class="normal">İki kulağının arkasına birer tane.</p>

  <p class="normal">İki yanağına, burnunun iki yanına birer tane.</p>

  <p class="normal">İki şakağına, gözlerinin iki yanına birer tane.</p>

  <p class="normal">Oğul sessizce inler, gözleri hâlâ kapalıdır.</p>

  <p class="normal">Şimdi, der akupunkturcu baba ile oğula, beklememiz gerek.</p>

  <p class="normal">Peki, der baba, tedaviden sonra kendini daha iyi hissedecek mi?</p>

  <p class="normal">Akupunkturcu omuz silkip dışarı çıkar.</p>

  <p class="normal">Baba yatağın yanına gidip elini oğulun omzuna koyar.</p>

  <p class="normal">Oğulun bedeni kasılır.</p>

  <p class="normal">Oğulun bedeni iğne saplanırken kasılmamıştı, ama şimdi kasılır.</p>

  <p class="normal">Çinli akupunkturcu yarım saat sonra odaya döner, iğneleri seri bir hareketle çeker.</p>

  <p class="normal">Baba ile oğula bedenin tedaviye yanıt verdiğini ve bunun iyiye işaret ettiğini söyler.</p>

  <p class="normal">Kanıt olarak iğnelerin batırıldığı yerleri gösterir. Her birinin etrafında kırmızı halkalar oluşmuştur.</p>

  <p class="normal">Sonra masasına oturur.</p>

  <p class="normal">Baba tedavinin ücretini sorar.</p>

  <p class="normal">Bunu tedaviden önce sormayı planlamış, fakat unutmuştur. Daha önce sormayı akıl etseydi pazarlık edebilecek konumda olurdu. Pazarlık etmek gibi bir niyeti olduğundan değil. Tek oğlunun sağlığı söz konusu. Daha doğrusu, hayatta olan tek oğlunun.</p>

  <p class="normal">Akupunkturcu her seansın 350 şekel olduğunu söyler, ancak oğulun yemeklerden sonra bir ilaç alması gerekmektedir, o da yüz şekeldir.</p>

  <p class="normal">Akupunkturcu oğulun birkaç seansa ihtiyacı olduğunu söyler. En az on. Cumartesi hariç her gün.</p>

  <p class="normal">Akupunkturcu aslında cumartesi günü de bir seans yapmakta yarar olduğunu, fakat karısı izin vermediği için cumartesi günleri çalışmadığını söyler.</p>

  <p class="normal">“Karım” sözcüğü “sümük” dışında İbranice telaffuz ettiği tek sözcüktür neredeyse.</p>

  <p class="normal">Adam “karım,” dediğinde baba müthiş bir yalnızlık duygusuna kapılır.</p>

  <p class="normal">Sonra babanın aklına tuhaf bir fikir gelir.</p>

  <p class="normal">Akupunkturcuya tuvalete gitmesi gerektiğini söyleyip tuvaletin kapısını kilitlemek ve mastürbasyon yapmak.</p>

  <p class="normal">Bunun hissettiği yalnızlık duygusunu azaltacağını düşünmektedir. Emin değildir.</p>

  <p class="normal">Çin tıbbında sperm enerjinin bir biçimi olarak görülür. Boşaldığında gücünü yitirirsin, bu yüzden tavsiye edilmez. Özellikle zayıf bir bünyen varsa.</p>

  <p class="normal">Babanın bütün bunlardan haberi yoktur, fakat zaten vazgeçer. Yalnızlığa katlanmakta zorlanmaktadır, ancak oğlunu Çinli akupunkturcuyla yalnız bırakmak içine sinmez.</p>

  <p class="normal">Cumartesi günleri hariç her gün, diye tekrarlar akupunkturcu. Babanın ilk seferinde dinlemediğini düşünmektedir.</p>

  <p class="normal">Baba ücreti gıcır gıcır banknotlarla öder. Tamı tamına dört yüz elli şekel. Para üstüne gerek yok.</p>

  <p class="normal">Ertesi gün için randevu ayarlarlar.</p>

  <p class="normal">Kapıdan çıkarken Çinli akupunkturcu onlara İbranice, “İyi olun, ikiniz,” der. Oğul bunu tuhaf bulur, çünkü hasta olan sadece kendisidir.</p>

  <p class="normal">Baba fark etmez. Başka bir şey vardır aklında.</p>

  <p class="normal">“Karım,” “sümük,” “iyi olun, ikiniz.”</p>

  <p class="normal">“İyi olun, ikiniz,” “sümük,” “karım.”</p>

  <p class="normal">Bir Çinlinin İbranice konuştuğunu duymaktan daha gülünç bir şey olamaz.</p>
</body>
</html>
