<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_23">İYİ BİR TANE</h1>

  <p class="normal"><span class="idebold">Gerçek gibi</span></p>

  <p class="normal">New York’a uçmadan bir gece önce Gerşon’un karısı bir düş gördü. “Gerçek gibiydi,” dedi bavulunu yapmakla meşgul olan Gerşon’a. “Düşümde kaldırımlar kırmızıya ve beyaza boyanmıştı. Elektrik direklerine satılık daire ilanları yapıştırılmıştı, şu yaftası çekilebilenlerden, aynı gerçek hayatta olduğu gibi. Köpeğinin pisliğini gazete kâğıdıyla alıp çöp kutusuna atan bir adam bile vardı. Her şey o kadar sıradan, o kadar gündelikti ki.” Gerşon küçük bavuluna daha çok giysi ve broşür sığdırmaya çalışıyordu. Karısı bavulunu yapmasına yardım ederdi genellikle, fakat o sabah bu fazlasıyla gerçekçi, bol ayrıntılı düşe kafasını öyle takmıştı ki yardım etmek aklına bile gelmemişti. Düşün kendisi, gerçek hayatta, on dakika bile sürmemişti muhtemelen, fakat uzattıkça uzatması Gerşon’u öfkelendirmişti; sinirinden ağlayacaktı neredeyse. Üç saat sonra dünyanın en büyük oyuncak üreticisiyle görüşmek için New York’a uçması gerekiyordu ve “dünyanın en büyük” tamlaması bir klişeden ibaret değildi; bilanço ve satış rakamlarına dayanıyordu. Gerşon elini doğru oynarsa üretici Dur-Polis oyununu satın alabilirdi. Gerşon’un yarattığı ve yirmi birinci yüzyıl Monopoli oyunundan hiç de aşağı kalmayan bir oyundu bu. Bütün bunların hiçbiri tam olarak kırmızı-beyaz kaldırımlar ya da buruşuk bir ekonomi sayfasıyla toplanan köpek boku olmasa da, bu denli büyük bir başarı elde etme olanağı karşısında karısının biraz heyecan göstermesini beklerdi. “…sonra birden önümde bebek arabasıyla babam belirdi ve bana, ona göz kulak ol, dedi. Birden. Bebek arabasını bana bırakıp dünyanın en doğal şeyiymiş gibi yürüdü gitti,” diye devam etti karısı, Gerşon bavulun fermuarını kapatmaya çabalayıp beceremediği sırada. “Bebek arabasındaki kız bebek o kadar kederli ve yalnız görünüyordu ki yaşlı bir kadını andırıyordu. Onu kollarıma alıp göğsüme bastırmak geldi içimden. Her şey o kadar gerçekçiydi ki uyandığımda sokağın ortasından yatak odamıza nasıl geldiğimi idrak etmem bir dakikamı aldı. Bilir misin bu duyguyu?”</p>

  <p class="normal"><span class="idebold">Huzursuz</span></p>

  <p class="normal">Yanında oturan albino muhabbet açmaya çalışıyordu. Gerşon kibarca karşılık veriyor, ancak temkinli davranıp fazla açılmıyordu. Dinamiği iyi bilmesine yetecek kadar uçmuşluğu vardı. Bazı insanlar açık ve hoşturlar, bazıları ise uçak havalandıktan sonra dirsekleriyle koltuk kenarını tekellerine alıp buna göz yumacak kadar utanmanızı sağlamak için samimiyet kurarlar sizinle. “Amerika’ya ilk uçuşum,” dedi albino. “Orada polisin tamamen kafayı yemiş olduğunu duydum. Kırmızı ışıkta geçtiğin için seni kodese tıkıyorlarmış.” Gerşon kibarca, “Her şey yolunda gidecektir, tasalanma,” dedi ve gözlerini kapattı. Kendini Global Oyuncak’ın CEO’sunun ofisine girerken hayal etti; karşısında duran kır saçlı adamın elini sıcak ve sağlam bir şekilde sıkarken, “Torunlarınız var mı, Bay Lipskar? İzin verirseniz bu yaz neyle oynayacaklarını göstereyim size,” diyordu. Sol bacağını uçağın yan tarafına çarpıp duruyordu. Görüşme sırasında bacaklarını sallamamaya dikkat etmeliydi, özgüven eksikliğine işaret eder diye düşündü.</p>

  <p class="normal">Uçakta sundukları yemeğe dokunmadı. Albino, tavuğu ve salatayı gurme bir yemekmişçesine silip süpürdü. Gerşon kendi tepsisine baktı yine. Tepsideki hiçbir şey iyi görünmüyordu. Selofana sarılmış çikolatalı kek, karısının düşündeki köpek bokunu çağrıştırdı ona. Fakat elma nispeten iyi gibi duruyordu. Elmayı peçeteye sarıp neredeyse bütünüyle boş evrak çantasına koydu. İçine birkaç broşür koymalıydım, diye geçirdi içinden, bavulum gelmezse ne yaparım?</p>

  <p class="normal"><span class="idebold">“Hepimiz insanız”</span></p>

  <p class="normal">Bavul gelmedi. Albino dâhil bütün yolcular gitmişti. Boş bagaj konveyörü birkaç dakika daha döndü, sonra yoruldu ve durdu. Continental Hava Yolları’ndan bir yer hostesi çok üzgün olduğunu söyleyip otel adresini not aldı. “Nadiren de olsa,” dedi hostes, “hata oluyor bazen. Hepimiz insanız, biliyorsunuz.” Belki. Her ne kadar Gerşon bazen öyle olmadığını hissetse de. Eran, Laniado Hastanesi’nde, onun kollarında öldüğünde örneğin. Gerşon insan olsaydı ağlaması ya da bayılması gerekirdi. Yakınları henüz idrak edemediğini, zamana ihtiyacı olduğunu söylüyordu; beyniyle değil de yüreğiyle kavrayıncaya kadar darbeyi hissedemeyeceğini. Fakat üzerinden on yıl geçmiş ve darbeyi hâlâ hissedememişti. Askerde, subay eğitimi almasına izin vermediklerinde çocuk gibi ağlamıştı. Bölüğün başçavuşu çaresiz bir şok içinde seyretmişti onu; fakat en iyi arkadaşı öldüğünde, tık yoktu.</p>

  <p class="normal">“Giysilerinizden ve kişisel eşyalarınızdan mahrum kaldığınız için size 120 dolar tazminat ödeyeceğiz tabii ki,” dedi yer hostesi.</p>

  <p class="normal">“Kişisel eşyalar,” diye tekrarladı Gerşon.</p>

  <p class="normal">Hostes tekrarı soru olarak algıladı. “Biliyorsunuz işte, diş fırçası, tıraş sabunu, falan. Formun arkasında ayrıntılarıyla belirtilmiştir.” Sayfadaki yerini işaret ettikten sonra, “Gerçekten çok üzgünüm,” diye ekledi.</p>

  <p class="normal"><span class="idebold">İyi bir tane</span></p>

  <p class="normal">Global Oyuncak binasının lobisinde ucuz bir takım elbise giymiş genç bir adam duruyordu. Aralık ağzının üzerindeki ince bıyık doğal bir görüntü sergilemiyordu, üstdudağı utandığı bir şeyden ötürü peruk takmaya karar vermişti sanki. Gerşon önce ona asansörün nerede olduğunu sormak istedi, fakat bir saniye sonra kendi buldu. Bay Lipskar görüşmeye broşürsüz gelmesini profesyonellikle bağdaştıramayacaktı. Bavulunu yaparken karısının o sinir düşü zihninin boşluğunda zıp zıp zıplamasıydı akıl ederdi muhtemelen. Bıyık, “Kimlik, lütfen,” dedi ve Gerşon şaşkınlıkla, “Pardon?” diye karşılık verdi. Bıyık, “Kimlik,” diye tekrarladı ve yanında duran gri ceketli ve kel siyahi adama dönüp, “Görüyor musun, ne biçim insanlar geliyor buraya,” dedi. Gerşon hiç acele etmeden ceplerini aradı. İsrail’de kimlik göstermeye alışıktı, fakat kendi ülkesinin dışında biri ondan ilk kez bu şekilde kimlik istiyordu. Bıyık’ın sert New York aksanı birazdan bileklerine kelepçeyi geçirip ona haklarını okuyacakmış izlenimini uyandırıyordu. “Hiç acele etmezler, değil mi?” dedi Bıyık, ceketli siyahi adama. “Ne gerek var,” dedi Ceket, yumuşak, sarı bir gülümsemeyle, “biz hep buradayız nasıl olsa.” “Ne diyeyim sana, Patrick,” dedi Bıyık, Gerşon’un uzattığı pasaportu inceleyerek, “annen sana boşuna Patrick adını vermemiş. Sen bir azizsin.” Pasaportu Gerşon’a iade edip bir şeyler homurdandı. Gerşon başını sallayıp asansöre doğru yürümeye başladı. “Bir dakika,” diye seslendi Bıyık, “nereye kaçıyorsun? Hey, sen, İngilizce anlamıyor musun?” “Aslında İngilizce anlıyorum,” diye karşılık verdi Gerşon sabrını yitirerek, “ve kusura bakmazsan, bir görüşmeye yetişmem gerekiyor.” “Senden çantanı açmanı istedim, Bay Aslında-İngilizce-Anlıyorum,” dedi Bıyık, Gerşon’un İsrailli aksanını taklit ederek. “Benim için bunu yapabilir misin acaba?” Sonra yanında durmuş iyi vakit geçiren ve gülümsememeye çalışan Ceket’e dönüp, “Söylüyorum sana, hayvanat bahçesinden farkı yok buranın,” dedi. Gerşon çantadaki yarısı yenmiş elmayı düşündü. Bıyık’ın elmayı gördüğünde vereceği ukalaca tepkiyi tahayyül etmeye çalıştı. Yanında duran Ceket de kendini daha fazla tutamayıp kahkahayı basacaktı muhtemelen. “Hadi aç artık şunu,” diye devam etti Bıyık, “aç sözcüğünün anlamını biliyor musunuz, efendim?” Ve hemen sözcüğün harflerini sıralamaya girişti. “Biliyorum, aç sözcüğünün ne anlama geldiğini,” diye karşılık verdi Gerşon, çantayı iki eliyle göğsüne bastırarak. “Ama ‘kapalı’, ‘nominal getiri,’ ve ‘oksimoron’un da ne anlama geldiğini biliyorum. Termodinamiğin ikinci yasasını ve Wittgenstein’ın Tractatus’unu da biliyorum. Senin asla bilemeyeceğin pek çok şey biliyorum, seni küstah küçük hiç. Beyninin ince zarının altında asla barındıramayacağın inanılmaz gizemlerden biri de evrak çantamın içinde. Sen benim kim olduğumu biliyor musun peki? Buraya neden geldiğimi? Varoluş hakkında bir fikrin var mı acaba? Dünya hakkında? Her gün seni buraya getirip evine götüren otobüsün numarasından, yaşadığın karanlık, köhne binadaki komşularının adından başka ne biliyorsun ki?” “Efendim…” diye araya girdi Ceket, gidişata pragmatik bir kibarlıkla son vermeye çalışarak, fakat çok geçti. “Sana bakıyorum,” diye devam etti Gerşon, “ve bir saniyede bütün hayat hikâyeni okuyorum. Şu seyrelmekte olan saçlarının gerisindeki alnında yazılı her şey. Her şey. Hayatının en güzel günü tuttuğun basketbol takımının şampiyonluğu kazandığı gün olacak. Hayatının en kötü günü kanser olan şişman karın sağlık sigortanız kanser tedavisini kapsamadığı için öldüğü gün olacak. Ve o iki ânın arasında yaşadığın her şey zayıf bir osuruk gibi öyle bir kaybolup gidecek ki hayatının sonuna geldiğinde, dönüp geriye bakmak istediğinde, kokusunu bile hatırlayamayacaksın…”</p>

  <p class="normal">Yumruk o kadar hızlı indi ki Gerşon’un yüzüne çarptığını hissedecek zamanı bile olmadı. Kendine geldiğinde lobinin zarif mermer döşemesinde yatıyordu. Onu kendine getiren kaburgalarına yediği bir dizi tekme ile lobinin boşluğunda yankılanan ve bir radyo sunucusunun sesini çağrıştıran derin ve hoş ses oldu. “Yeter,” diye tekrarladı ses, “yeter, Tanrım, değmez.”</p>

  <p class="normal">Şimdi yere “G” harfi oluşturacak biçimde dizilmiş küçük altın taşları fark ediyordu–adının ilk harfi. Tesadüfe de yorabilirdi, ancak gökdeleni inşa eden işçilerin onun bir gün oraya geleceğini öngörüp kendini bu kötü kentte fazlasıyla yalnız ve yersiz hissetmemesi için bir jest yapmak istediklerini hayal etmeyi yeğledi. Tekmeler bitmek bilmiyordu ve fazlasıyla gerçekçiydi her şey, tıpkı karısının düşü gibi. Belki babasının ona bıraktığı kız bebek karısıydı aslında. Olabilir. Babası boktan herifin tekiydi nihayetinde. Belki de düşü bu yüzden bu kadar önemsiyordu. Ve düşte birinin ona sarılmasına ihtiyaç duyduysa, ona sarılabilirdi. Şu anda belki de Batı Yakası’nda minik bir havaalanının bagaj konveyöründe yabancıların ayak bileklerini koklamakta olan hain bavuluyla verdiği mücadeleye bir saniye için ara verip ona, “Ben buradayım, hayatım, bugün uçuyor olabilirim ama yakında döneceğim,” diyebilirdi.</p>

  <p class="normal">Gri ceketli siyahi adam kalkmasına yardım etti. “İyi misiniz, efendim?” diye sordu, evrak çantasıyla birlikte bir de kâğıt mendil uzatarak. “Biraz kanıyorsunuz.” Yumuşak, sönük bir sesle telaffuz etmişti “biraz” sözcüğünü, boyutunu bir damlaya indirgemek ister gibi. Bıyık asansörün yanındaki iskemleye oturmuş ağlıyordu. “Onun adına sizden özür dilerim,” dedi Ceket, “zorlu bir süreçten geçiyor bu aralar.” Bu kez de “zorlu” sözcüğünü vurgulayarak telaffuz etmişti. Bağırmıştı neredeyse. “Özür dileme,” dedi Bıyık gözyaşlarının arasından, “sakın üzgün olduğunu söyleme o orospu çocuğuna.” Ceket çaresizlik içinde omuz silkip burnunu çekti. “Annesi…” dedi Gerşon’a fısıldamaya çalışarak. “Ona söyleme,” diye hıçkırdı Bıyık, “annem hakkında tek kelime etme ona, duyuyor musun? Yoksa sana da bir tane patlatırım.”</p>

  <p class="normal"><span class="idebold">Rorschach</span></p>

  <p class="normal">“Dur–Polis,” diye devam etti Gerşon, “masa oyunları tarihinde oyun oynayan çocuğa çözümleri dayatmaktansa onu kendi çözümlerini yaratmaya teşvik eden ilk oyun olsa gerek. Oyunu amaca -ki kazanmaktır- doğru ilerken hayal gücü kullanmaya olanak tanıyan Rorschach lekelerinden oluşmuş bir patika gibi düşünebilirsiniz.” “Rorschach lekelerinden oluşmuş bir patika,” dedi Bay Lipskar çarpık bir gülümsemeyle. “İnanılmaz. Sevdim bu fikri, Bay Arazi. Fakat iyi olduğunuzdan emin misiniz?” “Gayet iyiyim,” dedi Gerşon başını sallayarak. “İzninizle, oyunun küçük bir simülasyonunu yapabilir miyiz şimdi?” “Simülasyon,” diye tekrarladı Bay Lipskar. Gerşon’un tahayyül ettiğinden çok daha gençti, siyah saçlarında tek bir kır tel bile yoktu. “Affedersiniz, fakat bunun için doğru zaman olduğunu sanmıyorum. Gözünüz. Ve burnunuz. Tanrım, nasıl da kanıyor! Kim yaptı bunu size?”</p>
</body>
</html>
