<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_26">BİR ADIM ÖTEDE</h1>

  <p class="normal">Kiralık katiller kır çiçekleri gibidir. Tahmin edemeyeceğiniz kadar farklı türlerde açarlar. Kendini Maximillian Sherman olarak tanıtan birini tanımıştım, pek çok başka ad kullandığından da eminim. Max şu üst düzey, zeki katillerden biriydi. Yılda belki bir ya da iki iş alan türden. Kelle başına talep ettiği ücret düşünülürse fazlasına ihtiyacı yoktu zaten.</p>

  <p class="normal">On dört yaşında vejetaryen olmuştu adamım Maximilan. Bana bunu vicdani nedenlerden ötürü yaptığını söyledi. Ayrıca Darfur’dan bir çocuk evlat edinmişti - Nuri adında bir oğlan çocuğu. Max çocuğu hiç görmemişti, fakat ona uzun mektuplar yazıyor, Nuri de mektuplarına karşılık verip işi sağlama almak için zarfa birkaç da fotoğraf ekliyordu. Demek istediğim şu ki, Maximilllian merhametli bir katildi. Çocukları öldürmezdi. Yaşlı kadınlarla da sorunu vardı. Bu yüce gönüllülüğü kariyeri boyunca büyük paralar kaybetmesine neden oldu. Çok büyük paralar.</p>

  <p class="normal">İşte Maximillian ve işte, bendeniz. Dünyamızın güzel yanlarından biri de bu, bu denli zengin bir örgüye sahip olması. Ben Maximillian gibi parlak sözcüklerle konuşan biri değilim. İz bırakmayan zehirlere dair bilimsel bir makaleye gömülmüş halde rastlayamazsınız bana. Fakat, Bay Sherman’a kıyasla, ben yaşlı bir kadını öldürmeye hazırım. Çocukları kilo hesabıyla öldürebilirim. Ve bunu kekelemeden ya da gözümü kırpmadan yapar, ek ücret de talep etmem.</p>

  <p class="normal">Avukatım ölüm cezasını bu yüzden verdiklerini söylüyor bana. Bugün, diyor, eskiden olduğu gibi değil. Eskiden insanlar birinin asıldığını seyretmeyi iyi bir yemeğe yeğlerdi. Günümüzde insanlar katillerin öldürülmesinden eskisi gibi haz duymuyorlar. Onları tiksindiriyor, kendilerini kötü hissetmelerine neden oluyor. Fakat çocuk katilleri? Onların peşine düşmekten hâlâ büyük haz duyuyorlar. Belki size mantıklı geliyordur. Benim görebildiğim kadarıyla, bir hayat bir hayattır. Maximillian Sherman ve benim adil jürilerim yüzlerini çıkmaz ayın son çarşambasına kadar ekşitebilir, fakat toplumsal cinsiyet okuyan yirmi altı yaşında bulimik bir öğrenciyi ya da boş zamanlarında şiir okumayı seven altmış sekiz yaşında bir limuzin şoförünü öldürmenin, üç yaşında bir sümüklünün canına kıymaktan hiçbir farkı yoktur. Savcılar bu konuda kılı kırk yarmaya bayılır. Saflık ve çaresizlik teziyle kafa karıştırmaya da bayılır. Ama bir hayat bir hayattır. Zamanında pek çok yoz avukatın ve kirli siyasetçinin tepesine dikilmiş biri olarak, vurgulamak isterim ki o meşum anda, beden titreyip gözler yuvalarında döndüğünde–o anda herkes masum ve çaresiz olur, zerre kadar fark yoktur aralarında. Gel de bunu birini yitirme deneyimi -pek tahammül edemedikleri kocaları dışında- minicik bağırsağındaki habis tümöre yenik düşen Charlie adındaki evcil farelerinden ibaret olan Miami’li yarı-sağır jüri üyelerine anlat.</p>

  <p class="normal">Mahkemede benim çocuk düşmanı olduğumu iddia ettiler. Doğruluk payı olabilir. Sözleşmeye dâhil olmadığı halde öldürdüğüm ikizlere dair eski bir vakayı bulup çıkardılar. Hayrına falan yapmadım, bir şekilde araya karıştılar sadece. Ayrıca çocukların, örneğin, dış görünümleriyle de bir derdim yok. Çünkü çocuklar -görünüm itibariyle- aslında pek tatlıdır. İnsan gibi, ama küçük. Bana eskiden uçaklarda dağıttıkları minik meşrubat ve mısır gevreği kutularını çağrıştırırlar. Fakat davranış itibariyle? Üzgünüm. Alışveriş merkezinin ortasında kendilerini yere atıp sinir nöbetleri geçirmelerine bayıldığımı söyleyemeyeceğim. Bütün o Baba-git ve Anne’yi-sevmiyorum eşliğinde atılan çığlıklar - ve hepsi, satın alsanız bile bir dakikadan fazla oynanmayacak iki dolarlık boktan bir oyuncak içindir. Yatmadan önce masal okuma faslından bile nefret ederim. Sadece onların o küçük ve rahatsız karyolalarına uzanmak zorunda kalma ya da duygusal şantajları değil nedeni. Sizden bir masal daha almak için yapmayacakları şey yoktur, inanın bana, fakat benim için en kötü yanı masalların kendileridir. O değerli, dişleri ve pençeleri eksik ormansı yaratıklar; kötülüğün olmadığı bir dünyaya dair resimli yalanlar, ölümden bile daha sıkıcı yerler. Ölüm konusuna döndüğümüze göre; avukatım kararı temyize götürebileceğimizi düşünüyor. Yardımı olacağından değil. Bütün bu performansı üst mahkemeye taşımak bize zaman kazandıracağı için. Ona ilgilenmediğimi söyledim. Laf aramızda, o küçük yaşam diliminde elime ne geçecek? Altıya dokuz ebadında bir hücrede daha fazla mekik mi? Televizyonda daha fazla kolej basketbolu ve berbat haber programları mı? Sonunda beni bekleyen zehir dolu bir şırınga ise, zerk etsinler de yoluma gideyim. Ayak sürümenin manası yok.</p>

  <p class="normal">Çocukken babam sürekli cennetten söz ederdi. O kadar ki sırtı dönükken annemin kimi düzdüğünü bile göremedi. Babamın öbür dünyaya dair görüşü doğru ise orası hiç de sıkıcı bir yer değil. Babam Yahudi’ydi. Fakat cezaevinde bana sorduklarında bir rahip istedim. Hıristiyanlar bir şekilde daha az soyut geliyor bana. Benim durumumdaki biri için felsefi boyutun fazla önemi yok. İşin pratik kısmı önemli şu anda. Cehenneme gideceğim kesin ve rahipten ne kadar çok bilgi alırsam oraya vardığımda o kadar hazırlıklı olacağım. Bütün deneyimimle size diz kapağı kırmanın ya da kafatası çatlatmanın sosyal statünüzü yükseltmeyeceği bir yer olmadığını söyleyebilirim. Gürcistan’da bir ıslahevi, deniz kuvvetlerinde acemi eğitimi, Bangkok’ta bir cezaevi, fark etmez. Bütün iş kimin neresini kıracağını bilmektedir. Rahibin tam da bu noktada yararlı olması gerekiyordu. Geri dönüp baktığımda, bir haham ya da bir cadı veya dilsiz bir Hindu baba da isteyebilirdim, çünkü geveze rahibin hiç yararı dokunmadı. Japon turistleri andırıyordu ve bunun farkında olmalıydı, çünkü bana söylediği ilk şey dördüncü kuşak Amerikalı olduğuydu, ki benim için söylenebileceğinden çok daha fazladır. Rahibe göre cehennem bütünüyle kişiseldi. Aynı cennet gibi. Ve sonunda, herkes hak ettiği cennete ya da cehenneme kavuşuyordu. Yine de, pes etmedim. Cehennemi kimin yönettiğini sordum. Nasıl işliyor? Cehennemden kaçmayı başarmış biri var mı? Fakat rahip sorularıma yanıt vermiyor, başını kontrol panelinin üstüne konan şu köpekler gibi bir aşağı bir yukarı sallıyor. Benden üçüncü kez günah çıkartmamı istediğinde kendimi daha fazla tutamayıp çakıyorum bir tane. Bunu yaparken ellerim ve kollarım bağlı, kafa atmak zorunda kalıyorum. Bugünlerde Japon rahipleri ne tür bir malzemeden yapıyorlar bilmiyorum, fakat benim kafam anında yarılıyor.</p>

  <p class="normal">Bizi ayıran gardiyanlar beni fena benzetiyor; tekme, cop, yumruk. Beni zapt etmeye çalışıyormuş gibi yapıyorlar, fakat zevk için eşek sudan gelinceye kadar dövüyorlar. Onları anlıyorum. Vurmak eğlencelidir. Doğrusu mu? O rahibe attığım kafanın tadı bana son yemek olarak verdikleri biftek ve patates kızartmasından daha güzeldi ve cezaevi bifteği de hiç fena sayılmazdı. Vurmak çok keyiflidir - zehir dozumu aldıktan sonra öteki tarafta beni bekleyen şiddeti tahayyül edebiliyorum. Cehennem benim için ne kadar nahoş olursa olsun, erişme mesafesinde duran zavallı için çok daha kötü olacağını söyleyebilirim. Sıradan bir günahkâr ya da iblis veya Şeytan, fark etmeyecek. O kanlar içindeki Japon rahip iştahımı kabarttı.</p>

  <p class="normal">Şırınga can yakıyor. Can yakmayan bir şırınga bulabilirdi o doğrucu bağnazlar, ama yakan bir tane buldular. Cezalandırmak için.</p>

  <p class="normal">Ölürken bütün öldürdüklerim gözümün önünden geçiyor. Ruhları kulaklarından kaçmadan önce yüzlerinde beliren ifadeyi görüyorum. Hepsinin beni öte tarafta haşlanarak bekliyor olması mümkün. Tam o anda bütün vücudumun kasıldığını hissediyorum, biri kalbimin etrafında yumruğunu sıkmış gibi. Kurbanlarım mı? Beklesinler. Oradadırlar umarım! Onları tekrar öldürmekten memnuniyet duyacağım.</p>

  <p class="normal">Gözlerimi açıyorum. Etrafım yüksek yeşil otlarla kaplı, balta girmemiş bir ormandayım sanki. Bir şekilde cehennemi bir bodrum olarak tahayyül etmiştim, kapkaranlık bir zindan. Fakat burada her yer yemyeşil ve güneş göz kamaştırıyor. Kendime yol açmaya çalışırken bir yandan da yerde silah olarak kullanabileceğim bir şey aranarak ilerliyorum; bir sopa, bir taş, sivri bir dal. Hiçbir şey yok. Uzun otlardan ve nemli topraktan başka hiçbir şey yok. Yakınımdaki bir çift devasa insan bacağını işte o zaman fark ediyorum. Her kimse, benim on sekiz katım - ve benim gibi bütünüyle silahsız. Zayıf noktalarını bulmalıyım; diz, hayalar, soluk borusu. Sert ve hızlı vurmalı, etkili olması için dua etmeliyim. O anda dev, öne doğru eğiliyor. Beklediğimden çok daha çevik. Beni tuttuğu gibi havaya fırlatıyor ve ağzı açılıyor. Geldin demek, diyor, beni göğsüne bastırarak. Geldin demek, benim küçük tatlı ayım. Seni dünyadaki her şeyden daha çok sevdiğimi biliyorsun! Yakınlığımızdan yararlanıp boynunu ısırmaya, parmağımı gözüne sokmaya çalışıyorum. İstiyorum, fakat bedenim dinlemiyor. Bedenim irademe karşı geliyor ve ben de ona sarılarak karşılık veriyorum. Sonra dudaklarım hareket ediyor, istemim dışında. Aralanıyorlar ve, ben de seni seviyorum, Christopher Robin, diye fısıldıyorlar. Seni dünyada her şeyden daha çok seviyorum.</p>
</body>
</html>
