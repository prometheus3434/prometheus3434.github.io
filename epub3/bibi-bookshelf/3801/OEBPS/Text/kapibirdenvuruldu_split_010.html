<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_8">ASLINDA OLAĞANÜSTÜ EREKSİYONLAR YAŞADIM SON ZAMANLARDA</h1>

  <p class="normal">Ronel o büyülü salı sabahı uyanıp sevgili teriyeri Darko’yu bacaklarının arasında sabah ereksiyonunu yalarken bulduğunda donuk ve görece boş zihninde jilet gibi keskin tek bir düşünce belirdi. “Bu, cinsel mi?” Başka bir deyişle Darko, Schneider’ın -Meir Parkı’nda her karşılaştıklarında çiftleşmeye çalıştığı minyatür Schnauzer’ın- penisini yaladığı gibi mi, yoksa parktaki güzel kokulu yaprağın üzerindeki çiğ tanelerini yalar gibi mi yalıyordu efendisinin kamışını? Soru, rahatsız edici olmakla birlikte, geniş kalçalı karısı Neeva’nın iş ortağı Renana ile yattığından kuşkulanıp kuşkulanmadığı sorusu kadar rahatsız edici değildi, ki doğruysa karısının onunla telefonda bu kadar sert konuşmasına açıklık getirebilirdi ama nedeni sadece ondan hazzetmeyişi olamaz mıydı? “Ah, Darko, Darko,” diye mırıldandı Ronel kendi kendine, acıma ve şefkat karışımıyla, “bir tek sen gerçekten seviyorsun beni.” Darko erkeklik organını o şekilde bilmiyor olabilirdi, fakat kendi adını her zaman tanır, bir mutluluk havlamasıyla karşılık verirdi. Bu-sabah-hangi-ağaca-işesem türünden köpek ikilemlerine kafa yoran bir köpek olmak, Renana’yı karısının tuvalet masasına domaltıp becermenin büyük yataklarında becermekten daha az iğrenç olup olmadığı türünden bezdirici ahlâki açmazlarla boğuşan Ronel olmaktan çok daha iyiydi kuşkusuz. Bu ikilemin pek çok açılımı vardı, bu arada. Çünkü fark etmiyorsa yatakta keyiflerine bakacaklar ve mesele kapanacaktı. Ya da, örneğin, Renana’yı köklerken karısına dair fanteziler kurmak sadakatsizliğini bir nebze hafifletiyor muydu, yoksa bu, onun sapıklıklarından biri miydi? “Baba sapık değil, Darko balım,” dedi Ronel doğrulup yataktan kalkarak. “Baba karmaşık bir adam.” “Ne?” diye sordu Neeva, yatak odasının kapısından bakarak. “Bir şey mi dedin?” “Darko’ya bu gece Almanlarla görüşeceğim için geç geleceğimi söyledim,” dedi Ronel, karısıyla göz göze gelmemeye çalışarak. “Ya, öyle mi?” dedi Neeva, dudak bükerek. “Peki Darko ne dedi bu konuda?” “Hiçbir şey,” dedi Ronel, gri şortunu giyerek, “Darko beni olduğum gibi kabullenir.” “Darko Purina Köpek Maması’nı da olduğu gibi kabullenir,” dedi Neeva. “Standartlarının yüksek olduğu söylenemez.”</p>

  <p class="normal">İnsanın meslektaşı ile aşk yaşamasının aşikâr avantajlarından biri mum ışığında yenen bütün o yemeklerin vergiden düşürülebilir olmasıydı. Tek avantajı bu değildi elbette, fakat Ronel en çok bunu seviyordu, çünkü hiçbir şey, fişleri kendi el yazısıyla bir sürü ayrıntı ve tarih eklenmiş sayfalara zımbalamak kadar rahatlatmıyordu onu. Fiş sadece bir vergi iadesi aracı olmakla kalmayıp duygusal ağırlık taşıyan bir nesneye dönüştüğünde -bir gece önceki ateşli sevişmeyi hatırlatan bir şeyse mesela- aldığı haz ikiye katlanıyordu. “Vergi iadesi için fişe ihtiyacım var,” dedi garsona, “vergi iadesi” sözcüğünün üzerine basa basa, sanki şu küçücük dünyamızda birden fazla fiş türü varmış gibi. Garson gayet iyi anladığını ima eder bir biçimde başını salladı. Ronel hazzetmemişti adamdan. Belki siparişi verirlerken telaffuzunu düzelterek gösterdiği titizlik yüzünden, belki yemek boyunca sol kolunu arkasında tutarak onu tedirgin ettiği için. Belki de geçimini bahşişle kazanan bir garson olduğundan - bahşiş “vergiden düşürülebilir harcamalar” denen o sıcak rahme dâhil olmadığı için Ronel’in nefret ettiği bir ödeme biçimiydi. “Neyin var senin bu gece?” diye sordu Renana, Ronel başarısız ve çılgın bir seks teşebbüsünü yarıda keserek birlikte alışveriş kanalını seyredip karpuz yemeyi önerdiğinde. “Gerginim biraz,” dedi Ronel. “Gerginim ve fiziksel olarak biraz yorgunum.” “Geçen sefer de gergindin. Salı günü ise denemedik bile. Söyle bana…” Oldukça büyük bir karpuz parçasını yutmak için sözünü yarıda kesti ve Ronel karpuzu yutmasını bekledi. Sıkı bir zılgıt yemek üzere olduğunun bilincindeydi. Nitekim, bir geğirti sonra, Renana kaldığı yerden devam etti. “…karını düzmeye devam ediyor musun, yoksa onunla da mı yapamıyorsun?” “‘Onunla da’ derken ne demek istiyorsun?” dedi Ronel. Kafası bozulmuştu. “Daha kesin söylemek gerekirse, ‘onunla da mı yapamıyorsun?’ derken neyi kastediyorsun? Yapmadığımız bir şey mi var?” “Evet, düzüşmüyoruz,” dedi Renana, tombul parmaklarını emerek. “Düzüşmüyoruz. Büyük bir sorun falan değil. Fakat “yedek düzüşme” konumundaysan düzüşmeler sona erdiğinde sadece ‘yedek’ oluyorsun, ne demek istediğimi anlıyor musun? Anlaşma ihlali falan olduğunu söylemiyorum, ama biraz tuhaf. Çünkü karınla düzüşmeseniz bile onun ailesini ziyarete gidebilir ya da bulaşıkları makineye kimin yerleştireceğini tartışabilirsiniz, bütün normal çiftler gibi. Fakat bu, sevgiliyle yaşandığında insanın altındaki sandalye çekilmiş gibi oluyor.” “Düzüşmediğimizi kim söyledi?” “Orospu çocuğu,” dedi Renana, sesinde en ufak bir kışkırtma olmaksızın. “Karını bu yüzden sordum, acaba artık ben mi seni tahrik etmiyorum diye. Ya da belki…” “Belki ne?” diye ısrar etti Ronel duraklama uzayınca. “Bir saniye tanı bana,” diye homurdandı Ronel. “‘İktidarsız’dan daha nazik bir sözcük arıyorum.” “Ortada bir şey yok, büyütüyorsun,” dedi Ronel öfkelenerek. “Yorgun ve iş gerginliği içinde olduğum için birkaç kez yapamamış olmam iktidarsız olduğum anlamına gelmez. Daha bu sabah sertleştim. Öyle sıradan bir ereksiyon da değildi. Olağanüstüydü.” Ronel Darko’yu hatırladı ve aleti hafif sertleşince, nedensiz yere, kendini suçlu hissetti. “Harika,” dedi Renana. “Bu çok iyi bir haber. Peki, kiminle paylaştın olağanüstü ereksiyonunu, Neeva’yla mı?” “Hayır,” dedi Ronel ve bir an kafası karıştı. “Kendimle paylaştım,” dedi sonra toparlanarak. “Ne kadar şanslısın,” dedi Renana, Ronel’in son zamanlarda sadece işte rastladığı o ünlü leş kargası gülümsemesiyle. Sonra avucundaki karpuz suyunu yalamaya döndü.</p>

  <p class="normal">Her şeye rağmen, gece bir düzüşmeyle bitebilirdi. Tutkulu bir düzüşme değil belki, ama Ronel’in havaya girip sertleşmeye çabaladığı öfkeli bir düzüşmeyle en azından, sırf Renana’ya lafını yedirmek için. Belki. Kim bilir? Fakat Ronel’in cep telefonu gömlek cebinde, tam kalbinin olması gerektiği yerde titreşti, bu da bu sefil gecenin tekrar dibe vurmasına neden oldu. Neeva’nın, “Almanlarla toplantının ortasında rahatsız ettiğim için özür dilerim,” dediğini duydu, Almanlar sözcüğünü Hitler’i kastedermiş gibi nefretle vurgulayarak. “Saçmalama, hayatım, rahatsız etmiyorsun. Toplantı az önce bitti,” dedi Ronel, müşterilerin yanında her zaman yaptığı gibi Neeva’ya yaltaklanarak. Daha inandırıcı olabilmek için Renana’ya İngilizce bir şeyler söyledi. “<span class="ideitalik">It’s my wife. She says hello</span>.” Renana anında yüksek bir geğirmeyle karşılık verdi. “Bay Mattenklott da selam söylüyor,” dedi Ronel, Neeva’nın iğrenç geğirmeyi duymuş olabileceği endişesiyle. Hemen ardından, “Korkarım ki içkiyi fazla kaçırdı. Onu ve İngo’yu otellerine bırakıp eve geleceğim.” “Ronel,” diye tersledi onu Neeva hattın karşı tarafından. “Ne zaman eve geleceğini öğrenmek için aramadım. Sana bir şey söylemek için aradım.” “Biliyorum, biliyorum. Üzgünüm,” diye özür diledi Ronel, sesi açmaya yeltenen Renana’nın elinden televizyon kumandasını kaparak. “Köpeğin,” dedi Neeva kısa bir sessizlikten sonra. “Evden kaçtı.”</p>

  <p class="normal">Bir köpek ince bir eğe alıp banyo penceresinin parmaklıklarını keser ve birbirine eklemlediği çarşaflardan aşağı süzülürse, “Köpek kaçtı,” diyebilirsin. Fakat onunla birlikte sokakta yürüyorsan ve tasması bağlı değilse, üstelik ortalıkta olmadığını bir saat sonra fark ediyorsan, kişisel bir çuvallama söz konusu demektir. Suçu Darko’ya yüklemeye çalışmak adil değildi. “Muhtemelen kaldırımı ya da anıtlardan birini koklayarak ilerlerken başını kaldırdı ve senin orada olmadığını fark etti,” dedi Neeva’ya, felaketle sonuçlanan akşam yürüyüşünün güzergâhını yineleme çabasıyla King George Caddesi’nde yürürlerken. “Kaç kez söyledim sana gözünü üzerinden ayırma diye?” “Bana bak,” dedi Neeva, yolun ortasında mesele çıkarmak üzere olan eş pozunu takınarak, “tam olarak ne demek istiyorsun? O iğrenç kokan köpeğine iyi bakamadığımı mı ima ediyorsun? Uluslararası Köpek-Yürütücüleri Derneği’nin yürütme kurallarını çiğnediğimi mi? <span class="ideitalik">Almanlar</span>’ınla gezip tozacağına köpeğini kendini çıkarsaydın bütün bunlar olmayacaktı.” Ronel masaya yemek koymak için geç saatlere kadar çalışıp kendini helak ettiğinden yakınabilirdi, fakat, stratejik nedenlerden ötürü, susmaya karar verdi. İş hayatında öğrendiği ilk şeylerden biri, geri dönüşü olmayan noktaya asla gelinmemesi gerektiğiydi. Her zaman kendine mümkün olduğunca çok seçenek bırakmalıydın. Bu, bazen söylemek ya da yapmak istediğin şeyleri söylememek ya da yapmamak anlamına gelirdi. O anda, örneğin, içinden var gücüyle Neeva’nın kaval kemiğine bir tekme yerleştirmek geliyordu. Sadece Darko’nun kaçmasına izin verdiği için değil, Darko’nun adını kullanmayıp ondan “o iğrenç kokan köpeğin” diye söz ettiği için de; fakat hepsinden çok bu korkunç trajedinin benmerkezci ve tamamen sorumsuz bir eşin hatası olduğunu kabul edeceği yerde sanki Tanrı’nın Ronel’e reva gördüğü bir cezaymış gibi davrandığı için. Kaval kemiğine var gücüyle bir tekme yerleştirmedi, çünkü, daha önce de belirtildiği gibi bu, dönüşü olmayan noktaya gelmek olurdu. Onun yerine, suç mahallini temizleyip kurbanın kanını silmeye girişen katillere özgü bir soğukkanlılıkla karısına birinin Darko’ya dair bilgi vermek için arayabileceği ihtimalini göz önünde bulundurarak eve gitmesini önerdi. “Kim arayacak?” dedi Neeva gülerek. “Telefon kulübesinden aptal köpeğin mi arayacak? Yoksa fidye istemek için onu kaçıranlar mı? Birileri onu bulacak olsa bile telefon numaramızı nereden bilecekler?” “Yine de ayrılmakta yarar var,” diye ısrar etti Ronel, yıllarca yararlandığı önseziyi terk edip her şeye rağmen Neeva’nın kaval kemiğine bir tekme yerleştirmeyi ciddiyetle aklından geçirerek. Neeva ısrarla nedenini sorunca başını deli gibi sallayarak, “Nedeni yok,” dedi.</p>

  <p class="normal">Ronel sarı posta kutusuna yaslanıp Renana ile yemek yedikleri restorandan aldığı fişin arkasına yaptığı listeyi gözden geçirdi. Listenin başında “Darko’nun Sevdiği Yerler(?)” yazıyordu. Parantezi ve soru işaretini neden koyduğunu bilmiyordu. Belki listede bir belirsizlik unsuru bulunmazsa bunun Darko hakkında bilinebilecek her şeyi bildiğini iddia etmek gibi olacağını düşündüğü içindi, çünkü Ronel sayısız kez, kendine ve başkalarına, Darko’yu her zaman anlamadığını itiraf etmişti. Neden bazen havlarken bazen havlamamayı seçtiğini örneğin. Neden çılgın gibi çukur kazmaya başlayıp kazıyı, hiçbir neden olmaksızın, başladığı gibi aniden bıraktığını… Ronel’i efendisi gibi mi görüyordu? Babası gibi mi? Arkadaşı gibi mi? Sevgilisi gibi mi yoksa? Her halükârda, Ronel’i aramayı kolaylaştırmak için hazırlanmış bir listeden fazlası değildi, soru işareti gibi bir belirsizlik işareti bu yüzden gerekliydi. Listedeki ilk yer Darko ile her sabah gittiği Meir Parkı’ydı. Dostlarını ve düşmanlarını oluşturan diğer köpeklerle buluşma yeri, can dostu bodur Schneider ile örneğin. O geç saatte ne köpek vardı Meir Parkı’nda ne de insan - bir bankta kestiren sarhoş bir Rus berduş sadece. Ronel’in adamın Rus olduğu yönündeki varsayımı sadece kollarının arasına bebek tutar gibi aldığı votka şişesinden değil, uykusunda gülerek Rusça konuşmasından da kaynaklanıyordu. Ronel bir an için durdu; son zamanlarda yaşadığı ve zaman zaman kendini Eyüp Peygamber’in modern versiyonu gibi hissetmesine neden olan bütün sıkıntılara rağmen, sahip olduğu şeyler ve o Rus adamın yırtık pırtık giysilerinin, gazete kâğıdı doldurulmuş ayakkabılarının içinde olmadığı için Tanrı’ya inanmayan kimseler kime şükrederlerse ona şükretmesi gerektiğini düşündü. Rus daha derinden ve yüksek sesle gülerek Ronel’in kendi görece mutluluğuna dair düşüncelerini yerle bir etti. “Kim söyleyebilir?” diye sordu Ronel birden, hatırı sayılır ölçüde kendine acıma duygusuyla sulandırılmış büyük bir hakikatin idrakiyle. “Kaderimin onunkinden iyi olduğunu kim söyleyebilir? Onunla aynı parktayım ve o, sarhoş, mutlu. Bense ne sarhoşum ne de mutlu. Dünyada sahip olduğum her şey beni terk eden bir köpekten, karımdan ve işimden…” Moralini biraz olsun yükselten iş düşüncesi oldu aslında. Sınırsız bir mutluluk vaat etmese de büyüme döneminde sayılırlardı, bu da ayakkabılarına gazete kâğıdı doldurmaktan iyiydi şimdilik.</p>

  <p class="normal">Park çıkışına yaklaştığında çalıların arasında bir köpeğin hızla hareket ettiğini fark etti. Fakat bir süre izledikten sonra kırık umutlarının öznesinin Schneider’ın sakallı gölgesi olduğunu gördü. Parka sadece gündüzleri gelen Schneider’ın bu kadar geç saatte burada oluşuna şaşırdı. Aklından ilk geçen Schneider’ın Darko’nun kaybolduğunu altıncı hissiyle sezip onu aramaya çıktığı oldu, fakat keskin bir ıslık kahramanlığa dayanan öngörülerini parçaladı. Islığın hemen ardından Alma belirdi, Scheider’ın harikulade ve topal sahibesi. Henüz yirmi beşinde olan Alma, Ronel’in o güne dek gördüğü en güzel ve en aksak kadınlardan biriydi. Görülmemiş saçmalıkta bir trafik kazasından sonra topal kalınca sigorta şirketiyle anlaşarak aldığı tazminatla kendine Michal Caddesi’nde bütünüyle yenilenmiş bir çatı katı satın almıştı. Alma’nın kötü bir sürücü ve iyi bir avukatla (bir keresinde Ronel’e adamın adını bile vermişti, fakat ufukta bir tazminat davası görmeyen Ronel aklında tutmamıştı) uçuk bir biçimde karşılaşması kadının hayatının akışını değiştirmişti kuşkusuz. İnsanlar sağlıklarına kavuşmak için çok büyük meblağlardan feragat etmeye hazır olduklarını söyler her zaman, fakat bu gerçekten doğru mu? Alma, bir tasma boyu uzaklıktan görebildiği kadarıyla, kendisinin de zaman zaman iş amaçlı kullanmaya çalıştığı gayet içten bir gülümsemeye sahipti. Ronel ayna karşısında birkaç provasını yaptıktan sonra vazgeçip daha kolay bir gülümsemede karar kılmıştı. Alma’nınki yüzünden hiç eksik olmayan kalıcı bir gülümsemeydi, sahte ya da sabit değil, varsayılan, etrafında olup bitenlere her zaman tepki veren bir gülümseme - genişleyen, daralan, gerektiğinde şaşkın ya da alaycı bir hal alan, fakat her zaman mevcut ve her zaman rahat. Ronel’i onu taklit etmeye iten de o rahatlık olmuştu, pazarlık aracı olarak diğer ifadelere üstünlüğü. Yoksul olsaydı ya da platinsiz bir bacağa sahip olsaydı öyle gülümseyebilir miydi? Daha farklı olur muydu, dinginliğini yitirir miydi gülümsemesi? Ekonomik geleceğinin belirsizliğiyle, mükemmel güzelliğini tehdit eden yaşlanma tehdidiyle daha mı korkulu olurdu? “Darko’yu geceleri parka getirdiğini bilmiyordum,” dedi Alma, parkın girişindeki aydınlatılmış alana doğru topallayarak. “Getirmedim,” diye inledi Ronel umutsuzlukla, “Darko kaçtı.” Sonra hemen düzeltti. “Kayboldu demek istiyorum.” Schneider, fazla hassas sayılmayacak, aptal bir Schnauzer’a özgü rahatsız edici oyunbazlığıyla Ronel’in etrafını kolaçan edip duruyordu. “Anlamıyor,” diye özür diledi Alma. “Giysilerinde Darko’nun kokusunu aldığı için burada olduğunu sanıyor.” “Biliyorum, biliyorum,” dedi Ronel başını sallayarak. Sonra, nedensiz yere, gözyaşlarına boğuldu. “Ama yok. Burada değil. Ölmüş bile olabilir. Ezilmiş olabilir. Belki çocuklar ona bir arka bahçede işkence ediyor, üzerinde sigara söndürüyordur. Belki de belediyenin köpek yakalayıcıları onu götürdü…” Alma onu avutmak için elini kolunun üzerine koydu. Eli terli olmasına rağmen bir hoşluk vardı o ıslaklıkta, sevecen ve canlı bir şey. “Köpek yakalayıcıları geceleri çalışmaz, hem Darko akıllı bir köpek. Ezilmiş olacağına ihtimal vermem. Schneider olsaydı…” dedi, yerinde duramayan Schnauzer’ına harikulade güzellikteki kızların çirkin erkek arkadaşlarına baktığı gibi hüzünle karışık sevgiyle bakarak, “o zaman gerçekten kaygılanırdım. Fakat Darko başının çaresine bakmayı bilir. Belki şimdi evin paspasının üzerine yatmış, bir yerlerden çaldığı kemiği kemiriyordur.”</p>

  <p class="normal">Darko’nun eve dönüp dönmediğini öğrenmek için Neeva’yı arayabilirdi, fakat eve dönmeye karar verdi. Yakın sayılırdı. Ayrıca, Alma onu Darko’nun evde olabileceğine ikna ettikten sonra, müjdeli haberi Neeva’dan almak istememişti. “Onunla çoktan ayrılmamız gerekiyordu,” diye geçirdi içinden. Bir keresinde Neeva’yı uyurken seyrettiğini ve zihninde bir terör saldırısında öldüğüne dair korkunç bir senaryo geliştirdiğini hatırladı. Onu aldattığı için pişmanlık duyacaktı; altı haberlerinde keder süsü verilmiş vicdan azabından ağlayacak, herkes de üzüntüsünden ağladığını sanacaktı. Şimdi bu düşüncenin hüzün verici ve korkunç olduğunu hatırlıyordu, fakat bir şekilde rahatlamasını sağlamıştı. Neeva’nın hayatından silinip gitmesi başka bir şeye; renkleri, kokuları ve canı olan yeni bir şeye yer açacakmış gibi. Bu rahatlama hissinden ötürü tekrar suçluluk duygusuna kapılmaya fırsat bulamadan senaryoya Renana dâhil olmuştu. Yeni senaryoda Neeva ortadan kaybolduğu için Renana hemen evine yerleşiyordu. Önceleri onu teselli edip destek olmak için. Ama sonra nedensiz yere kalmayı sürdürüyordu. Ronel böyle kurdu durdu, Renana’nın ona, “Ya ben ya da Darko,” dediği noktaya dek. Ronel Darko’yu seçiyor ve dairesinde yalnız yaşamaya başlıyordu. Kadınsız. Sevgisiz, varlığıyla hayatım dediği o korkunç yalnızlığı daha da artıran Darko’nun sevgisini saymazsak. Ronel o gece “Terörizm korkunç bir şey, insan hayatını bir anda yok ediyor,” diye geçirmiş ve uykusunda Neeva’nın alnına bir öpücük kondurmuştu.</p>

  <p class="normal">Az kalsın Darko’yu fark etmeden yanından geçip gidecekti. Üçüncü kattaki dairesinde ışığı yanan bir pencere aramakla meşguldü. Darko da meşguldü, hayranlıkla Tarbuş Döner’in sahibinin döneri incecik dilimleyen mahir ellerini izliyordu. İki dost sonunda birbirlerini fark ettiklerinde kavuşmaları bol miktarda yüz yalama ve duygusallık içerdi. “Müthiş bir köpek,” dedi dönerci Darko’nun karşısına çömelip üzerinde birkaç yağlı döner parçası bulunan kâğıdı tanrısına kurban sunan bir başrahip edasıyla yere bırakarak. “Buraya çok köpek geldiğini ve hiçbirine bir şey vermediğimi bilmeni isterim. Ama bu…” dedi, Darko’yu işaret ederek, “Şey, Türk olabilir mi acaba?” “Türk mü, ne demek istiyorsun?” diye sordu Ronel, alınarak. “Yok, bir şey demek istemedim,” diye özür diledi dönerci. “Ben İzmirliyim, düşündüm de… Çocukken aynı bunun gibi bir köpeğim vardı, yavruydu. Fakat eve işiyor, annemi delirtiyordu. Bu yüzden onu sokağa bırakmak zorunda kaldım, sanki kasten yapıyormuş gibi. Sen iyi bir adama benziyorsun. Kaçmış olmasına rağmen kızmadın. İnan bana, böyle olmalı. Bir an için durup dönere baktı diye köpeklerini tasmanın kayışıyla kırbaçlayan zorbaları anlamakta güçlük çekiyorum. Nedir bu insanlar, Nazi falan mı?” “Kaçmadı,” diye düzeltti Ronel yorgun alnını Darko’nun sağlam sırtına yaslayarak. “Kayboldu.”</p>

  <p class="normal">Ronel o gece bir kitap yazmaya karar verdi. Didaktik bir fabl ile bir felsefe tezi arasında bir şey olacaktı. Tebaası tarafından çok sevilen ve çok değer verdiği bir şeyi kaybeden bir krala dair; maddi değeri olan bir şey değil ama, çocuk mesela ya da bir bülbül falan - o güne dek henüz biri bu fikri kullanmamışsa. Yüzüncü sayfa civarında kitap insanın çağdaş toplumdan yabancılaşmasına odaklanan daha az simgesel, fakat teselli edici bir tını takınacaktı. Yüz altmışıncı sayfada okunabilirlik açısından şu havalimanlarında bulacağınız türdeki romanlara benzeyecekti, çok daha yüksek nitelikli ama. Üç yüzüncü sayfada okurun sarılıp okşayabileceği küçük pelüş bir hayvana dönüşecekti, yalnızlıkla baş etmenin bir yolu olarak. Kitabın o denli sevilesi bir hayvana ne tür bir teknolojiyle dönüşeceğine henüz karar vermemişti, fakat uykuya dalmadan önce kendine son birkaç yılda moleküler biyolojinin ve yayıncılığın devasa adımlarla ilerlediğini ve güç birliği yapmaya can attıklarını hatırlattı.</p>

  <p class="normal">Aynı gece bir düş gördü. Düşünde insan varlığının gizemini çözmek için cesur ve içten bir çabayla balkona oturmuş, gazeteyi inceliyordu. Birden üzerinde gri takım elbise ve ağzında koca bir kemikle sevgili köpeği Darko belirdi. Kemiği Ronel’in ayağının dibine bıraktı ve başını eğerek ona yanıtı ekonomi sayfalarında aramasını işaret etti. Sonra babasının sesini andıran derin bir insan sesiyle, insan ırkının vergi kaçırmak için var olduğunu izah etti. “Vergi kaçırmak mı?” diye tekrarladı Ronel, şaşkınlıkla. “Evet,” dedi Darko akıllı başını sallayarak. Ronel’e aslında kendisinin de ait olduğu gezegende yaşayan bir uzaylı olan mali müşavirinin ona birikimini ekoloji alanında faaliyet gösteren şirketlere yatırmasını öğütlediğini söyledi, çünkü uzaylıların maliye bakanlığı ekolojiye birinci derecede vergi muafiyeti tanıyordu. Bu yüzden, paravan şirketler kullanarak, gezegenlerde hayat ve tür üretimi alanına dalmıştı. “Genel olarak,” diye izah etti Darko, “herkes insan ırkını geliştirme işinde para olmadığını bilir. Ya da başka bir ırkı, ona bakarsan. Fakat vergi açısından bütünüyle yeni bir alan olduğu için beni bir fiş yığını teslim etmekten alıkoyacak bir şey yok.” “İnanmıyorum,” dedi Ronel düşünde. “Bu dünyadaki tek işlevimizin sevgili köpeğimin para aklaması için bir vergi sığınağı oluşturmak olduğuna inanmayı reddediyorum.” “Bir kere,” diye düzeltti Darko onu, “para aklamaktan söz eden yok. Benim bütün kazancım vergilendirilmiştir, pis işlere bulaşmam. Burada sadece harcamaları yasaların izin verdiği ölçüde şişirmekten söz ediyoruz. İkincisi, diyelim ki senin insanlığın asıl işlevinin benim için bir vergi sığınağı oluşturmak olmadığı yönündeki fikrini kabul ettim, tamam mı? Bu tartışmayı bir adım ileri götürürsek, başka ne işlevi olabilir ki? Pragmatik değil, teorik açıdan soruyorum.” Darko bir süre sessiz kaldı ve Ronel’in cephanesinde ona verecek bir yanıtı olmadığını görünce iki kez havlayarak kemiği ağzına alıp balkonu terk etti. “Gitme,” diye yalvardı Ronel fısıltıyla, “lütfen, bırakma beni, köpeğim, dostum, aşkım benim…”</p>

  <p class="normal">O sabah da Ronel muhteşem bir ereksiyona ve Darko’nun henüz tanımlanamamış yalamasına uyandı. Sonunda gözlerini açtığında Darko odanın etrafında kemiksiz ve tamamen çıplak koşuyordu. “Cinsel değil,” diye geçirdi hemen Ronel aklından. “Sosyal, hatta varoluşsal belki.”</p>

  <p class="normal">“Darko, meleğim, dostum,” diye fısıldadı, Neeva’yı uyandırma korkusuyla heyecanını bastırarak, “bir tek sen gerçekten seviyorsun beni.”</p>
</body>
</html>