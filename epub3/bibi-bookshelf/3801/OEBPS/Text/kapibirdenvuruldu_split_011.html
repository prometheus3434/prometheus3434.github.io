<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_9">FERMUARI AÇMAK</h1>

  <p class="normal">Öpüşmeyle başladı. Hep öpüşmeyle başlar zaten. Ella ile Tsiki yataktaydı, çıplak; sadece dilleri temas ediyordu. Ella birden bir şeyin ona battığını hissetti. “Canını mı yaktım?” diye sordu Tsiki ve Ella başını salladığında, “Kanıyorsun,” diye ekledi hemen. Kanıyordu gerçekten, ağzı kanıyordu. Tsiki, “Affedersin,” dedi ve deli gibi mutfağa koştu. Buzdolabından buzluğu çıkarıp tezgâhın üstüne çarptı. “Al,” dedi Ella’ya titreyen eliyle buz uzatarak, “dudağına bastır. Kanamayı durdurur.” Bu tür şeylerde her zaman becerikliydi Tsiki. Askerde sıhhiye bölüğündeydi. Eğitimli bir tur rehberiydi aynı zamanda. “Üzgünüm,” dedi, yüzü daha da solarak, “seni ısırmış olmalıyım. Kendimi fazla kaptırdım.” “Boş-er,” diye gülümsedi Ella, buz parçası altdudağının üzerinde. “Bi-ey ol-adı.” Ki yalandı, tabii. Çünkü bi-ey ol-uştu. Çünkü birlikte yaşadığınız kişinin sizi kanatması ve dudağınıza bir şey battığından kesinlikle eminken sizi ısırdığı yalanını uydurması insanın başına her gün gelebilecek türde bir şey değildi.</p>

  <p class="normal">O olaydan sonra Ella’nın şiş dudağı yüzünden birkaç gün öpüşmediler. Dudak insan bedeninin hassas organlarındandır. Daha sonra, öpüşebildiklerinde, yine de dikkatli olmak zorundaydılar. Ella, Tsiki’nin ondan bir şey gizlediğini hissedebiliyordu. Gerçekten de, bir gece, Tsiki’nin ağzı açık uyumasını fırsat bilip parmağını usulca dilinin altına soktu ve o şeyi buldu. Bir fermuar. Minicik bir fermuar. Fermuarı çektiğinde Tsiki’si istiridye gibi açılıverdi ve içinden Jurgen çıktı. Tsiki’den farklı olarak Jurgen’in top sakalı, özenle biçimlendirilmiş favorileri ve sünnetsiz bir penisi vardı. Ella onu uykusunda seyretti. Sonra usulca, çok yavaş, Tsiki ambalajını katlayıp çöp bidonunun arkasındaki mutfak dolabına sakladı - çöp torbalarını koydukları dolaba.</p>

  <p class="normal">Hayat kolay değildi Jurgen ile. Seks olağanüstüydü; fakat çok içiyor, içtiğinde dağıtıp kendini kepaze ediyordu. Bu da yetmezmiş gibi orada yaşamak için Avrupa’yı terk etmesinden Ella’yı sorumlu tutarak suçlu hissetmesine neden oluyordu. Ülkede ne zaman kötü bir şey yaşansa, gerçek hayatta ya da televizyonda, Ella’ya, “Bak ülken ne hale geliyor,” diyordu. İbranicesi kötüydü ve “ülken” sözcüğünü her zaman suçlayıcı bir biçimde telaffuz ediyordu. Ella’nın ailesi ondan hazzetmiyordu. Tsiki’den gayet hoşnut olan annesi, Jurgen’den <span class="ideitalik">gavur</span> diye söz ediyordu. Babası Jurgen’e sürekli ne zaman iş bulmayı düşündüğünü soruyor, Jurgen ise pis pis sırıtarak, “İş bıyık gibi, Bay Şviro, ikisinin de modası çoktan geçti,” diye karşılık veriyordu. Kimse bunu gülünç bulmuyordu, özellikle de Ella’nın bıyıklı babası.</p>

  <p class="normal">Jurgen sonunda gitti. Müzik yapmak ve işsizlik sigortası almak için Düsseldorf’a gitti. Aksanı yüzünden bu ülkede şarkıcılıkla bir yere gelmesinin mümkün olmadığını söyledi. İnsanlar önyargılıydı burada. Almanları sevmiyorlardı. Ella tuhaf ezgileri ve beylik sözleriyle Almanya’da da fazla ileri gidemeyeceğini düşünüyordu. Ella’ya bir şarkı yazmıştı. “Tanrıça” adını vermişti şarkıya, dalgakıranda sevişmeye ve Ella’nın gelirken, “kayaya çarpan bir dalga gibi” olduğuna dairdi, bu laf da çalıntıydı ayrıca.</p>

  <p class="normal">Jurgen gittikten altı ay sonra çöp torbası ararken Tsiki’nin ambalajını buldu. Fermuarını açmakla hata ettim belki, diye geçirdi içinden. Bu tür şeylerde emin olmak güçtür. O akşam, dişlerini fırçalarken, geçmişe dönüp o öpüşmeyi hatırladı, o batma duygusunu. Ağzını bol suyla çalkaladıktan sonra aynaya baktı. İzi hâlâ dudağındaydı. Yakından incelediğinde dilinin altındaki minicik fermuarı fark etti. Ella içinde nasıl biri olduğunu merak ederek parmağını kararsızlıkla fermuarın üstünde gezdirdi. Büyük bir umut kapladı içini, fakat biraz kaygılıydı da - çilli ellerden ve kuru bir ciltten korkuyordu daha çok. Bir dövmesi olurdu belki, gül dövmesi. Her zaman bir gül dövmesi istemiş, yaptırmaya asla cesaret edememişti. Çok acıyacağını düşünmüştü.</p>
</body>
</html>
