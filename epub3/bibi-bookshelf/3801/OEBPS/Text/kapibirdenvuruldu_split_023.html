<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_21">MUZAFFER ÖYKÜ</h1>

  <p class="normal">Bu öykü kitabın en iyi öyküsü. Dahası, bu öykü dünyanın en iyi öyküsü. Bu sonuca varan sadece biz değiliz. Öyküyü katı laboratuvar standartlarını benimseyerek dünya edebiyatını temsil eden örneklemelerle kıyaslayan tarafsız uzmanlar da bu sonuca vardı. Bu öykü benzersiz bir İsrail buluşudur. Kendinize böyle bir öyküyü nasıl oluyor da Amerikalılar değil de biz (minik İsrail) yaratabiliyoruz diye sorduğunuza bahse girerim. Bilmeniz gereken şu ki, Amerikalılar da kendilerine aynı şeyi soruyor. Amerikan yayıncılık sektöründen önde gelen bazı yöneticiler, bu önemli sorunun yanıtını bilmedikleri için işlerini kaybetmenin eşiğine geldi.</p>

  <p class="normal">Ordumuz nasıl dünyanın en iyi ordusuysa öykümüz de öyle. Söz konusu öykünün girişi o denli yenilikçi ki patentle koruma altına alındı. Peki, bu patent nerede tescilli? Bütün iş de burada zaten, çünkü öykünün içinde tescilli. Bu öyküde dalavere yok, bu öyküde katakulli yok, bu öyküde duygu sömürüsü yok. Derin sezgi ve alüminyum karışımı tek bir parçadan dökülmüştür. Paslanmaz, çatlamaz, fakat gezinebilir. Süper çağdaş ve zamansızca edebidir. Hükmü tarih versin! Bu arada, pek çok iyi insana göre, hüküm çoktan verildi – ve öykümüz birinci geldi.</p>

  <p class="normal">“Nedir bu öyküyü bu kadar özel kılan?” diye soruyor insanlar, saflıklarından ya da cahilliklerinden (kimin sorduğuna bağlı olarak değişiyor.) “Çehov ya da Kafka ya da bilmem kimde olmayan nesi var bu öykünün?” Bu sorunun yanıtı uzun ve karmaşık. Öykünün kendisinden daha uzun, fakat daha az karmaşık. Yine de, örnek vererek yanıtlamaya çalışabiliriz. Çehov ve Kafka’nın eserlerinin aksine, bu öykünün sonunda bütün doğru okurların arasından rastgele seçilmiş talihli bir okur yepyeni bir metalik gri Mazda Lantis sahibi olacak. Doğru olmayan okurların arasından seçilen özel birine de bir başka, daha ucuz fakat kendini kötü hissetmesin diye metalik grisi aynı derecede etkileyici bir araba verilecek. Çünkü bu öykü kimseleri küçümsemek derdinde değil. Siz kendinizi daha iyi hissedesiniz diye burada. Neydi o evinizin yakınındaki kafenin tabak altlıklarının üstündeki yazı? MEMNUN KALDIYSANIZ DOSTLARINIZA SÖYLEYİN! KALMADIYSANIZ BİZE SÖYLEYİN! Ya da, bu durumda, şikâyetinizi öyküye bildirin. Çünkü bu öykü sadece anlatmaz, dinler de. Kulakları kamu vicdanının kıpırtılarına açıktır. Ve kamu artık yettiğine karar verip birinin buna son vermesini talep ettiğinde, bu öykü ayaklarını sürümeyecek ya da mihrabın kenarına tutunmaya çabalamayacaktır. Bitecektir, o kadar.</p>
</body>
</html>
