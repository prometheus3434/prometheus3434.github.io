<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_24">NE DİLERDİN BU JAPONBALIĞINDAN</h1>

  <p class="normal">Yonatan’ın aklına bir belgesel için parlak bir fikir geldi. Kapıları çalacaktı. Sadece kendisi. Çekim ekibi falan yok. Sadece Yonatan, elinde küçük bir kamera ve “Size üç dilek tutma hakkı tanıyan konuşan bir japonbalığı bulsanız ne dilerdiniz?” sorusunu soracaktı.</p>

  <p class="normal">İnsanlar yanıtlarını verecek ve Yoni onları biçimlendirip en şaşırtıcı yanıtlardan klipler yapacaktı. Her yanıttan önce yanıt sahibi evinin girişinde hiç kıpırdamadan dururken görünecekti. Bu görüntünün üzerine öznenin adı, ailevi durumu, aylık geliri ve belki son seçimde oy verdiği parti bindirilecekti. Bütün bunlar üç dilekle bir araya geldiğinde gerçek bir toplumsal yorum çıkardı ortaya belki, düşlerimiz ile içinde yaşadığımız ve genellikle onlardan ödün vererek razı olduğumuz gerçeklik arasındaki muazzam çatlağa dair bir tanıklık belgesi.</p>

  <p class="normal">Yoni bunun dâhiyane bir fikir olduğundan emindi. Değilse de, en azından, bir maliyeti yoktu. Tek gereken çalınacak bir kapı ve o kapının arkasında çarpan bir kalpti. Düzgün bir çekimle 8. Kanal’a ya da Discovery’ye rahatlıkla satabileceğinden hiç kuşku duymuyordu. Ya film ya da kısa klipler olarak, küçük sinematik köşeler, hepsinde kapının eşiğinde duran tek bir insanoğlu, ardından her biri çok değerli olan üç öldürücü dilek.</p>

  <p class="normal">Dahası, bir sloganla paketleyip bir bankaya ya da cep telefonu şirketine pazarlayabilir, sıkı paralar kazanabilirdi. “Farklı düşler, farklı dilekler, tek banka,” ya da, “Düşleri gerçekleştiren banka,” mesela.</p>

  <p class="normal">Hiç hazırlık yapmadan, hiçbir şey kurgulamadan, olabildiğince doğal, makinesini aldı ve gidip kapıları çalmaya başladı. İlk mahallede ikamet eden güzel nazik insanlar genelikle tahmin edilebilir şeyler dilediler: sağlık, para, daha büyük bir daire, birkaç yıl ya da birkaç kilo tıraşlamak. Fakat güçlü anlar da vardı, büyük hakikatler. Bir çocuk dileyen içine kapanık, yaşlı kadın örneğin. Kolunda numarası olan ve Soykırım’dan sağ çıkmış bir adam vardı, çok kısık bir sesle, -sanki Yoni’nin gelmesini bekliyormuş gibi, bu bir egzersiz değilmiş gibi- (balık uygun görürse) dünyada yaşayan bütün Nazi’lerin işlediği suçlardan yargılanmalarının mümkün olup olmadığını bilmek istemişti. Geniş omuzlu, maço, kadın avcısı bir tip sigarasını kamera orada değilmiş gibi söndürdükten sonra kadın olmak istediğini söylemiş, ardından da tek bir gece için diye eklemişti, parmağını kameranın objektifine doğru sallayarak.</p>

  <p class="normal">Bunlar sadece Tel Aviv’in mahmur bir banliyösünün küçük bir mahallesinden gelen dileklerdi. Yonatan gelişmekte olan kasabalarda, kuzeydeki kibutzlarda, Batı Şeria’da, Arap köylerinde ve mülteci kamplarında yaşayan insanların, güneşin altında kavrulmaya terk edilmiş zavallıların neler düşlediklerini tahayyül bile edemiyordu.</p>

  <p class="normal">Yonatan bu projenin bir ağırlığı olabilmesi için herkese ulaşması gerektiğini biliyordu; işsizlere, yobazlara, Araplara, Etiyopyalılara ve Amerikalı vatanperver eski tüfeklere. Önündeki birkaç gün için bir çekim planı yapmaya girişti: Yafa, Dimona, Aşdot, Sderot, Tayibe, Talpiyot. Hatta Hebron belki. Duvarı bir şekilde aşabilirse Hebron harika olurdu. Belki kentin bir yerinde ekonomik abluka altındaki Araplardan biri kapının eşiğinde durup Yonatan’ı ve kamerayı delip geçen, boşluğa bakan bir bakışla bir an için durakladıktan sonra başını sallar ve barış dilerdi–bu da görmeye değerdi.</p>

  <p class="normal">Sergei Goralick yabancıların kapısını çalmasından pek hazzetmezdi. Hele ki o yabancılar ona soru soracaksa. Rusya’da, Sergei’nin gençliğinde, çok sık gelirlerdi: KGB, evinin kapısını çalar gibi çalardı kapılarını. Babası siyonistti, bu da canları istediğinde gelmek için ihtiyaç duydukları davetiye sayılıyordu.</p>

  <p class="normal">Sergei İsrail’e göç edip Yafa’ya yerleşince ailesinin aklı buna bir türlü basmadı. Böyle bir yerde ne işin var senin, diye sordular ona. Uyuşturucu bağımlılarından, Araplardan ve emeklilerden başka bir şey yoktu orada. Fakat uyuşturucu bağımlılarının, Arapların ve emeklilerin Sergei’nin hoşuna giden bir yanları vardı; gelip kapısını çalmıyorlardı. Böylece Sergei uykusunu alabiliyor, sabahları gün ağarmadan kalkabiliyordu. Küçük teknesiyle denize açılıp balık tutabiliyordu. Tek başına. Sessizlik içinde. Olması gerektiği gibi. Olduğu gibi.</p>

  <p class="normal">Ta ki bir gün kulağı küpeli ve hafif homoseksüel görünümlü bir genç kapısını çalıncaya dek. Sert ve ısrarcı bir biçimde üstelik. Tam da Sergei’nin hazzetmediği şekilde. Bu çocuk televizyonda göstermeyi düşündüğü bazı soruları olduğunu söylüyordu.</p>

  <p class="normal">Sergei çocuğa en kesin ve net tavrıyla ilgilenmediğini söyledi. İlgilenmiyorum. İyice net olsun diye kamerayı da hafifçe itti. Fakat küpeli çocuk inatçıydı. Bir sürü şey geveliyordu, çok hızlı şeyler. Sergei zorlanıyordu onu takip etmekte; İbranicesi çok iyi sayılmazdı.</p>

  <p class="normal">Oğlan yavaşlayıp Sergei’ye güçlü, iyi bir yüzü olduğunu ve onu filminde mutlaka istediğini söyledi. Sergei ağırdan almayı biliyordu, açık olmakla da bir sorunu yoktu. Çocuğa siktir olup gitmesini söyledi. Fakat çocuk sülükten farksızdı ve Sergei bir şekilde, hayır demekle kapıyı kapatmak arasında bir yerde çocuğun evin içinde olduğunu fark etti. Kamerasını izinsiz çalıştırıp filmini çekmeye başlamıştı bile. Kameranın arkasından Sergei’ye yüzüne dair bir şeyler söylemeye devam etmekteydi; duygu yüklü, müşfik bir yüzü olduğuna dair. Sonra oğlan aniden Sergei’nin mutfağındaki büyük cam kavanozun içinde ani hareketlerle gezinen japonbalığını fark etti.</p>

  <p class="normal">Heyecanla, “Japonbalığı, japonbalığı,” diye bağırmaya başladı. Sergei kendini gerçekten baskı altında hissetti ve çocuğa bunun önemli bir şey olmadığını söyledi, bir japonbalığı alt tarafı, çekme artık onu. Altı üstü bir japonbalığı, dedi Sergei ona, bir keresinde ağına takılan bir açık deniz japonbalığı. Çocuk dinlemiyordu ama. Kavanoza yavaşça yaklaşarak çekmeye ve konuşmaya devam etmekteydi, balığa ve sihirli dilekler tutmaya dair bir şeyler geveliyordu.</p>

  <p class="normal">Sergei olanlardan, çocuğun neredeyse işe koyulmuş olmasından hiç hoşnut değildi ve kavanoza uzanmak üzereydi. O anda çocuğun televizyon için gelmediğini anladı, asıl amacı Sergei’nin balığını çalmaktı: Sergei Goralick, zihni bedeninin ne yaptığını henüz algılayamadan, ocağın üzerindeki tavayı alıp çocuğun kafasına indiriverdi. Çocuk yere düştü. Kamera da düştü onunla birlikte. Çocuğun kafatası ile birlikte kamera da parçalandı. Başından oluk gibi kan akmaktaydı ve Sergei ne yapacağını bilemiyordu.</p>

  <p class="normal">Yani, ne yapacağını çok iyi bilmekteydi aslında da, bu, işleri gerçekten karmaşık hale getirecekti. Çünkü çocuğu hastaneye götürse insanlar ne olduğunu soracak, bu da işlerin Sergei’nin istemediği yönde gelişmesine neden olacaktı.</p>

  <p class="normal">“Onu hastaneye götürmek için bir neden yok zaten,” dedi japonbalığı, Rusça. “Öldü bile.”</p>

  <p class="normal">“Ölmüş olamaz,” dedi Sergei bir iniltiyle. “Başına şöyle bir dokundum. Tava alt tarafı.” Sergei tavayı balığa doğru kaldırıp kanıtlamak istercesine kendi başına vurdu. “O kadar sert sayılmaz.”</p>

  <p class="normal">“Çok sert olmayabilir,” dedi balık. “Fakat çocuğun kafasından sert olduğu kesin.”</p>

  <p class="normal">“Seni benden çalmak istedi,” dedi Sergei, neredeyse ağlamaklı.</p>

  <p class="normal">“Palavra,” dedi balık. “Televizyon için küçük bir çekim yapmaya gelmişti.”</p>

  <p class="normal">“Ama dedi ki…”</p>

  <p class="normal">“Ne yapmaya çalıştığını sana gayet güzel izah etti,” dedi balık, “ama sen anlamadın. İbranicen gerçekten felaket.”</p>

  <p class="normal">“Seninki daha mı iyi?” dedi Sergei.</p>

  <p class="normal">“Evet. Benimki mükemmel,” dedi balık, sabrını yitirerek. “Ben sihirli bir balığım. Her şeyde mükemmelimdir.” Bu arada küpeli çocuğun kanının oluşturduğu gölcük giderek genişlemekteydi. Sergei ayaklarına kan bulaşacağından korkarak parmak uçlarında duvara yaslanmıştı.</p>

  <p class="normal">“Son bir dileğin kaldı,” diye hatırlattı balık Sergei’ye. Rahat bir tavırla söylemişti bunu, Sergei bilmiyormuş gibi–ikisinden biri sayıyı şaşırabilirmiş gibi.</p>

  <p class="normal">“Hayır,” dedi Sergei. Başını iki yana sallamaktaydı. “Yapamam,” dedi. “Saklıyordum o dileği. Bir şey için saklıyordum.”</p>

  <p class="normal">“Ne için?”</p>

  <p class="normal">Fakat Sergei cevap vermedi.</p>

  <p class="normal">Sergei ilk dileğini kız kardeşine kanser teşhisi konduğunda kullanmıştı. Akciğer kanseri, tedavisi mümkün olmayan türden. Balık anında halletmişti–Sergei’nin ağzından sözcükler dökülür dökülmez. Sergei ikinci dileğini beş yıl önce Sveta’nın oğlu için kullanmıştı. Çocuk henüz küçüktü o zaman, üç yaşına bile basmamıştı, fakat doktorlar oğlanın beyninde bir şeylerin yolunda olmadığını biliyordu. Bedeni gelişecek, fakat beyni üç yaşında kalacaktı. O anda olduğundan daha zeki olma olasılığı yoktu. Sveta yatakta sabaha kadar ağlamıştı. Sergei güneş doğarken kumsalda eve doğru yürüdü ve kapıdan içeri girer girmez balığa seslenip oğlanı iyileştirmesini istedi. Sveta’ya bundan asla bahsetmedi. Ve Sveta birkaç ay sonra Sergei’yi bir polisle beraber olmak için terk etti, pırıl pırıl bir Honda’sı olan Fas asıllı bir polisle. Sergei yüreğinde kendine bunu Sveta için yapmadığını, dileğini bütün kalbiyle çocuk için tuttuğunu söylüyordu. Fakat zihninde o kadar emin değildi, zaman zaman farklı düşüncelere kapılıyordu. O dilekle yapabileceği şeyler zihnini kemirmeye devam ediyor, onu çıldırtıyordu. Üçüncü dileğini henüz kullanmamıştı.</p>

  <p class="normal">“Onu hayata döndürebilirim,” dedi japonbalığı. “Onu canlandırabilirim.”</p>

  <p class="normal">“Senden bunu isteyen yok,” dedi Sergei.</p>

  <p class="normal">“Kapını çalmadan önceki ana döndürebilirim onu,” dedi japonbalığı. “Tam o ana geri döndürebilirim. Yapabilirim. İstemen yeterli.”</p>

  <p class="normal">“Dileğimi dilemek,” dedi Sergei. “Son dileğimi.”</p>

  <p class="normal">Balık kuyruğunu suyun içinde ileri geri salladı, Sergei aşırı heyecanlandığında böyle yaptığını biliyordu balığın. Japonbalığı özgürlüğün tadını almıştı bile. Sergei bunu açıkça görmekteydi.</p>

  <p class="normal">Son dileğinden sonra Sergei’nin başka seçimi kalmayacaktı. Japonbalığını bırakmak zorundaydı. Sihirli balığını. Dostunu.</p>

  <p class="normal">“Halledilebilir,” dedi Sergei. “Yerdeki kanı sileceğim. Güzel de bir paspas attık mı eskisinden bile temiz olur.”</p>

  <p class="normal">Balık başını hiç kımıldatmadan kuyruğunu ileri geri salladı. Sergei derin bir soluk aldı. Mutfağın ortasına yürüdü, kan gölüne. “Balık tutarken, hava karanlık ve dünya uykudayken,” dedi yarı kendine yarı balığa, “çocuğu bir kaya parçasına bağlayıp denize atacağım. Birinin onu bulma ihtimali milyonda bir.”</p>

  <p class="normal">“Onu öldürdün, Sergei,” dedi japonbalığı. “Birini öldürdün ama sen katil değilsin.” Japonbalığı kuyruğunu sallamayı bıraktı. “Dileğini bunun için de kullanmazsan, Sergei, ne için kullanacaksın, söyle bana?”</p>

  <p class="normal">Yonatan aradığı Arap adamı Betlehem’de buldu, ilk dileğini barış için harcayan yakışıklı bir adam. Adı Münir idi; beyaz gür bir bıyığı vardı ve şişmandı. Süper fotojenik. Dokunaklıydı, konuşma biçimi özellikle. Mükemmel bir dilek tutmuştu Münir. Yoni daha filmi çekerken adamın en büyük kozu olacağını biliyordu.</p>

  <p class="normal">Ya o ya da Rus. Yoni’nin Yafa’da karşılaştığı şu dövmeleri solmuş adam. Dosdoğru objektife bakıp, bir gün bir japonbalığı bulursa ondan hiçbir şey istemeyeceğini söylemişti. Büyük bir cam kavanoza koyup onunla bütün gün konuşacaktı ve ne hakkında olduğunun önemi olmayacaktı. Spordan ya da siyasetten ya da japonbalığı neden konuşmak isterse ondan.</p>

  <p class="normal">Ne olursa, demişti Rus, yeter ki yalnızlık olmasın.</p>
</body>
</html>
