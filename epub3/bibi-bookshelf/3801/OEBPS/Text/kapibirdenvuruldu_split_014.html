<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_12">YARATICI YAZI</h1>

  <p class="normal">Maya’nın yazdığı ilk öykü insanların üreyecekleri yerde ortadan ikiye yarıldıkları bir dünyaya dairdi. O dünyada herkes, istediği anda, kendi yaşının yarısı yaşında iki kişiye dönüşebiliyordu. Kimi bunu gençken yapmayı seçiyordu - henüz on sekizinde olan ve dokuz yaşında iki kıza bölünen kadınlar. Diğerleri mesleki ve ekonomik anlamda bir yere gelinceye kadar bekliyor, yarılmayı orta yaşa geldiklerinde gerçekleştiriyordu.</p>

  <p class="normal">Maya’nın öyküsünün kadın kahramanı henüz yarılmamıştı. Seksenine geldiği halde toplum baskısına rağmen yarılmayı reddediyordu. Öykünün sonunda da ölüyordu. İyi bir öyküydü, sonu hariç. Kasvetli bir yanı vardı sonunun. Kasvetli ve kestirilebilir. Fakat yaratıcı yazı atölyesinde çoğu kişi kutlamıştı Maya’yı sonundan ötürü. Aviad tanımasa da ünlü bir yazar olduğu söylenen okutman Maya’ya, “sonunun bayağılığında insanın ruhuna işleyen bir şey var,” demiş ya da buna benzer bir başka boktan laf etmişti. Aviad bu iltifatın Maya’yı ne kadar mutlu ettiğini görmüştü. Çok heyecanlıydı Aviad’a anlatırken. Yazarın ona söylediklerini İncil’den alıntı yapar gibi aktarmıştı. Başta başka bir son önermeye çalışan Aviad hemen fikir değiştirerek bunun zevk meselesi olduğunu ve aslında bu işlerden pek anlamadığını belirtmişti.</p>

  <p class="normal">Yaratıcı yazarlık atölyesine gitmesini Maya’ya annesi önermişti. Bir arkadaşının kızı geçen yıl böyle bir atölyeye katılmış ve çok memnun kalmıştı. Aviad da Maya’nın daha çok dışarı çıkmasında, kendine bir meşguliyet bulmasında yarar görüyordu. Nasıl olsa Aviad kendini işine verebilirdi, işiyle ilgili yapması gereken bir şeyler vardı mutlaka. Fakat Maya bebeği düşürdükten sonra evden çıkmaz olmuştu. Ne zaman eve gelse onu salonda dimdik otururken buluyordu Aviad. Kitap okumuyor, televizyon seyretmiyor, hatta ağlamıyordu. Kursa katılmakta kararsızlık gösterdiğinde Aviad onu ikna etti. “Bir git, dene sadece,” dedi, “bir çocuk kampa nasıl giderse öyle git.” Daha sonra, yaşadıklarının üzerinden henüz iki ay bile geçmeden, çocuk örneği vererek biraz duyarsız davrandığını düşünecekti. Fakat o örneği verdiğinde Maya gülümsemiş ve gündüz kampının tam da aradığı şey olduğunu söylemişti.</p>

  <p class="normal">Maya’nın yazdığı ikinci öykü sadece sevdiğin insanları görebildiğin bir dünyaya dairdi. Öykünün kahramanı karısına âşık evli bir adamdır. Bir gün holde yürürken karısıyla çarpışır ve elindeki bardak yere düşüp kırılır. Birkaç gün sonra koltukta kestirirken karısı üzerine oturur. İki seferinde de kıkırdayarak bir özür mırıldanır: Aklı başka yerdeymiş; otururken bakmamış. Fakat adam karısının onu artık sevmediğinden kuşkulanmaya başlar. Bu teoriyi sınamak için esaslı bir şey yapmaya karar verir ve bıyığının sol yanını tıraş eder. Eve yarım bıyık ve bir buket laleyle gelir. Karısı ona çiçekler için teşekkür edip gülümser. Kadının onu öpmeye çalışırken boşluğu tutmaya çalıştığını hisseder adam. Maya bu öykünün adını “Yarım Bıyık” koydu ve Aviad’a, öyküyü atölyede yüksek sesle okuduğunda bazı öğrencilerin ağladığını söyledi. Aviad gülümseyip, “Vay canına,” dedi ve onu alnından öptü. O gece saçma bir şey yüzünden tartıştılar. Aviad’a önemli bir mesajını iletmeyi unutmuştu Maya ya da onun gibi bir şeydi ve Aviad ona bağırdı. Suç Aviad’daydı, sonunda özür diledi zaten. “İşte berbat bir gün geçirdim bugün,” dedi ve Maya’nın bacağını okşayıp gönlünü almaya çalıştı. “Beni bağışlıyor musun?” diye sordu. Maya onu bağışladı.</p>

  <p class="normal">Atölye okutmanının bir romanı ve bir öykü derlemesi yayımlanmıştı. İkisi de fazla satmamış, fakat birkaç olumlu eleştiri almıştı. İşyerinin yakınındaki kitabevindeki kadın Aviad’a öyle demişti en azından. Roman çok kalındı, 624 sayfa. Aviad öykü kitabını satın aldı. Kitabı masasının altına koyup öğle tatillerinde birkaç sayfa okumaya çalıştı. Derlemedeki bütün öyküler yabancı ülkelerde geçiyordu. Bir tür oyun. Her öykü farklı bir ülkede geçiyordu. Arka kapakta yazarın bir turist rehberi olduğu ve bütün dünyayı gezdiği yazılıydı. Küçük, siyah-beyaz bir fotoğrafı da vardı. Fotoğrafta kendini kendi olduğu için şanslı addeden biri gibi gülümsüyordu. Maya, Aviad’a yazarın atölye bittikten sonra öykülerini editörüne göndereceğini söyledi. Çok fazla umutlanmamasını fakat yayıncıların son yıllarda yeni yetenekler keşfetmek için yırtındıklarını söylemişti okutman yazar.</p>

  <p class="normal">Maya üçüncü öyküsüne mizahi bir giriş yaptı. Öykü kedi doğuran hamile bir kadına dairdi. Öykünün kahramanı, kadının kedinin kendisinden olmadığından kuşkulanan kocasıydı. Adam ne zaman çöpü boşaltmak için aşağı inse yatak odalarının tam karşısındaki çöp bidonunun üzerinde uyuyan şişman ve gösterişli erkek kedi ona küçümseyici bir bakış atıyordu. Sonunda adamla kedi fena halde kapışıyordu. Adam kediye bir taş atıyor, kedi de onu ısırarak ve tırmalayarak karşılık veriyordu. Yaralanan koca, karısı ve emzirmekte olduğu yavru kediyle birlikte bir kliniğe gidip tetanos aşısı olmayı bekliyordu. Adam aşağılanmasına, acı çekmesine rağmen ağlamamaya çalışıyordu. Adamın acısını hisseden yavru kedi annesinin kucağından inip onun yanına gidiyor, yüzünü şefkatle okşayıp teselli edici bir biçimde miyavlıyordu.</p>

  <p class="normal">“Duydun mu?” diyordu anne duygusallıkla. “‘Baba’ dedi.”</p>

  <p class="normal">Adam o anda gözyaşlarını daha fazla tutamaz hale geliyordu. Öyküyü okuduğunda Aviad da ağlamamak için zor tuttu kendini. Maya o öyküyü tekrar hamile kaldığını öğrenmeden önce yazmaya başladığını söyledi. “Beynim hamile olduğumu henüz bilmediği halde bilinçaltımın bilmesi ne kadar tuhaf, değil mi?” dedi. Sonraki salı Aviad’ın onu atölyeden alması gerekiyordu. Yarım saat erken gitti, arabasını otoparka bıraktı ve Maya’yı bulmak için atölyeye girdi. Maya onu görünce şaşırdı ve yazarla tanıştırmak için ısrar etti. Yazar leş gibi parfüm kokuyordu. Aviad’ın elini hafifçe sıktı ve Maya onu eş olarak seçtiğine göre çok özel bir insan olması gerektiğini söyledi.</p>

  <p class="normal">Üç hafta sonra Aviad yeni başlayanlar için yaratıcı yazı kursuna katıldı. Maya’ya bir şey söylemedi, işi sağlama bağlamak için de sekreterine evden ararlarsa önemli bir toplantıda olduğunu ve rahatsız edilmek istemediğini söylemesini tembihledi. Sınıftaki diğer öğrenciler ona kötü kötü bakan geçkince kadınlardan oluşuyordu. Sıska ve genç kadın okutman başına eşarp bağlamıştı. Sınıftaki kadınlar onun işgal bölgesindeki yerleşimlerden birinde yaşadığı ve kanser olduğu yolunda bir dedikodu yaymıştı. Okutman herkesin otomatik yazı alıştırması yapmasını istedi. “Aklınıza ne gelirse yazın,” dedi, “düşünmeyin, yazın.” Aviad düşünmemeye çalıştı. Çok zordu. Etrafındaki yaşlı kadınlar müthiş bir hızla yazıyordu, öğretmen kalemleri bırakmalarını söylemeden sınavı tamamlamaya çalışan öğrenciler gibi. Birkaç dakika sonra Aviad da yazmaya başladı. Yazdığı öykü denizde gayet mesut yüzerken kötü kalpli bir cadı tarafından bir erkeğe döndürülen bir balığa dairdi. Balık bu değişimi kabullenemiyor ve cadının peşine düşüp onu kendisini tekrar balığa çevirmeye zorlamaya karar veriyordu. Fakat çok hızlı ve aktif bir balık olduğu için cadıyı kovalarken bir yandan da evlenip Uzak Doğu’dan plastik ürünler ithal eden küçük bir şirket kuracak zaman buluyordu. Yedi denizleri dolaşan bir balıkken edindiği engin bilgi sayesinde şirket gelişmeye başlıyor ve bir noktada halka bile açılıyordu. Bu arada yıllarca kötülük yapmaktan yorgun düşmüş olan kötü kalpli cadı sonunda o güne dek büyü yaptığı herkesi bulup özür dilemeye ve onları eski hallerine döndürmeye karar veriyor, erkeğe çevirdiği balığı görmeye bile gidiyordu. Balığın sekreteri ona, patron Tayvan’daki ortaklarıyla uydu aracılığıyla gerçekleştirmekte olduğu toplantıyı bitirinceye kadar beklemesini söylüyordu. Hayatının o aşamasında artık bir zamanlar balık olduğunu unutmuştu ve kurduğu şirket dünyanın yarısının kontrolünü elinde tutmaktaydı. Cadı birkaç saat bekledikten sonra toplantının bir türlü bitmemesine öfkeleniyor ve süpürgesine atladığı gibi uçup gidiyordu. Balık günden güne zenginleşiyor, başını kaşıyacak zamanı kalmıyordu ve bir gün, iyice yaşlandığında, çok kârlı bir emlak anlaşması sonucunda satın aldığı sahildeki devasa tesisleri pencereden seyrederken denizi görüyordu. Birden balık olduğunu hatırlıyordu. Dünya borsalarında işleme giren bir düzine kadar yan şirketin denetimini elinden bulunduran çok varlıklı bir balık, ama balık yine de. Yıllardır denizin tuzunu tatmamış bir balık. Okutman Aviad’ın yazmayı bıraktığını gördüğünde ona sorgulayıcı bir bakış attı. “Sonunu getiremiyorum,” diye fısıldadı Aviad özür diler gibi, yazmaya devam eden yaşlı kadınları rahatsız etmemek için sesini yükseltmemeye özen göstererek.</p>
</body>
</html>
