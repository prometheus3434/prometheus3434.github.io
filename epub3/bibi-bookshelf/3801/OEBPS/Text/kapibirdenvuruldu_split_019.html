<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_17">CEPLERİMDE NELER VAR?</h1>

  <p class="normal">Bir çakmak, öksürük için pastil, bir posta pulu, hafif bükük bir sigara, kürdan, mendil, tükenmez kalem, iki adet beş şekellik madeni para. Bunlar ceplerimde bulunanların sadece küçük bir kısmı. Ceplerimin şişmesinde şaşılacak bir şey yok öyleyse. Pek çok insan sorar bunu bana. “Yahu ceplerinde neler var?” Genellikle yanıt vermeyip gülümsemekle yetinirim. Hatta bazen küçük, kibar bir kahkaha attığım olur. Biri bana bir fıkra anlatmış gibi. Israr edip tekrar soracak olsalar muhtemelen ceplerimdeki şeyleri gösterir, onları neden sürekli yanımda taşımam gerektiğini izah ederim. Israr etmezler ama. Ne bileyim, derim kısa bir kahkaha atarak, ardından tuhaf bir suskunluk gelir ve konu değişir.</p>

  <p class="normal">İşin doğrusu şu ki, ceplerimdeki her şey her zaman tedarikli olmak adına özenle seçilmiştir; hakikat ânı geldiğinde hazırlıklı olayım diye oradadır. Bir kürdanın ya da posta pulunun insana başka nasıl faydası olabilir ki? Eğer harikulade güzellikte bir kız -aslında harikulade güzellikte olması bile gerekmez, soluk kesen büyüleyici bir gülümsemeye sahip sıradan görünümlü bir kız da olabilir- sana bir posta pulun olup olmadığını sorarsa, hatta sormasına bile gerek yok, yağmurlu bir günde elinde pulsuz bir zarfla sokaktaki kırmızı posta kutusunun yanında durup o saatte açık bir postane olup olmadığını bilebileceğini düşünürse ve üşüttüğü için hafifçe öksürürse, sadece üşüttüğü için de değil, o saatte o bölgede açık bir postane bulunmadığını bilmenin umutsuzluğuyla öksürürse, işte o hakikat ânında, “Yahu ceplerinde neler var?” demeyecek, ona sunacağın pul için sana minnettar olacak, belki minnettar bile olmayacak, o büyüleyici gülümsemesiyle gülümsemekle yetinecektir, bir posta pulu karşılığında büyüleyici bir gülümseme - ben böyle bir takasa her zaman varım, pul hisseleri tavan yaparken gülümseme hisseleri yere çakılsa bile.</p>

  <p class="normal">O gülümsemenin ardından teşekkür edip bir kez daha öksürecektir, soğuk algınlığından ötürü, fakat aynı zamanda mahcubiyetten. Ve ben ona öksürüğü için bir pastil sunacağım. “Başka neler var ceplerinde?” diye soracak, fakat o olumsuz yahu sözcüğünü eklemeden ve ben hiç tereddüt etmeden soruyu şöyle yanıtlayacağım: Hayatın boyunca ihtiyaç duyacağın her şey, aşkım. İhtiyaç duyacağın her şey.</p>

  <p class="normal">Artık biliyorsunuz. Ceplerimde bu var. Çuvallamama fırsatı. Küçük bir şans. Büyük değil, olası bile değil. Bunu biliyorum, aptal değilim. Minicik bir şans, diyelim. Mutluluk kapımı çaldığında ona, “Üzgünüm, sigaram/kürdanım/meşrubat otomatı için bozukluğum yok,” yerine, “Evet,” diyebilmek için minicik bir şans. İşte bu var ceplerimde; bununla şişip kabarıyorlar, evet diyebilmek ve sonra pişman olmamak için ufacık bir şansla.</p>
</body>
</html>
