<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_6">EKİP ÇALIŞMASI</h1>

  <p class="normal">Oğlum onu öldürmemi istiyor. Henüz küçük ve tam olarak ifade edemiyor, ama anlıyorum meramını. “Baba ona sertten daha sert vursun istiyorum,” diyor.</p>

  <p class="normal">“Ağlatacak kadar mı?” diye soruyorum.</p>

  <p class="normal">“Hayır,” diyor, küçük başını iki yana sallayarak, “daha da sert.”</p>

  <p class="normal">Şiddete meyilli bir çocuk değil benim oğlum. Dört buçuk yaşında ve bugüne dek birine vurmamı istediğini hatırlamıyorum. Üzerinde Dora bulunan bir sırt çantası ya da dondurma gibi gereksiz şeyler talep eden bir çocuk da değil. Sadece hak ettiğini düşündüğü şeyleri ister. Babası gibi.</p>

  <p class="normal">Ve, parmakla işaret etmekte sakınca yoksa, annesi gibi <span class="ideitalik">değildir.</span> Annesi eve gözlerinde yaşlarla girip trafikte ona küfreden bir adama ya da dükkânda onu kazıklayan bir satıcıya dair hikâyeler anlatırdı eskiden. Olayı üç-dört farklı biçimde anlatmasını ister, sorular sorar, en küçük ayrıntıya varıncaya dek irdeler ve on seferin dokuzunda hatalı olduğunu keşfederdim. Arabadaki adam ona küfretmekte haklı olurdu ve satıcının bütün yaptığı faturasına katma değer vergisini eklemekten ibaretti.</p>

  <p class="normal">Fakat benim küçük Roiki’m onun gibi değil. Babasından birine onu ağlatmaktan daha beter edecek kadar sert vurmasını istiyorsa, işin içinde bir iş olması gerektiğini biliyorum. “Ne yaptı sana?” diye soruyorum. “Vurdu mu?”</p>

  <p class="normal">“Hayır,” diyor Roiki. “Annem dışarı çıktığında bana bakıcılık yapıyor. Kapıyı anahtarla kilitliyor. Beni odamda, karanlıkta bırakıyor ve kapıyı açmıyor. Ağlasam bile. Uslu olacağıma söz versem bile.”</p>

  <p class="normal">Sımsıkı sarılıyorum ona. “Tasalanma,” diyorum, “Baba anneanneyi durduracak.”</p>

  <p class="normal">“Ona sertten daha sert mi vuracaksın?” diye soruyor gözyaşlarının arasından.</p>

  <p class="normal">Bir babanın oğlunu ağlarken görmesi çok acı verici. Hele ki boşanmışsa. İçimden “Evet,” demek, sertten daha sert vuracağıma söz vermek geliyor. Fakat bir şey demiyorum. Dikkatliyim. Çünkü bir çocuğa söz verip tutmamak kadar kötü bir şey yoktur. Çocuğu hayatının sonuna kadar yaralayabilir bu. Hemen konuyu değiştiriyorum. “Babanın iş yerindeki otoparka gitmek ister misin? Seni kucağıma alırım, arabayı birlikte süreriz - ekip çalışması ha?”</p>

  <p class="normal">“Ekip çalışması” dediğim anda gözleri heyecanla parıldıyor, ağlamasından artakalan yaşlar daha da parıldamalarına neden oluyor. Otoparkta yarım saat kadar birlikte araba sürüyoruz. O, direksiyonu kumanda ediyor, ben pedalları. Vites değiştirmesine bile izin veriyorum. Geri vites onu çıldırtıyor. Çocuk kahkahası gibisi yok.</p>

  <p class="normal">Onu on beş dakika erken bırakıyorum. Bizi izlemekte olduklarını bildiğim için bu tür şeylere özellikle dikkat ediyorum. Asansöre binmeden önce üstünün başının tertipli olduğundan, onu kirsiz ve lekesiz teslim ettiğimden emin oluyorum. Sonra lobi aynasında kendime bakıp aynı şeyleri kontrol ediyorum.</p>

  <p class="normal">“Nereye gittiniz?” diye soruyor Şeyni, kapıdan içeri girmemizi bile beklemeden. “Gymboree’ye,” diye cevap veriyor Roiki - anlaştığımız gibi. “Çocuklarla oynadık.”</p>

  <p class="normal">“Umarım Baba bu kez güzel oynamıştır,” diyor Şeyni, kendinden hoşnut görünerek, “diğer çocukları itip kakmamıştır.”</p>

  <p class="normal">“Baba kimseyi itip kakmadı,” diyorum, çocuğun önünde beni kışkırtmaya çalışmasından hoşnut olmadığımı açıkça ima eden bir tonla.</p>

  <p class="normal">“İtip kakmadı,” diyor Roiki. “Çok eğlendik!”</p>

  <p class="normal">Oyun parkından sonra ağlamış olduğunu ve anneannesinin canını yakmamı istediğini bütünüyle unutmuş. Çocukların böyle şahane bir yanları var. Ne yaparsan yap, bir saat sonra unutup başka şeyler düşünürler, onları daha mutlu edecek şeyler. Fakat ben artık çocuk değilim ve arabama döndüğümde zihnimde Roiki’nin küçük odasında kapıyı tekmelediğini ve kapının öte yanında duran Şeyni’nin suratsız annesinin kapıyı açmadığını canlandırabiliyorum. Bunu zekice halletmeliyim. Kadının buna bir son vereceğinden emin olmalıyım – fakat kendimi korumak zorundayım, oğlumu görmeyi tehlikeye atamam. Bu acınası, on beş günde bir ziyaretlerin bile bedeli yeterince ağır zaten.</p>

  <p class="normal">Şu hadise olmayan hadisenin bedelini hâlâ ödüyorum. Küçük tombul bir kız salıncakların bulunduğu bölümde oğluma saldırdı. Bütün gücüyle çimdiklerken ben de onu uzaklaştırmaya çalıştım. Kızı sol elimle hafifçe çektiğimde düşüp metal çerçeveye çarptı. Hiçbir yerine bir şey olmadı, ufacık bir çiziği bile yoktu, isterik olduğu besbelli olan annesi bile mesele çıkarmadı. Fakat Roiki kazayla bundan Şeyni’ye söz ettiğinde, Amram ile Şeyni çekirge gibi üstümde gezinmeye başladı. Bir daha çocuğun önünde “şiddet eğilimi” gösterecek olursam imzalamış olduğumuz anlaşmayı temyiz ettirmek için mahkemeye başvuracaklarını söyledi Şeyni.</p>

  <p class="normal">“Ne şiddeti?” dedim ona. “Birlikte beş sene yaşadık, sana bir kez olsun el kaldırdım mı?” O konuda söyleyecek bir şeyi olmadığını biliyor. Pek çok kez sıkı bir tokadı hak ettiği olmuştu, fakat ben her seferinde kendimi frenlemiştim. Başkası olsa kıçına tekmeyi yerleştirirdi. Fakat ben hayatımda bir kadına el kaldırmadım. Sonra bir şekilde, ne olduğunu anlayamadan, Amram işe burnunu soktu. “Şimdi, şu anda bile, şiddet eğilimi gösteriyorsun,” dedi bana. “Gözlerinde çılgın bir bakış var.”</p>

  <p class="normal">“Çılgın bir bakış değil,” dedim ona, gülümseyerek. “İnsan ruhuna dair bir şey. Duygu diyoruz buna. Sende zerresinin bile bulunmayışı kötü bir şey olduğu anlamına gelmez.”</p>

  <p class="normal">Sonunda, kendisinde bolca bulanan şiddet karşıtlığıyla bağırıp çağıran, tehdit eden, oğlumu bir daha göremeyeceğimi söyleyen Amram oldu. Onu kaydetmediğime hayıflanıyorum. Lağımdan farkı yoktu açtığı ağzın. Fakat ona iyice ayar vermek için gülümseyip rahat bir tavır takınmakla yetindim. Sonunda meseleyi kapatmak için bir daha asla böyle bir şey yapmayacağıma söz verdim. Sanki ertesi gün yere sermek için kendime bir başka beş yaşında kız bulmayı planlıyormuşum gibi.</p>

  <p class="normal">Roiki’yi oyun parkından bir sonraki alışımda doğrudan anneanne konusunu açıyorum. Onun açmasını bekleyebilirim, fakat çocuklar bu tür şeyleri geciktirmeyi sever ve benim o kadar zamanım yok. “Son konuşmamızdan sonra,” diyorum, “Anneanne sana bakıcılık yaptı mı?”</p>

  <p class="normal">Roiki ona satın aldığım kavunlu çubuk dondurmayı yalayıp başını sallıyor. “Bir daha yaparsa,” diye soruyor, “canını yakacak mısın?”</p>

  <p class="normal">Derin bir soluk alıyorum. Evet demeyi dünyada her şeyden daha çok istiyorum, fakat göze alamam. Onu görmemi engellerlerse, ölürüm. “İstiyorum–her şeyden çok,” diyorum ona. “Anneanne’nin canını yakmayı dünyada her şeyden daha fazla istiyorum. Ona sertten daha sert vurmak istiyorum. Ve sadece Annenanne’ye değil. Senin canını yakan herkese.”</p>

  <p class="normal">“Şu dondurma külahı biçimindeki parktaki kıza yaptığın gibi mi?” diyor, gözleri parlayarak.</p>

  <p class="normal">“Parktaki kıza yaptığım gibi,” diyorum, başımı sallayarak. “Fakat Anne, Baba’nın başkalarına vurmasını istemiyor. Baba Anneanne’ye ya da başka birine vuracak olsa bir daha gelip seninle oymasına izin vermeyecekler. Yaptığımız şeyleri yapamayacağız. Anlıyor musun?”</p>

  <p class="normal">Cevap vermiyor Roiki. Dondurması pantolonuna damlıyor. Erimesine bilerek izin veriyor, müdahale etmemi bekleyerek. Etmiyorum ama. Uzun bir sessizlikten sonra, “Odada tek başıma kalmak güzel değil benim için,” diyor.</p>

  <p class="normal">“Biliyorum,” diyorum, “fakat ben bunu engelleyemem. Bir tek sen engelleyebilirsin. Baba sana nasıl engelleyeceğini öğretmek istiyor.”</p>

  <p class="normal">Anneannesi onu bir daha odaya kilitlediğinde ne yapması gerektiğini izah ediyorum. Kendine gerçekten zarar vermeden morartmak için başının hangi bölümünü duvara vurması gerektiğini.</p>

  <p class="normal">“Acıyacak mı?” diye soruyor.</p>

  <p class="normal">Acıyacağını söylüyorum. Ona şimdiye kadar bir kez bile yalan söylemedim. Şeyni’nin aksine. Henüz birlikteyken aşılarını yaptırmak için çocuk doktoruna götürmüştük, yol boyunca arı sokmasından ve iyi çocuklara verdikleri armağanlardan falan söz ederek oğlanın kafasını karıştırıp durdu, ta ki ben sözünü kesip, “Orada elinde sana acı verecek bir iğne tutan bir kadın olacak–fakat bu konuda yapabileceğimiz bir şey yok. Bu dünyada atlatmak zorunda olduğumuz bazı şeyler var,” diyene kadar. Ve o zaman henüz iki yaşında bile olmayan Roiki bana o zeki bakışıyla baktı ve anladı. Odaya girdiğimizde bütün benliğiyle geri çekilmek istediği belliydi. Fakat itiraz etmedi, kapıya doğru koşmadı. Küçük bir adam gibi başına gelene katlandı.</p>

  <p class="normal">Birlikte planın her adımını tekrar gözden geçiriyoruz. Daha sonra Şeyni’ye söyleyeceği şeylerin üstünden geçiyorum. Anneanne’yi nasıl kızdırdığını ve Anneanne’nin onu nasıl duvara doğru ittiğini. Özetle, o morluğun nasıl oluştuğunu.</p>

  <p class="normal">“Acıyacak mı?” diye soruyor sonunda tekrar.</p>

  <p class="normal">“Acıyacak,” diyorum. “Ama bir kerelik. Ondan sonra Anneanne seni bir daha tek başına odaya kilitleyemeyecek.”</p>

  <p class="normal">Roiki susuyor. Düşünüyor. Dondurması bitmiş bile. Çubuğu yalıyor. “Peki, annem uydurduğumu söylemez mi?”</p>

  <p class="normal">Alnını okşuyorum. “Başında yeterince büyük bir morluk varsa, hayır, söylemez.” Ondan sonra arabaya binip otoparka gidiyoruz. Roiki direksiyonu kumanda ediyor, ben pedalları. Ekip çalışması. Arabayı sürerken Roiki’ye nasıl klakson çalındığını gösteriyorum ve bayılıyor. Klaksona basıp duruyor, otopark görevlisi gelip kesmemizi söyleyinceye kadar. Gece vardiyasında çalışan yaşlı Arap görevli bu. “Lütfen,” diyorum, göz kırpıp bir yirmilik uzatarak. “Çocuk oynuyor. Birkaç dakika sonra gideceğiz.” Arap bir şey demiyor. Parayı alıp kulübesine doğru yürüyor.</p>

  <p class="normal">“Adam ne istiyordu?” diye soruyor Roiki.</p>

  <p class="normal">“Hiçbir şey,” diyorum. “Gürültünün nereden geldiğini merak etmiş.”</p>

  <p class="normal">“Bir kere daha klakson çalabilir miyim?”</p>

  <p class="normal">“Tabii ki, meleğim.” Onu öpüyorum. “Bir kereden fazla. Tekrar tekrar. Canının çektiği kadar.”</p>
</body>
</html>
