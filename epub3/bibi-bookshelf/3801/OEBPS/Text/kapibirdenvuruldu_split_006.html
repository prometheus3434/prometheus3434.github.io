<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_4">KAPALI</h1>

  <p class="normal">Sürekli hayal kuran bir adam tanıyorum. Bu adam sokakta bile gözleri kapalı yürür. Bir gün arabasının yolcu koltuğunda otururken başımı çevirip soluma baktığımda onu iki eli direksiyonda ve gözleri kapalı gördüm. Ciddiyim, karayolunda o şekilde sürüyordu.</p>

  <p class="normal">“Haggai,” dedim, “bu hiç de iyi bir fikir değil. Haggai, gözlerini aç.” Fakat hiçbir şey yokmuş gibi sürmeye devam etti.</p>

  <p class="normal">“Şimdi neredeyim biliyor musun?” diye sordu bana.</p>

  <p class="normal">“Gözlerini aç,” dedim yine, “korkutuyorsun beni.” Mucizevi bir şekilde kaza yapmadık.</p>

  <p class="normal">Adam başkalarının evlerine dair hayal kuruyor, ona ait olduklarına dair. Arabalarına dair, işlerine dair. İşlerini boş verin. Karılarına dair. Başkalarının karılarının kendi karısı olduğuna dair hayaller kuruyor. Çocuklarının da - sokakta ya da parkta karşılaştığı veya televizyon ekranlarında gördüğü çocukların kendi çocuklarının yerini aldığını hayal ediyor. Ona kalsa bütün hayatını hayal kurarak geçirecek.</p>

  <p class="normal">“Haggai,” diyorum ona, “Haggai, uyan. Kendi hayatına uyan. İnanılmaz bir hayatın var. Şahane bir karın, muhteşem çocukların var. Uyan.”</p>

  <p class="normal">“Kes,” diye karşılık veriyor içine gömüldüğü armut koltuğundan, “içine etme. Şu anda kiminle birlikteyim biliyor musun? Eski askerlik arkadaşım Yotam Ratsabi’yle. Yotam Ratsabi’yle cip turundayız. Ben, Yoti ve küçük Eviatar Mendelssohn. Amit’in kreşindeki şu büyümüş de küçülmüş çocuk. Eviatar olacak küçük şeytan bana, ‘Baba, susadım. Bir bira içebilir miyim?’ diye soruyor. Tahayyül edebiliyor musun? Yedi yaşında bile değil henüz. Ben de, ‘Hayır, Evi. Annenin izin vermediğini biliyorsun,’ diyorum. Annesi derken eski karımı kastediyorum. Okuldan Rona Yedidia. Bir manken kadar güzel, fakat çok sert ve kararlı.”</p>

  <p class="normal">“Haggai,” diyorum, “Evi senin oğlun, Rona da karın değil. Sen henüz boşanmadın, mutlu bir evliliğin var. Aç gözlerini.”</p>

  <p class="normal">“Çocuğu ne zaman ona götürsem aletim kalkıyor,” diyor, beni duymamış gibi. “Gemi direği gibi oluyor. Harikulade, eski karım, harikulade fakat çok katı. Aletimi kaldıran da onun bu katılığı.”</p>

  <p class="normal">“O, senin eski karın değil,” diyorum, “ayrıca aletin kalkmış falan değil.” Ne dediğimi biliyorum. Benden bir metre uzakta oturuyor ve üzerinde şortu var. Herhangi bir sertlik görmüyorum.</p>

  <p class="normal">“Ayrılmak zorunda kaldık,” diyor. “Onunla birlikte olmaktan nefret ediyordum. O da kendiyle birlikte olmaktan nefret ediyordu.”</p>

  <p class="normal">“Haggai,” diye yalvarıyorum, “karının adı Carnie. Ve evet, harikulade. Fakat katı değil. Sana karşı değil.” Karısı gerçekten çok yumuşak bir insan. Bir kuşun yumuşak ruhuna ve kocaman bir yüreğe sahip; herkesin acısını duyumsar. Dokuz aydır birlikteyiz. Haggai işe erken başlar, bu yüzden sekiz buçukta onu görmeye giderim, karısı çocukları kreşe bıraktıktan hemen sonra.</p>

  <p class="normal">“Rona’yla okulda tanıştık,” diye devam ediyor. “O benim ilk göz ağrımdı, ben de onun. Boşandıktan sonra bir süre farklı kadınlarla yattım, fakat hiçbiri onunla kıyaslanamazdı. Biliyor musun, hâlâ yalnızmış gibi görünüyor, uzaktan en azından. Hayatında biri olduğunu öğrenirsem yıkılırım, boşanmış olmamıza rağmen. Paramparça olurum. Katlanamam. Diğer kadınlar benim için hiçbir şey ifade etmiyor. Yalnız o. Ondan başka hiç kimse olmadı.”</p>

  <p class="normal">“Haggai,” diyorum, “karının adı Carnie ve hayatında başka biri yok. Hâlâ evlisiniz.”</p>

  <p class="normal">“Rona’nın hayatında da başka biri yok,” diyor, kuru dudaklarını yalayarak, “hiç kimse. Biri olsaydı kendimi öldürürdüm.”</p>

  <p class="normal">Ellerinde alışveriş poşetleriyle Carnie giriyor daireye. Beni öylesine selamlıyor. Birlikte olmaya başladığımızdan beri başkalarının yanında bana daha mesafeli davranmaya çalışıyor. Haggai’ye hiçbir şey demiyor; gözleri kapalı olduğunda onunla konuşmanın yararsız olduğunu biliyor.</p>

  <p class="normal">“Evim,” diyor Haggai, “Tel Aviv’in göbeğinde. Harikulade bir ev, pencerenin tam önünde bir dut ağacı var. Fakat küçük, çok küçük. Hafta sonları, çocuklar bana geldiğinde, çekyatı çıkarmak zorunda kalıyorum. Anamı ağlatıyor. Bu yaza kadar bir çözüm bulamazsam taşınmak zorunda kalacağım.”</p>
</body>
</html>
