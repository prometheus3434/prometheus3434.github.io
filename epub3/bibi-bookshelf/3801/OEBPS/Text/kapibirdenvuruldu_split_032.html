<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_30">JOSEPH</h1>

  <p class="normal">İnsanın hayatını değiştirebilecek konuşmalar vardır. Bundan eminim. Yani, buna inanmak isterim. Bir kafede bir yapımcıyla oturuyorum. Tam olarak yapımcı değil aslında, bugüne dek bir şey yapmadı, fakat yapmak istiyor. Kafasında bir film fikri var ve senaryoyu benim yazmamı istiyor. Ona senaryo yazmadığımı izah ediyorum, o da bunu kabullenip garsonu çağırıyor. Hesabı isteyeceğinden eminim, ama onun yerine kendine bir espresso söylüyor. Garson bana bir şey alıp almayacağımı soruyor, ben de bir bardak su istiyorum. Yapımcı olmak isteyen adamın adı Yosef, fakat kendini Joseph diye tanıtıyor. “Yosef adını kimse kullanmıyor artık,” diyor. “Ya Sefi ya Yosi ya da Yos kullanıyorlar, ben de Joseph’i seçtim.” Zeki adam, bu Joseph. Aklımdan geçenleri şıp diye anlıyor. “Meşgulsün, değil mi?” diyor saatime göz attığımı fark edince. “Çok meşgulsün. Seyahat ediyorsun, çalışıyorsun, e-posta yazıyorsun,” diye ekliyor ardından. Söyleyiş biçiminde kötü niyet ya da alaycılık yok ama. Gerçeği dillendiriyor ya da duygudaşlık kuruyor. Başımı sallıyorum. “Meşgul olmamak seni korkutuyor mu?” diye soruyor. Başımı sallıyorum yine. “Beni de,” diyor ve sarı dişlerini göstererek gülümsüyor. “İçimizde bir şey olmalı. Ürkütücü bir şey. Yoksa zamanımızı muhtelif projeler üzerinde çalışarak harcamazdık. Ben en çok neden korkarım, biliyor musun?” diye soruyor. Ne yanıt vereceğimi düşünüyorum, fakat Joseph devam ediyor. “Kendimden,” diyor, “olduğum şeyden. Hani boşaldıktan hemen sonra içine bir hiçlik duygusu dolar ya? Sevdiğin biriyle değil de, kızın tekiyle ya da otuzbir çektikten sonra. Biliyor musun bu duyguyu? İşte o korkutur beni, kendi içime bakmak ve orada bir şey görmemek. Bildiğimiz o sıradan hiçlik duygusu değil bu, insanı bütünüyle çökerten bir hiçlikten söz ediyorum, nasıl adlandıracağımı bilmiyorum…”</p>

  <p class="normal">Şimdi susuyor. Suskunluğundan rahatsızlık duyuyorum. Daha samimi olsaydık belki ben de onunla birlikte susabilirdim. Fakat ilk buluşmamızda değil. Böyle bir laf ettikten sonra değil. “Bazen,” diyorum içtenliğine karşılık vermeye çalışarak, “hayat bir tuzakmış gibi geliyor bana. Farkında olmadan içine girdiğin ve birden etrafına kapanan bir şey. Ve bir kez içine girmişsen, hayatın içine girmeyi kastediyorum, kaçış yoktur. İntihar dışında belki, ki gerçek anlamda bir kaçıştan çok teslimiyettir bence. Ne demek istediğimi anlıyor musun?”</p>

  <p class="normal">“Sikik bir boktanlık,” diyor Joseph, “senaryoyu yazmayacak olman sikik bir boktanlık.” Çok garip bir konuşma biçimi var. Küfür edişi bile farklı. Ne diyeceğimi bilemiyorum bunun üzerine, bu yüzden susuyorum. “Boş ver,” diyor bir süre sonra. “Senin reddetmen bana başkalarıyla tanışma ve daha çok kahve içme olanağı tanıyacak. Bu işin güzelliği de burada zaten. Yapımcılığın bana göre olduğunu sanmıyorum aslında.” Başımı sallamış olmalıyım, çünkü tepki veriyor. “Bu işi kıvıramayacağımı düşünüyorsun, değil mi? Aslında yapımcı olmadığımı, ailesinden biraz para bulmuş ve çok konuşan biri olduğumu düşünüyorsun, değil mi?” Başımı sallamaya devam etmiş olmalıyım, farkında olmadan, baskı yüzünden, çünkü şimdi gülüyor. “Haklısın,” diyor, “ama seni şaşırtırım belki. Ve kendimi de.”</p>

  <p class="normal">Joseph hesabı istiyor ve ödemekte ısrar ediyor. “Garsonumuza ne diyorsun?” diye soruyor kredi kartının geri gelmesini beklerken, “o da kaçmaya çalışıyor mu sence? Kendinden, yani?” Omuz silkiyorum. “Ya şu şimdi içeri giren tip, üzerinde palto olan? Ter içinde kalmış. Bir şeyden kaçtığı kesin. Bir dernek kurarız belki. Film çekmek yerine-kendilerinden kaçan, bulacakları şeyden korkan insanları bulmayı hedefleyen bir program. Çok tutabilir.” Üzerinde palto olan terli adama bakıyorum. Hayatımda ilk kez bir intihar bombacısı görüyorum. Daha sonra, hastanede, yabancı muhabirler onu tarif etmemi istediğinde hatırlamadığımı söyleyeceğim. Çünkü bunun kişisel bir şey olduğunu düşünüyorum, onunla benim aramda kalması gereken bir şey. Joseph de patlamadan sağ çıkacak. Garson kız çıkamayacak ama. Onun suçu yok. Bu tür terörist saldırılarında kişilik bir etken değil. Her şey açıya ve uzaklığa bağlı nihayetinde. “Şu içeri giren kesinlikle bir şeyden kaçıyor,” diyor Joseph, ceplerinde garsona bahşiş bırakmak için bozukluk arayarak. “Belki <span class="ideitalik">o</span> kabul eder benim için senaryo yazmayı. Ya da buluşup bir kahve içmeyi, hiç olmazsa.” Garsonumuz, elinde mönüyle, paltolu terli adama doğru süzülüyor.</p>
</body>
</html>
