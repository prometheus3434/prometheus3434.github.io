<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_29">YIL BOYUNCA EYLÜL</h1>

  <p class="normal">Büyük buhran baş gösterdiğinde en büyük darbeyi NW aldı. Ürünleri varlıklı kesimi hedefliyordu, fakat Chicago ayaklanmasından sonra varlıklı kesim de onları satın almaz oldu; kimi ekonomik istikrarsızlıktan ötürü, kimi de komşularından utandığı için. Şirketin hisseleri dünyanın borsa döşemelerinde yere çakılıp kan kaybetmeye başladı. NW ekonomik buhranın simgesine dönüştü. <span class="ideitalik">Wall Street Journal’</span>ın onlar için attığı manşet, “EYLÜL AYINDA DOLU FIRTINASI” şeklindeydi; güneşli bir güz gününde üzerlerinde sadece mayolarıyla Noel ağacı süslemekte olan bir aileyi gösteren “YIL BOYUNCA EYLÜL” sloganlı reklam kampanyalarına atfen. Reklam çok etkili olmuştu. İlk kez yayımlanmasından bir hafta sonra günde üç bin adet satmaya başlamışlardı bile. Varlıklı Amerikalıların yanı sıra öyle gibi yapan daha az varlıklı Amerikalılar da satın alıyordu. NW hava kontrol sistemleri milyonerliğin resmi damgası gibiydi adeta. Doksanlı ve iki binli yıllarda özel jetin simgelediğini o zamanlar NW simgeliyordu. Güzel Hava, zenginlere özel. Arktik Grönland’da yaşıyorsan ve kardan, gökyüzünün griliğinden bezmişsen, tek yapman gereken kredi kartını kullanmaktan ibaretti, birkaç uydu vasıtasıyla yılın her ayında balkonunda Cannes’dan çıkma mükemmel bir güz günü ayarlanıyordu.</p>

  <p class="normal">Yakov (Yaki) Brayk bu sistemi ilk satın alanlardan biriydi. Parasını çok sever, kolay kolay harcamazdı. Fakat terli tişörtünün sırtına yapıştığı o nemli New York yazlarına duyduğu nefret, Zimbabwe’ye sattığı silahlardan kazandığı paraya duyduğu sevgiye ağır basmıştı. Sadece kendi için değil, yaşadığı sokaktaki herkes için bir sistem satın aldı. Kimileri yanılgıya kapılıp bunu cömertlik addetti, fakat işin aslı başkaydı; Yaki güzel havadan köşedeki markete gidinceye kadar yararlanmak istediği için yapmıştı bunu. O market onun için özel olarak İsrail’den filtresiz Noblesse sigarası ithal eden tek yerdi ve Yaki’nin yaşam alanının sınırını oluşturuyordu. Yaki çeki imzaladı ve oturduğu sokak bir iklim cennetine dönüştü. Kasvetli yağmurlara ve boğucu sıcaklara son. Yıl boyunca eylül. Hem o can sıkıcı New York eylülü de değil, hayır efendim, büyüdüğü Hayfa’nın o eşsiz güzü. Sonra birden, durup dururken, Chicago’da ayaklanmalar baş gösterince komşuları ondan mükemmel güz havasını kapatmasını istedi. Önce kulak asmadı, fakat sonra posta kutusunda avukatlardan gelen mektupları bulmaya başladı ve biri arabasının ön camına kafası kesilmiş bir tavuskuşu bıraktı. İşte o zaman karısı da ondan sistemi kapatmasını istedi. Aylardan ocaktı. Yaki güz havasını kapattı ve günler anında kısalıp kasvet verici olmaya başladı. Bütün bunlar kafası kesik bir tavuskuşu ve onu her zamanki gibi zayıflığıyla kontrol etmeyi başaran kaygılı, anoreksik karısı yüzündendi.</p>

  <p class="normal">Resesyon giderek kötüledi. NW hisseleri borsada yere çakıldıktan sonra Yaki’nin şirketinin hisseleri de dibi boyladı. Dibe vurdular ve kayaları delip daha da dibe indiler. Tuhaftır, resesyonun silah ve uyuşturucu pazarını etkilemeyeceğini düşünürsün, fakat tam aksi gerçekleşti. İnsanların ilaç alacak parası yoktu ve uzun zaman önce unuttukları bir şeyi keşfetmişlerdi; ateşli silahlar, elektrikli araba pencereleri gibi bir lükstü ve birinin kafatasını çatlatmak için bahçede bulacağın bir taş parçası yeterli olabiliyordu. Yaki’nin silahları olmaksızın başlarının çaresine bakmayı çabucak öğrendiler, Yaki’nin mart ortasının kasvetli havasına alışmasından çok daha çabuk. Ve Yaki Brayk ya da ekonomi yazarlarının ona yakıştırdıkları isimle, Lucky Brayk, iflas etti.</p>

  <p class="normal">Daireyi kaybetmedi (şirketin muhasebecisi evi geriye dönük olarak karısının üzerine yapmayı başarmıştı), fakat gerisi gitti. Mobilyayı bile aldılar. Dört gün sonra sistemi sökmek üzere bir NW teknisyeni geldi. Yaki kapıyı açtığında adam yağmurdan iliklerine kadar ıslanmıştı. Yaki ona sıcak bir kahve yaptı, oturup bir süre lafladılar. Yaki Chicago ayaklanmalarından kısa bir süre sonra sistemi kullanmayı bıraktığını söyledi. Adam Yaki’ye müşterilerin çoğunun sistemi kullanmayı bıraktığını anlattı. Ayaklanmalardan söz ettiler, varoşlardan akan öfkeli kitlelerin kent zenginlerinin sayfiye evlerini nasıl yağmaladığından. Ayaklanmacılardan biri birkaç gün sonra bir haber programında, “Onların sahip olduğu bütün o güneş bizi çıldırttı,” demişti. “Bizim kıçımız yakıt parası bulamadığımız için donarken o orospu çocukları, o orospu çocukları…” Adam o noktada gözyaşlarına boğulmuştu. Kamera kimliğini gizlemek için adamın yüzünü flulaştırmıştı, bu yüzden gözyaşlarını göremiyordun, fakat yaralı bir hayvan gibi inlediğini duyabiliyordun. Siyahi olan teknisyen Chicago’nun o mahallesinde doğduğunu fakat bugün bunu itiraf etmeye utandığını söyledi. “Bütün o para,” dedi, “siktiğimin bütün o parası dünyanın anasını belledi.”</p>

  <p class="normal">Teknisyen kahvesini bitirdikten sonra sistemi sökmek için ayağa kalktığında Yaki ona son bir kez çalıştırıp çalıştıramayacağını sordu. Teknisyen omuz silkince Yaki adamın olumlu yanıt verdiğini varsaydı. Uzaktan kumandanın birkaç düğmesine bastı ve birden bir bulutun arkasında güneş belirdi. “Gerçek güneş değil bu, biliyorsun,” dedi teknisyen gururla. “Lazer vasıtasıyla görüntüsünü yansıtıyorlar.” Yaki gözlerini kırpıp, “İçine etme. Benim için güneş,” dedi. Teknisyen başını sallayıp, “Harikulade bir güneş,” dedi, “yazık ki ben arabaya dönünceye kadar onu orada tutamayacaksın. Bıktım usandım bu yağmurdan.” Yaki bir şey demedi. Gözlerini kapatıp güneşin yüzünü okşamasına izin vermekle yetindi.</p>
</body>
</html>
