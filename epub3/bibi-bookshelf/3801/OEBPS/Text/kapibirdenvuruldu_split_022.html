<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_20">KANCIK</h1>

  <p class="normal">“Dul.” O kadar seviyordu ki sözcüğün tınısını, bayılıyordu. Fakat sevdiği için utanıyordu da, gerçi elden ne gelir, denetlenemeyen bir duygudur sevgi. “Bekâr” sözcüğünün her zaman bencillik çağrıştırdığını düşünmüştü, hedonizm çağrıştırdığını. “Boşanmış” sözcüğü ise yenilgiyi, hatta hezimeti çağrıştırır. Fakat “dul?” “Dul” sözcüğü sorumluluk alabilen birini çağrıştırırdı, bağlanmayı bilen birini. Şimdi yalnızsa, bunun için, inancına bağlı olarak, sadece Tanrı’yı ya da doğal güçleri suçlayabilirdi. Bir sigara çıkardı ve yakmak üzereydi ki karşısında oturan anoreksik kız Fransızca bir şeyler geveleyip NON FUMEUR yazısını işaret etti. Marsilya-Paris treninde bir Gauloise light yakmana izin vermeyecekleri kimin aklına gelir? Dul kalmadan önce ne zaman bir sigara yakmaya yeltense Bertha sağlığıyla başlayıp bir şekilde migreniyle biten bir tirada koyulurdu ve şimdi, sıska Fransız kız onu fırçaladıktan sonra, birden Bertha’yı özlediğini hissetmişti.</p>

  <p class="normal">“Karım da,” dedi Fransız kıza sigarayı pakete geri koyduğunu göstererek, “sigara içmemden hazzetmez.”</p>

  <p class="normal">“İngilizce yok,” dedi Fransız kız.</p>

  <p class="normal">“Sen,” diye ısrar etti, “kızımla aynı yaştasın. Daha çok yemek yemelisin. Sağlıklı değil.”</p>

  <p class="normal">“İngilizce yok,” diye tekrarladı Fransız kız, fakat omuzları ona ihanet ediyordu, her şeyi anlıyordu aslında.</p>

  <p class="normal">“Kızım Marsilya’da yaşıyor,” diye devam etti. “Kocası doktor, göz doktoru,” dedi, kızın korkuyla kırpmakta olduğu yeşil gözlerinden birini işaret ederek.</p>

  <p class="normal">Trendeki kahve bile Hayfa’da içebileceğin en iyi kahveye beş basardı. Evet, lezzet söz konusu olduğunda kahrolası Fransızların üstüne yoktu. Marsilya’da bir hafta geçirdikten sonra pantolonunun düğmesini ilikleyemez hale gelmişti. Zahava daha uzun kalmasını istemişti. “Acelen ne?” diye sormuştu. “Annem öldü, emekli oldun, yalnız yaşıyorsun.” “Yalnız” ve “emekli;” bu sözcüklere dair o kadar aşikâr bir şey söz konusuydu ki kızı sözcükleri telaffuz ederken yüzünde rüzgârını hissetmişti. Dükkândaki işini hiçbir zaman sevmemişti zaten ve Bertha, canım, bir zaafı vardı ona karşı, ama küçük yatak odalarındaki ahşap gardırop gibi, o kadar çok yer kaplıyordu ki başka bir şeye yer kalmıyordu. Bertha öldükten sonra yaptığı ilk iş eskici dükkânındaki adamı çağırıp o gardıroptan kurtulmak olmuştu. Devasa gardırobun kayışlarla bağlanıp üçüncü kattan aşağı kaydırılışını merakla izleyen komşulara bunun başlarına gelen trajik olayı çağrıştırdığını söyledi. Trajik olay. Gardırop gittikten sonra oda birden daha büyük ve aydınlık görünmüştü gözüne. Onca yıldan sonra, arkasında bir pencere olduğunu unutmuştu.</p>

  <p class="normal">Yemek vagonunda karşısına yetmiş yaşlarında bir kadın oturdu. Bir zamanlar çok güzel olduğu her halinden belliydi ve bunu insanlara hatırlatmak için elinden geleni yapıyordu. Ancak zarif bir biçimde, ustalıkla uygulanmış biraz ruj ve göz kalemiyle. “Ah… elli yıl önce görecektin asıl sen beni.” Yanında, yemek tepsilerine ayrılmış rafta, işlemeli açık mavi yelek giydirilmiş bir kaniş oturuyordu. Kaniş o iri, aşina gözlerini ona dikti. “Bertha?” diye geçirdi içinden, dehşete kapılarak. Kaniş kısa bir havlamayla onu teyit etti. Yaşlı kadın korkması için bir neden olmadığını söylemeye çalışır gibi gülümsedi. Kaniş gözlerini onun gözlerinden hiç ayırmadı. “Gardırobun üstüme kazayla düşmediğini biliyorum,” diyordu gözleri, “gardırobu senin ittiğini biliyorum.” Sigarasından küçük bir nefes aldı ve kadına gergin bir gülümsemeyle karşılık verdi. “Beni öldürmek istemediğini, istemsiz bir eylem olduğunu da biliyorum. Senden kışlıkları tekrar aşağı indirmeni istediğimde kontrolünü yitirdin.” Başı kendiliğinden sallanıyordu sanki, bir istemsiz eylem daha. Başka, daha zayıf biri olsaydı gözlerinde çoktan yaşlar birikirdi. “Mutlu musun şimdi?” diye sordu kanişin gözleri. “Şöyle-böyle,” diye yanıtladı gözleriyle. “Yalnızlık zor. Ya sen?” “Fena sayılmam,” dedi kanişin gözleri, ağzını neredeyse gülümser gibi açarak, “sahibem bana iyi bakıyor, iyi bir kadın. Kızımız nasıl?” “Az önce onun evindeydim. Harikulade görünüyor ve Gilbert sonunda bebek yapmaya çalışmayı kabul etti.” “Çok sevindim.” Kaniş kısa kuyruğunu salladı. “Fakat kendine daha iyi bakmalısın. Kilo almışsın ve çok sigara içiyorsun.” “İzin verir misiniz?” diye sordu yaşlı kadına sessizce, eliyle havada bir okşama hareketi yaparak. Bertha’nın gövdesini okşadıktan sonra eğilip onu öptü. “Üzgünüm,” dedi kırık dökük, ağlamaklı bir sesle, “Çok üzgünüm, Bertha, beni bağışla.” “Sizi sevdi,” dedi yaşlı kadın bozuk İngilizcesiyle. “Bakın, yüzünüzü nasıl da yalıyor. Bir yabancıya böyle davrandığına ilk kez şahit oluyorum.”</p>
</body>
</html>
