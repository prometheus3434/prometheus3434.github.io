<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_36">SÜRPRİZ PARTİ</h1>

  <p class="normal">Üç kişi interkomun başında bekliyor. Tuhaf bir an. Acayip bir an; tedirginlik verici, daha doğrusu.</p>

  <p class="normal">“Sen de Avner’in doğum gününe mi geldin?” diye soruyor kır bıyıklı olan düğmeye basana. Düğmeye basan başını sallıyor. Üçüncüsü, burnunda yara bandı olan uzun boylu tip, başını sallıyor. “Şu işe bak,” diyor bıyıklı olan ensesini sinirli bir biçimde ovuşturarak, “siz de onun arkadaşları mısınız?” İkisi de baş sallıyor. Bir kadın sesi yankılanıyor interkomdan.</p>

  <p class="normal">“Yukarı çıkın, yirmi birinci kat.” Ardından kapıyı açan vızıltı. Asansörde düğmeler 21’e kadar; çatı katında yaşıyor bizim Avner.</p>

  <p class="normal">Yukarı çıkarlarken bıyıklı olan onu aslında tanımadığını itiraf ediyor. Avner ve Pnina Katzman’ın hesaplarının bulunduğu Ramat Aviv bankasının müdürüymüş adam. Onlarla hiç tanışmamış, bankanın o şubesine henüz iki ay önce tayin olmuş. Ondan önce Ra’anana’da küçük bir şubenin müdürlüğünü yapıyormuş. Bu yüzden Pnina onu arayıp partiye davet ettiğinde şaşırmış, ama Pnina ısrar etmiş, Avner’in çok mutlu olacağını söylemiş.</p>

  <p class="normal">Burnu bantlı olanın da Avner’e çok yakın olmadığı ortaya çıkıyor. Adamın sigortacısıymış, bir iki kez görüşmüşler. O da uzun zaman önce. Son yıllarda bütün işlerini internet vasıtasıyla görmüşler.</p>

  <p class="normal">Katzman’ları en iyi tanıyan, düğmeye basan, yakışıklı fakat kaşları bitişik olan tip. Onların dişçisiymiş. Pnina’ya dört dolgu ve azı dişlerinden birine bir kaplama yapmış. Avner’in de dişlerini tedavi etmiş, bir dolgu ve bir kanal tedavisi yapmış. Fakat arkadaş oldukları söylenemez.</p>

  <p class="normal">“Bizi davet etmiş olması tuhaf,” diyor Bıyık.</p>

  <p class="normal">“Büyük bir parti olsa gerek,” diyor Yara-Bandı.</p>

  <p class="normal">“Ben gelmeyi düşünmüyordum aslında,” diye itiraf ediyor Bitişik-Kaş, “fakat Pnina çok alıngandır.”</p>

  <p class="normal">“Güzel mi?” diye soruyor Bıyık. Bir banka müdürünün soracağı türden bir soru değil, o da bunun farkında. Bitişik Kaş başını sallayıp, “Evet ama bunun bize ne yararı var,” der gibi omuz silkiyor.</p>

  <p class="normal">Pnina güzel gerçekten. Kırk küsur yaşında ve yaşını gösteriyor. Kırışıklıkları yerli yerinde, yüzünü gerdirmemiş. Kadınlara belli bir cinsel fantezi atfetmek mümkün olsa, diye geçiriyor içinden Bıyık Pnina’nın uzattığı yumuşak eli sıkarken, ona kesinlikle kurtarılmayı bekleyen kadın rolü yakışırdı. Bir tür özgüven eksikliği, bir tür çaresizlik seziliyor kadında. Üçünden başka kimsenin henüz partiye gelmediği anlaşılıyor. Alüminyum folyo kaplı devasa çanakları ve çeşitli mezelerle dolu tepsileri masaya yerleştirmekle meşgul olan <span class="ideitalik">catering</span> personeli var sadece. Hayır, diyor Pnina onları temin ederek, erken gelmediniz. Diğerleri gecikti sadece.</p>

  <p class="normal">“Benim hatam,” diye izah ediyor, “her şeye son anda karar verdim. Bu yüzden sizi davet etmek için bu güne kadar bekledim. Özür dilerim.” Bıyık özür dilemek için bir neden olmadığını söylüyor.</p>

  <p class="normal">Bitişik-Kaş tepsilerin birinin tepesine dikilip sarımsaklı ekmeklere girişmiş bile. O kadar güzel düzenlenmişler ki içlerinden bir tane alınca yokluğu hemen belli oluyor, çekilmiş bir diş gibi.</p>

  <p class="normal">Yaptığının yakışık almadığını, diğerlerini beklemesi gerektiğini biliyor, fakat açlıktan ölmek üzere. O gün yaşlı bir adamın alt ve üst diş etlerini ameliyat etmiş, üç buçuk saatlik bir işlemden sonra da üstünü değişip partiye gelmiş. Eve uğramaya bile zamanı olmamış. Aç şimdi, aç ve mahcup. Sarımsaklı ekmek leziz. Bir tane daha alıyor, beşincisi. Sonra kenara çekiliyor.</p>

  <p class="normal">Evin salonu tek kelimeyle devasa, ayrıca çatıya çıkan bir de cam kapı var. Pnina üç yüz kişi davet ettiğini söylüyor, Avner’in BlackBerry listesindeki herkesi. Hepsi gelmeyecek, biliyor, insanları davet etmek için son anı beklersen olacağı bu. Yine de çok eğlenecekler.</p>

  <p class="normal">Son sürpriz partisini on yıl önce düzenlemiş. Avner’in işleri dolayısıyla Hindistan’da yaşadıkları zamanmış ve davetlilerden biri onlara bir aslan yavrusu hediye etmiş. Hindistan’da yaban yaşamı koruma yasalarına daha esnek yaklaşılıyor ya da onlara pek uyulmuyormuş anlaşılan. O yavru aslan Pnina’nın hayatında gördüğü en tapılası şeymiş. Hatta o parti fevkalade başarılı geçmiş. Bugün ona bir aslan yavrusu hediye edilmesini beklemiyor tabii ki, ama hep birlikte içilecek ve eğlenilecek, çok güzel olacak.</p>

  <p class="normal">“Kendimizi bırakmaya ihtiyacımız var, özellikle son birkaç aydır envanter çıkarmak için köpek gibi çalışan Avner’in buna ihtiyacı var,” diyor Pnina.</p>

  <p class="normal">Hindistan hikâyesi Bıyık’a bir şeyi hatırlatıyor - o da yanında bir hediye getirdi. Elini cebine sokuyor ve üzerinde bankanın logosu bulanan renkli kâğıda sarılmış uzun bir kutu çıkarıyor.</p>

  <p class="normal">“Küçük bir şey,” diyor özür dolu bir sesle, “üstelik benden değil, bütün şube adına.”</p>

  <p class="normal">O inanılmaz aslan hikâyesinden sonra hediye vermek kolay değil. Pnina teşekkür edip Bıyık’a sarılıyor - birbirlerini tanımadıkları düşünülürse oldukça tuhaf bir jest, Yara-Bandı bu kanıda en azından. Pnina hediyenin onda kalmasını ve Bıyık’ın onu daha sonra Avner’e bizzat vermesini istiyor.</p>

  <p class="normal">Avner’in çok mutlu olacağından emin, hediye almaya bayılır.</p>

  <p class="normal">Bu son laf eli boş gelen Bitişik-Kaş’ın keyfinin kaçmasına neden oluyor. Yara-Bandı da hediye getirmemiş, fakat o henüz bir şey yememişti en azından, oysa Bitişik-Kaş altı dilim sarımsaklı ekmek, iki dilim lakerda ve tepsiyi tutan çocuğun kaşer olmadığını iki kez vurguladığı kalamar suşiyi götürmüştü. Bitişik-Kaş gelmekle hata ettiğinin farkında, fakat artık Avner’in ve diğer konukların gelmesini beklemek zorunda. Daha sonra, herkes kendini eğlenceye kaptırmışken çaktırmadan sıvışacak. Fakat o zamana dek yapabileceği bir şey yok ve içeri gireli yirmi dakika olmasına rağmen tek bir konuk bile gelmedi.</p>

  <p class="normal">“Avner’in ne zaman burada olması gerektiğini söylemiştiniz?” diye soruyor Bitişik-Kaş, kayıtsız görünmeye çalışarak. Beceremiyor. Pnina’nın canı sıkılıyor.</p>

  <p class="normal">“Gelmiş olması gerek aslında,” diyor, “ama partiden haberi yok, bu yüzden biraz gecikebilir.” Sonra Bitişik-Kaş’a bir bardak şarap koyuyor. Bitişik-Kaş kibarca reddedince Pnina ısrar ediyor.</p>

  <p class="normal">Yara-Bandı konyak bulunup bulunmadığını soruyor.</p>

  <p class="normal">Bu, Pnina’yı çok mutlu ediyor ve sivri ökçeli iskarpinlerinin üzerinde içki dolabına yürüyüp bir şişe konyak çıkarıyor.</p>

  <p class="normal">“<span class="ideitalik">Catering’</span>ciler de konyak getirmiştir muhtemelen,” diyor, “ama böylesini değil. Bütün konuklara yetmez, fakat bu küçük samimi grubumuz için, şerefe !”</p>

  <p class="normal">Bıyık’a ve kendine konyak koyuyor. Kadehlerini kaldırıyorlar. Kimsenin bir şey söylemeye niyetli olmadığını gören Bıyık fırsatı değerlendirmeye karar veriyor. Orada hazır bulunanlara nice partiler ve pek çok sürpriz diliyor. Hoş sürprizler, elbette. Ve Avner’in yakında gelmesini diliyor, çünkü aksi takdirde yiyecek ya da içecek bir şey bulamayacak. Pnina ile gülüyorlar.</p>

  <p class="normal">Bitişik-Kaş bu lafın kendisine yönelik olduğunu sanıyor. Doğru, bir hayli yemiştir geldiğinden beri, fakat Bıyık’ın espri yapma adına kendisini satmasını yine de yakışıksız buluyor. Pnina da–bu sakil espriye kendisi olmasaydı sahip olamayacağı kaplamaları göstererek gülmesi düpedüz saygısızlık. Buraya kadar, gitme zamanı geldi, diye geçiriyor içinden. Kimsenin canını sıkmadan kibarca ayrılacak, saygısızlık gibi olmasın ama evde karısı bekliyor ve oranın kaşer olmayan suşi ve gergin bir ortamdan başka sunacak bir şeyi yok.</p>

  <p class="normal">Pnina Bitişik-Kaş’ın kekeleyerek yaptığı veda konuşması karşısında aşırı tepki veriyor. “Gidemezsin,” diyor elini tutarak, “bu parti Avner için çok önemli ve sen olmazsan… hiç kimse gelmemiş gibi olur neredeyse. Fakat gelecekler,” diyor kendini hemen toparlayarak, “trafiğe yakalanmış olmalılar, bu saatlerde trafik çok yoğun. Avner onlardan önce gelirse kapıyı açacak ve sadece iki kişi görecek. Harikulade insanlar, ama iki kişi sadece. <span class="ideitalik">Catering</span> personelini saymazsak tabii ki. Gerçekten büyük hayal kırıklığı olur. İnsanın ellinci yaş gününde yaşamak isteyeceği son şey hayal kırıklığı olsa gerek. Yeterince zor bir yaş zaten. Avner hayli zor birkaç ay geçirdi, bu yüzden eve geldiğinde boş bir salonla karşılaşması hiç hoş olmaz.”</p>

  <p class="normal">“Üç kişi de kalabalık sayılmaz,” diyor Bitişik-Kaş, aşikâr gerçeği kötü niyetle dillendirerek. Doğrusunu söylemek gerekirse, diye ekliyor, Pnina’nın yerinde olsaydı partiyi iptal edip Avner gelmeden evi boşaltmaya çalışırdı.</p>

  <p class="normal">Pnina’nın aklı buna hemen yatıyor. <span class="ideitalik">Catering</span> şefini çağırıp daha fazla yiyecek getirmemelerini, ekibi alıp şimdilik aşağıdaki minibüste beklemesini istiyor. Konuklar geldikten sonra ona telefonla mesaj çekecek, o zaman geri gelecekler.</p>

  <p class="normal">“O zamana kadar,” diyor Pnina herkese, Bitişik-Kaş’ın elini bırakmadan, “salonda oturup elimizde kadehlerle Avner’i bekleyelim.”</p>

  <p class="normal">Belki de en başta böyle samimi bir parti düzenlememekle hata etmişti. Ellili yaşlar bangır bangır müzik eşliğinde çılgınca dans etmeye uygun değil zaten; samimi ve öngörülü arkadaşlarla heyecan verici sohbetler yapma yaşı.</p>

  <p class="normal">Bitişik-Kaş’ın içinden orada bulunanların hiçbirinin aslında Avner ile samimi olmadığını söylemek geliyor, fakat Pnina’nın zaten ağlamanın eşiğinde olduğunu fark edince çenesini tutup onu kanepeye doğru sürüklemesine izin veriyor. Pnina onu oturtuyor, Yara-Bandı ile Bıyık da onlara katılıyor.</p>

  <p class="normal">Bıyık insan yatıştırmakta dünya şampiyonu zaten. O güne dek yanlış yatırım sonucunda varını yoğunu kaybetmiş pek çok insanla konuşmak zorunda kalmış, onlara nasıl davranacağını gayet iyi biliyor, özellikle kadınlara. Şimdi onları fıkra bombardımanına tutuyor, içkilerini tazeliyor, Pnina’yı teselli etmek için elini onun solgun omzunun üstüne koyuyor. İçeri bir yabancı girse çift olduklarını düşünür muhtemelen.</p>

  <p class="normal">Yara-Bandı kendini oldukça rahat hissetmekte. Lehine olan bir şey varsa o da gitme telaşı içinde olmayışı. Her zaman bir yakını ölmüş gibi görünen bir karısı ve yıkama sırasının onda olduğu iki yaşında sinir bozucu bir oğlu var.</p>

  <p class="normal">Oysa burada oturup içki içebilir, hayatta kendisinden, en azından maddi olarak daha başarılı olmuş biriyle samimiyet kurabilir; kaldı ki resmen iş sayılır.</p>

  <p class="normal">Eve döndüğünde, her ne zaman dönerse, yorgun bir ifade takınıp bütün akşam boyunca kafasını şişirdiklerini, fakat iyi müşteri oldukları için gülümseyerek katlanmak zorunda kaldığını söyleyecek.</p>

  <p class="normal">“Bu iş böyle,” diyecek karısına, “hayatımı kazanmak için ben de bir sürü bok dinliyorum, senin de dinlemek zorunda…” sonra birden susacak - unutmuş gibi, karısının iki yılı aşkın bir süredir çalışmadığı ve bütün maddi yükün kendi omuzlarında olduğu bir an için aklından çıkmış gibi.</p>

  <p class="normal">Karısı muhtemelen ağlayacak, ona doğum sonrası depresyonunun kendi suçu olmadığını, bütün diğer hastalıklar gibi kimyasal olduğunu ve bilimsel olarak kanıtlandığını, bunu uydurmadığını söyleyecek. Ölüyor işe dönmek için, keşke yapabilse, fakat yapamıyor, yapamıyor işte… Ve o nehir gibi akan sözcüklerin arasına girip özür dileyecek; bir şey ima etmeye çalışmamış, sözcükler ağzından çıkıvermiş. Ve karısı ona inanacak ya da inanmayacak. Aralarında çorak bir çöl yatarken, ne anlamı var?</p>

  <p class="normal">Bıyık, Yara-Bandı’nın aklından geçenleri okumakta sanki, ona bir konyak daha koyuyor.</p>

  <p class="normal">Bu Bıyık da âlem herif, diye geçiriyor içinden Yara-Bandı, cins bir tip. Bitişik-Kaş, öte yandan, biraz nörotik bir tip ve onu tedirgin etmekte. İlk geldiklerinde sürekli bir şeyler yiyip durmuştu, şimdi de bütün yaptığı saatine bakıp kaşınmak. Daha önce, Pnina onu kalmaya ikna etmeye çalıştığında, aralarına girip onu rahat bırakmasını söylemek gelmişti içinden, bırak gitsin demek. Kimsenin ona ihtiyacı yok burada. Avner’in çocukluk arkadaşı falan olduğunu sanırsın, oysa o, sadece Avner’in dişlerini oyan biri.</p>

  <p class="normal">Hem, düşününce, onlardan başka kimsenin gelmemiş olması da biraz tuhaf. Ya Avner’in yakın arkadaşları hakkında ne demeli? Egoist mi? Onları gücendirmiş mi acaba? Avner’in hiç yakın arkadaşı yoktur belki?</p>

  <p class="normal">İnterkom vızıldıyor ve Pnina koşarak yanıt vermeye gidiyor. Bıyık, Bitişik-Kaş ile Yara-Bandı’na göz kırpıp konyaklarını tazeliyor. “Tasalanma,” diyor Bitişik-Kaş’a, bankanın zora düşmüş müşterilerinden biriyle konuşuyormuş gibi, “her şey yoluna girecek.”</p>

  <p class="normal">İnterkoma basan <span class="ideitalik">catering</span> şefi çıkıyor. Minibüs birinin çıkmasına engel olmaktaymış. Binanın otoparkına park edip edemeyeceğini bilmek istiyor. Pnina yanıt vermeye fırsat bulamadan telefon çalıyor. Pnina telaşla telefona koşup açıyor ama karşı taraftan ses gelmiyor.</p>

  <p class="normal">“Avner,” diyor Pnina, “neredesin? Her şey yolunda mı?” Avner olduğunu biliyor, çünkü ekranda numarası görünmekte. Fakat hattın öbür ucundan ses gelmiyor, kesik kesik öten düdük sesi sadece.</p>

  <p class="normal">Pnina ağlamaya başlıyor, fakat ağlaması tuhaf. Gözleri ıslak, bütün bedeni sarsılmakta, ama hiç ses çıkarmıyor, titreşime alınmış bir telefon gibi. Bıyık hemen yanına gidiyor ve yere düşüp parçalanmasına ramak kalan konyak kadehini elinden alıyor.</p>

  <p class="normal">“Avner iyi değil,” diyor Pnina, kollarını Bıyık’ın boynuna dolayarak, “yolunda gitmeyen bir şeyler var. Biliyordum, başından beri biliyordum. Parti düzenlemeyi de bu yüzden istedim, moral versin diye.”</p>

  <p class="normal">Bıyık onu kanepeye götürüp Bitişik-Kaş’ın yanına oturtuyor.</p>

  <p class="normal">Bitişik-Kaş’ın canı gerçekten sıkılmış gibi. Pnina telefon konuşmasını bitirdikten sonra gitmesi gerektiğini söylemeyi planlamıştı. Karısının beklediği yalanını atacaktı, fakat o telefondan sonra bunu yapamayacağını biliyor. Pnina ona o kadar yakın oturmakta ki düzensiz soluğunu duyabiliyor. Ve yüzü kireç gibi. Bayılacak sanki.</p>

  <p class="normal">Yara-Bandı bir bardak su getiriyor ve Bıyık bardağı Pnina’nın dudaklarına götürüyor. Pnina bir yudum alıyor ve biraz sakinleşiyor.</p>

  <p class="normal">Bu korkutucu bir andı, diye geçiriyor Bitişik-Kaş içinden.</p>

  <p class="normal">Ona telefonda ne dedi acaba, diye düşünüyor Yara-Bandı.</p>

  <p class="normal">Güçsüz olduğunda bile, diye geçiriyor içinden Bıyık, bayılmanın eşiğinde olduğunda bile; sapına kadar kadın. Pantolonun altında sertleşmekte olduğunu hissediyor ve kimsenin fark etmemesini umuyor.</p>

  <p class="normal">İnterkom vızıldıyor. <span class="ideitalik">Catering</span> şefi yine; binanın otoparkına park edip edemeyeceğini soruyor tekrar. Trafik çıldırmış halde ve büyük bir kamyona park yeri bulmak olanaksız. İnterkoma bakmakta olan Yara-Bandı soruyu yüksek sesle tekrarlıyor.</p>

  <p class="normal">Bıyık başını sallayarak olumlu yanıt vermesini söylüyor. Fakat yarı-baygın olan Pnina başka kiracıların yerine park edilemeyeceğine dair bir şeyler mırıldanıyor. On yedinci kattaki kiracı sorun çıkarıyor. Daha geçen hafta bir saatliğine, hatta daha kısa bir süreliğine ziyaretine gelen bir yakınının arabasını çekmişler.</p>

  <p class="normal">Bitişik-Kaş aşağı inip <span class="ideitalik">catering</span> şefine binanın otoparkına park edemeyeceğini söylemeye gönüllü oluyor. Oradan evin yolunu tutarım, diye düşünüyor.</p>

  <p class="normal">Bıyık kalmasının daha iyi olacağını söylüyor, Pnina kendini iyi hissetmemekte ve evde bir doktor bulunmasında yarar var.</p>

  <p class="normal">“Ben <span class="ideitalik">diş</span> hekimiyim,” diyor Bitişik-Kaş.</p>

  <p class="normal">“Diş hekimisin, biliyorum,” diye karşılık veriyor Bıyık.</p>

  <p class="normal">Pnina hemen Avner’in ofisine gitmeleri gerektiğini söylüyor. Arayıp hiçbir şey söylemeden kapatması hayra alamet değil, daha önce hiç böyle bir şey yapmadı. Son zamanlarda hiç iyi değil. Sürekli ilaç alıyor. Pnina’ya ilaçların baş ağrısı için olduğunu söylüyor, fakat Pnina baş ağrısı ilaçlarını biliyor, parasetamol falan almıyor Avner, o güne dek gördüğü ilaçlara hiç benzemeyen siyah, eliptik haplar yutuyor. Ve geceleri kâbuslar görüyor, Pnina kâbus gördüğünü biliyor çünkü uykusunda bağırdığını duyuyor.</p>

  <p class="normal">“Cohavi ile görüş,” diyormuş hep, “Cohavi ile görüş.” Ona bunu sorduğunda her şeyin yolunda olduğunu, Cohavi diye birini tanımadığını söylemiş.</p>

  <p class="normal">Fakat Pnina biliyor böyle birini tanıdığını. Igal Cohavi. Telefon numarası Avner’in BlackBerry’sinde kayıtlı. Orada kayıtlı bütün numaralardan sadece onunkini çevirmemiş. Atmosferi bozacağını düşünmüş.</p>

  <p class="normal">“Ne olacak bilmiyorum,” diyor Pnina, “korkuyorum.”</p>

  <p class="normal">Bıyık başını sallayıp hep birlikte Avner’in ofisine gitmeyi ve ne durumda olduğuna bakmayı öneriyor.</p>

  <p class="normal">Bitişik-Kaş fazla telaşa kapıldıklarını, Pnina’nın önce onu tekrar araması gerektiğini söylüyor. Telefon konuşmaları kesilmiş alt tarafı, bu herkesin başına geliyor. Evet, bu Avner’den kaynaklanıyor olabilir, fakat telefon şirketinden de kaynaklanıyor olabilir. Herzliya yoluna koyulmadan önce denemekte yarar var.</p>

  <p class="normal">Pnina titreyen elleriyle Avner’in ofis numarasını tuşluyor. Telefonu hoparlöre alıyor. Yara Bandı bunu tuhaf buluyor. Ya Avner telefonu açıp ona mahrem ya da küfür içeren bir şey söyleyecek olsa, mahcup olmaz mı?</p>

  <p class="normal">Fakat karşı taraf cevap vermiyor. Bitişik-Kaş, Avner’in cep telefonunu denemesini öneriyor, Pnina deniyor. Kaydedilmiş bir mesaj Avner Katzman’a ulaşılamadığını ve kendisiyle acilen konuşmak isteyenlerin sekreterini aramalarını ya da ona mesaj çekmelerini rica ediyor.</p>

  <p class="normal">Bıyık, Avner’i tanımıyor, fakat telaffuzundan ondan hoşlanmayacağını anlıyor. Nahoş bir şey var sesinde, her şeyin kendisine hizmet ettiğini sandığına dair bir şey, bir tür <span class="ideitalik">asalet yükümlülüğü</span>, ama <span class="ideitalik">asalet</span> olmaksızın.</p>

  <p class="normal">Bıyık’ın müdür olduğu Ra’anana şubesinin müşterilerinin çoğu öyle, banka onlardan bir işlem karşılığında ücret talep etse bundan kişisel olarak gocunan türde insanlar. Onların bakışına göre, Bıyık’ın müdür olduğu şubede hesap açarak zaten büyük lütufta bulunmuşken banka yeni bir çek defteri için ücret talep etme ya da limiti aşan harcamalardan faiz alma cüretini gösteremez.</p>

  <p class="normal">Bitişik-Kaş, Pnina’ya Avner’e mesaj çekmesini söylüyor, fakat Bıyık araya girip daha fazla zaman kaybedemeyeceklerini ve hemen Avner’in ofisine gitmeleri gerektiğini anlatıyor. Yara-Bandı ona hemen katılıyor; bütün bu olanlardan bir serüven tadı almaya başlamış.</p>

  <p class="normal">İşin doğrusu, sigorta poliçesi intiharı kapsamadığı için Avner’in kendini öldürmüş olmasından fazla endişe duymuyor. Sabahın dördüne kadar eve dönmese bile karısına bunun işle ilgili olduğunu söyleyebilir ama.</p>

  <p class="normal">Bıyık’ın yeni Honda Civic arabasına doluşuyorlar. Asansörde Bitişik-Kaş onları iki gruba ayrılmaya ikna etmeye çalışmıştır; o, Yara Bandı ile birlikte kendi arabasıyla gelecektir. Fakat Bıyık bu fikri hemen veto etmiştir.</p>

  <p class="normal">Yara-Bandı ile Bitişik-Kaş arka koltuğa oturup aile gezintisine çıkmış iki çocuk gibi kemerlerini bağlıyor. Bitişik-Kaş Bıyık’a, “Baba, Yara-Bandı bana sataşıyor,” diye şikâyet etse ya da çişi geldiği için benzinlikte durmasını söylese tam olacak.</p>

  <p class="normal">Bitişik-Kaş’tan böyle bir davranış beklenir, çünkü tam bir bebektir. Şimdi bir savaş olsa - ki pek kişi olduğunu söylüyor, diye geçiriyor içinden Bıyık, sırtımı kollamasını isteyeceğim son insan Bitişik-Kaş olurdu herhalde. Avner tam bir kıç ağrısı, orası kesin, fakat yine de, herifin bir hastası kaybolmuş, karısı sinir krizi geçirmek üzere ve onun tek düşündüğü şey sarımsaklı ekmek yemek ve evine erken dönmek.</p>

  <p class="normal">Bitişik-Kaş arka koltukta birilerine mesaj çekiyor; muhtemelen karısına, muhtemelen müstehzi bir şey. Yara-Bandı çaktırmadan mesajı okumayı deniyor, ancak açısı müsait değil. Fakat bir dakika sonra Bitişik-Kaş’ın mesajına cevap geldiğinde okumayı başardığı şey şöyle: “Seni yatakta üzerimde sadece çoraplarımla bekliyorum.”</p>

  <p class="normal">Bu, Yara-Bandı’nı kıskandırıyor. Ona böyle seksi mesajlar asla gelmiyordur çünkü. Karısı son kez seksi bir şey söylediğinde mesaj çekmek henüz icat edilmemiştir. Becerdiği hatunların da yazılı ya da sesli mesaj bırakmasına izin vermez. Bir keresinde gazetede telefon mesajlarını silseniz bile telefon şirketinin kayıtları sakladığını ve şantaj yoluyla hayatınızı karartabileceklerini okumuş.</p>

  <p class="normal">Herzliya yolunda trafik yoğun. Tel Aviv’de çalışanların evlerine dönüş saati. Karşı yönde trafik akıcı.</p>

  <p class="normal">Bitişik-Kaş o anda Avner’i normal bir iş gününün ardından karşı yönde eve doğru sürerken tahayyül ediyor. O telefon konuşmasında Pnina’ya onu sevdiğini ve birkaç gündür aşırı stresli olduğu için onu bağışlamasını söylemek istemiş muhtemelen. Bir de o siyah haplar konusunda yalan söyledi diye. Aslında basur içindiler; ona söylemeye utanmış, bu yüzden baş ağrısı için aldığını iddia etmişti.</p>

  <p class="normal">Ve eve geldiğinde komşularla park yeri yüzünden tartışan <span class="ideitalik">catering’</span>cileri görecek, aklından hayatımızda verdiğimiz savaşların büyük çoğunluğunun küçük şeylere dair olduğu biçiminde Budist bir düşünce geçirerek asansöre yürüyecek, nihayet en üst kata varıp kapıyı açınca boş bir daire ve yarısı içilmiş bir şişe konyakla karşılaşacaktı.</p>

  <p class="normal">Pnina orada olmayacak, bu da onu gerçekten incitecekti. Yaş günüydü nihayetinde. Hediye almasını ya da parti vermesini beklemiyordu, o tür zırvalıklar için fazla yaşlıydılar, fakat hayat arkadaşının lanet olası yaş gününde yanında olmasını istemek çok muydu yani? Ve, diye geçirir Bitişik-Kaş içinden, bu arada Pnina Herzliya yolunda trafikle boğuşuyor. Gel de gülme.</p>

  <p class="normal">Fakat Avner o anda Ramat Aviv’deki evine doğru sürmemektedir. Herzliya’daki ofisinde de değildir.</p>

  <p class="normal">Dördü ofise vardıklarında ofiste kimse yoktur ve kapıdaki güvenlik görevlisi Avner’i bir saat kadar önce çıkarken gördüğünü söyler. Silahı vardır; bundan emindir çünkü Avner ondan silahının emniyet kilidini açmasına yardım etmesini istemiştir. Tek başına yapamayacağından değil, biliyordur nasıl yapıldığını, ama silah tutukluk yapmış, bu yüzden ondan yardım istemiştir.</p>

  <p class="normal">Ancak güvenlik görevlisi bu hususta yardım istenecek kişi değildi; bütün hayatını izbe bir kasabada sebze yetiştirerek geçirmiş yaşlı bir Kazak’tı nihayetinde, Rambo değil. İsrail’e geldiğinde rençperlik yapmak istemiş, göç bakanlığı olmaz demişti, tarım alanında sadece Taylandlılar ve Araplar çalışıyordu, bu yüzden ya emekli olacaktı ya da hayatının kalanını güvenlik görevlisi olarak yaşayacaktı.</p>

  <p class="normal">Güvenlik görevlisi Bıyık’a silah konusunda yardımcı olamayınca Avner’in ona öfkelendiğini, hatta sövdüğünü söyler.</p>

  <p class="normal">“Hoş değil,” der güvenlik görevlisi, “yaşlı bir adama sövmek hiç hoş değil. Ayrıca neden? Yanlış bir şey mi yaptım?”</p>

  <p class="normal">Bıyık başını sallar. İsterse onu yatıştırabileceğini bilir, fakat enerjisini tüketmiştir. Silah meselesi de canını sıkmıştır. Yol boyunca Pnina’nın boş yere endişelendiğini düşünmüştür, oysa şimdi endişelenmekte haklı olduğunu görüyordur.</p>

  <p class="normal">“Bana <span class="ideitalik">tarım</span> hakkında bir şey sormuş olsaydı yardımcı olabilirdim,” diyor güvenlik görevlisi Yara-Bandı’na, “hem de seve seve. Fakat silahtan anlamam. Bunun için sövmek mi lazım?”</p>

  <p class="normal">Arabaya yürürlerken Pnina ağlıyor. Bitişik-Kaş bu işin onları aşmaya başladığını, polise haber vermeleri gerektiğini söylüyor.</p>

  <p class="normal">Yara-Bandı araya girip polisin bir boka yaramayacağını iddia ediyor. Bağlantıların yoksa kıçlarını kaldırmaları bile en az bir gün sürer. Yara-Bandı’nın polise gitmekten daha iyi bir planı olduğundan değil, fakat Bitişik-Kaş bir süredir sinirine dokunmakta ve isteyeceği son şey onunla herhangi bir konuda hemfikir olmak.</p>

  <p class="normal">Bıyık, Pnina’nın saçını okşar. Onun da bir planı yoktur; Pnina ağlarken düşünmesi mümkün değildir. Gözyaşları onun beynini taşırmakta, düşüncelerini onları tamamlamaya fırsat vermeden boğmaktadır. Yara-Bandı ile Bitişik-Kaş’ın yanında tartışıyor olmalarının da konsantrasyonuna katkı sağladığı söylenemez.</p>

  <p class="normal">“Siz ikiniz bir taksiye binin, yapabileceğiniz başka bir şey yok,” diyor onlara.</p>

  <p class="normal">“Pnina ile ikiniz ne yapacaksınız?” diye soruyor Yara-Bandı. Gitmeyi, taksi parası ödemeyi de ya da Ramat Aviv’e kadar Bitişik-Kaş ile taksi yolculuğu yapmayı hiç istememektedir.</p>

  <p class="normal">Bıyık omuz silkiyor. Buna bir yanıtı yok.</p>

  <p class="normal">“Haklı,” diyor Bitişik-Kaş, bunun topuklamak için son şansı olduğunun bilincinde. Hem Bıyık haklıdır gerçekten, dört kişi olmaları bir şeyi değiştirmez. Bıyık’ın Pnina’yı karakola götürmek için kimsenin yanında gelmesine ve elini tutmasına ihtiyacı yoktur.</p>

  <p class="normal">Yara-Bandı bu fikirden hiç mi hiç hoşnut olmaz; ortaya bir silah çıkmış ve hikâye tam şenlenmeye başlamışken eve mi gidilir? Kalırsa bir fark yaratabilir, belki Avner’i kurtarabilir. Onu kurtaramayıp Bıyık ve Pnina ile birlikte cesedini bulsa bile hayatının sonuna kadar unutamayacağı bir deneyim yaşamış olacak. Hayatının en büyük deneyimi değil belki, fakat deneyim yine de.</p>

  <p class="normal">Son yıllarda bu tür deneyimlerden pek fazla yaşamamıştı. Kuzeyde tatil yaparken yakına düşen füzenin patlaması vardı, camlar kırılmıştı. Bir arkadaşıyla basket maçına gittiğinde televizyon kamerası onu esnerken yakalamıştı. Bir de oğlunun doğumu sayılabilirdi. Her ne kadar o tanık olamadıysa da. İşten biri aradığında telefonu açtığı için karısı kızıp doğumdan birkaç dakika önce onu dışarı çıkartmıştı.</p>

  <p class="normal">Özetle, Yara-Bandı gitmeye istekli değildir, fakat Bıyık ile Pnina ona karşı iseler kötü bir izlenim uyandırmadan kalmakta ısrar edemeyeceğini bilmektedir. Durumu kurtarmanın tek yolu ortaya bir fikir atmaktan geçer. Bir plan doğurmak gerekir; yaratıcısı olarak onu olayların merkezine oturtacak, diğerlerinin gözünde yararlı kılıp itibarını artıracak bir fikir.</p>

  <p class="normal">“Igal Cohavi ile konuşmalıyız,” diyor, kısmen Bıyık’a, kısmen de ağlamayı kesip derin derin iç geçirmekle yetinen Pnina’ya. “Pnina numarasının Avner’in BlackBerry listesinde olduğunu söylemişti. Avner onun hakkında bağırmasına neden olacak bir düş gördüğüne göre Cohavi’yi aklından çıkaramıyordu. Kim bilir; silah meselesi intihar etmeyi düşündüğü kuşkusu uyandırıyor, ama ya asıl niyeti Cohavi’yi vurmaksa? Onu arayıp uyarmamız gerekir, hem durumu öğrenmiş oluruz.”</p>

  <p class="normal">Yara-Bandı’nın ‘intihar’ sözcüğünü telaffuz etmesiyle Pnina tekrar gözyaşlarına boğuluyor, ardından “vurmak” sözcüğünü telaffuz ettiğinde şıp diye bayılıyor.</p>

  <p class="normal">Neyse ki Bıyık onu yüzü kaldırıma çarpmadan önce tutmayı başarıyor.</p>

  <p class="normal">Yara-Bandı yardım etmek için Bıyık’ın yanına koşuyor, fakat Bıyık’ın yüzündeki ifadeyi görünce bunun iyi bir fikir olmadığını anlıyor.</p>

  <p class="normal">Bitişik-Kaş önemli bir şey olmadığını, Pnina’nın stresi kaldıramadığı için bayıldığını söylüyor. Ona bir bardak su verip bir banka oturturlarsa çok geçmeden toparlanıp ayağa kalkar.</p>

  <p class="normal">“Defolun gidin, ikiniz de,” diye bağırıyor Bıyık, “hemen gidin.”</p>

  <p class="normal">Daha sonra, takside, Yara-Bandı Bitişik-Kaş’a Bıyık’ın çizmeyi aştığını söyleyecek. Kim oluyor da onlara bu şekilde bağırıyor? Bu günlerde bir subay askerine böyle konuşsa aleyhinde resmi şikâyet dilekçesi verilebilirken bu Bıyık kendini ne sanıyor da doğru dürüst tanımadığı ve yardımdan başka bir şey düşünmeyen insanlara bağırabiliyor?</p>

  <p class="normal">Daha sonra takside böyle diyecek. Fakat o anda, Herzliya Pituah’daki ofis binasının önünde dururken, bir şey demiyor. Bitişik-Kaş ile birlikte uzaklaşıp Bıyık ile Pnina’yı yalnız bırakıyor.</p>

  <p class="normal">Bıyık Pnina’yı arabaya taşıyıp usulca yolcu koltuğuna yerleştiriyor, kırılabilecek narin bir objeymiş gibi. Pnina arabaya varmalarından önce kendine gelip yarı kapalı gözlerle bir şeyler mırıldanıyor. Fakat Bıyık ne dediğine ancak onu arabaya oturttuktan sonra kulak veriyor.</p>

  <p class="normal">“Susadım,” diyordur Pnina.</p>

  <p class="normal">“Biliyorum,” diyor Bıyık, “arabada suyum yok, özür dilerim. Şimdi gidip bir yerden bir şişe alırız. Gelirken buraya yakın bir yerde bir Aroma şubesi görmüştüm.”</p>

  <p class="normal">“Ölmüş müdür sence?” diye soruyor Pnina.</p>

  <p class="normal">“Kim?” diye soruyor Bıyık.</p>

  <p class="normal">Kimi kastettiğini biliyor, fakat bilmiyor gibi yapıyor - Pnina’ya korkusunun yersiz olduğunu hissettirmek için kullandığı bir teknik. Pnina ona bakıyor fakat “Avner,” demiyor, Bıyık’ın demesini beklediği gibi. Ona bakmakla yetiniyor.</p>

  <p class="normal">“İyi olduğuna eminim,” diyor Bıyık. Sesi ikna edici. Sesi sayesinde terfi etmiştir Ra’anana’daki küçük şubeden Ramat-Aviv şubesine.</p>

  <p class="normal">“Korkuyorum,” diyor Pnina, onu o akşam ilk olarak gördüğünde söyleyeceğini tahmin ettiği gibi. O kadar güzel ki bunu söylerken.</p>

  <p class="normal">Bıyık öne doğru eğilip kuru dudaklarını öpüyor. Pnina dudaklarını onun dudaklarından uzaklaştırıyor. Bıyık bir şey demiyor, elinin hareket ettiğini bile fark etmiyor, fakat yanağı tokadı hissediyor.</p>

  <p class="normal">Bitişik-Kaş eve geldiğinde karısı uyumuş bile. Bitişik-Kaş en ufak bir yorgunluk hissetmiyor. Bedeni bir adrenalin patlaması yaşamakta. Bitişik-Kaş zihninde o akşamki bayılmaların, beklemelerin ve tuhaf tartışmaların aslında boş olduğunu bilmekte, fakat bedeni bunları ciddiye alacak kadar aptal. Yatağa yatacağına bilgisayarın başına geçip e-postalarına bakıyor.</p>

  <p class="normal">Tek bir yeni e-posta var, o da e-posta adresini bir şekilde internetten edinmiş salak bir ilkokul arkadaşından.</p>

  <p class="normal">Teknolojinin insanı çıldırtan yanı da bu, diye geçiriyor içinden Bitişik-Kaş. İnterneti icat edenler dâhiydiler ve muhtemelen insanlığı ilerlettiklerini sandılar, fakat sonunda, insanlar bu imkândan araştırma yapıp bilgi edinerek yararlanacaklarına, dördüncü sınıfta yanında oturmuş zavallının tekini taciz etmek için kullanmayı seçti.</p>

  <p class="normal">Ne yazması gerekiyor şimdi bu Yiftah Rozales’e? Sıranın tam ortasına çizgiyi nasıl çektiğimizi hatırlıyor musun mu?</p>

  <p class="normal">Bitişik-Kaş, boş zamanlarını otuz yıl önce aynı sınıfta okuduğu ve aslında pek hazzetmediği bir çocuğu arayarak geçiriyorsa Rozales’in nasıl bir hayatı olduğunu merak ediyor.</p>

  <p class="normal">Birkaç dakika boyunca Rozales’ten üstün hissettikten sonra kendi hayatını düşünmeye başlıyor. Peki, <span class="ideitalik">o</span> nasıl bir hayat yaşamakta? Leş gibi kokan ağızların üzerine eğiliyor, çürük dişleri temizleyip dolgu yapıyor.</p>

  <p class="normal">“Gayet saygın bir meslek,” derdi annesi ne zaman diş hekimliğinden söz etse.</p>

  <p class="normal">Nesi saygın? Diş hekimi olmakla tesisatçı olmak arasındaki fark tam olarak ne? İkisi de pis kokulu delikler üzerinde çalışıyor, hayatlarını kazanmak için boşlukları temizleyip dolduruyor. İkisi de iyi kazanıyor. İkisinin de yaptıkları işi sevmiyor olması kuvvetle muhtemel.</p>

  <p class="normal">Tek fark Bitişik-Kaş’ın mesleğinin fevkalade saygın olması ve o, bu saygınlığı kazanabilmek için ülkeyi terk edip beş yıl Romanya’da okumak zorunda kalırken, tesisatçının mesleğine muhtemelen daha az zaman yatırımı yapmış olması.</p>

  <p class="normal">O gün en kötü günlerinden birini geçirmişti gerçekten. İnlemesi ve kanaması dinmek bilmeyen, emme aletini ağzına her soktuğunda neredeyse boğulan ihtiyarın diş etlerini ameliyat etmek bitirmişti onu. Ve ihtiyarı yatıştırmaya çalışan Bitişik-Kaş bütün o çabanın nafile olduğunu düşünmeden edememişti. İhtiyar implantlara alışıncaya kadar bir yıl acı çekecek, alıştıktan birkaç gün sonra da muhtemelen kalp krizinden ya da kanserden ya da beyin kanamasından ya da yaşlılar neden ölürlerse ondan ölecekti.</p>

  <p class="normal">Hastalar için bir yaş limiti konmalı, diye geçiriyor içinden ayakkabılarını çıkarırken. Onlara, “Yeterince uzun yaşadın. Kalan ömrünü bir bonus gibi, iadesi mümkün olmayan bir armağan gibi düşün,” demek gerekiyordu. “Ağrıyor mu? Yataktan çıkma. Hâlâ ağrıyor mu? Bekle: ya geçecek ya da öleceksin.”</p>

  <p class="normal">O yaş, diye düşünüyor Bitişik-Kaş dişlerini fırçalarken, bana doğru geliyor, burnundan köpükler saçarak dört nala koşan bir at gibi hem de. Yakında ben olacağım yataktan kalkmayan. Bu düşünce bir yanıyla onu rahatlatıyor.</p>

  <p class="normal">Pnina’nın ilk ve o güne değin son olarak attığı tokat Avner’eydi. Yedi yıl önce. Avner zengin değildi henüz, buruk ve kel de değildi, fakat her şeyin sahibiymiş gibi davranmasını sağlayan özgüveni daha o zaman tavırlarında kendini belli ediyordu. İlk çıkışlarıydı ve bir restorana gitmişlerdi.</p>

  <p class="normal">Avner garsona kötü davranmış, harikulade sayılmasa da yeterince iyi olan yemeğini geri göndermişti. Bu denli küstah bir adamla aynı masada ne aradığını sormuştu kendine Pnina.</p>

  <p class="normal">Ev arkadaşı ayarlamıştı çıkmalarını. Pnina’ya Avner’in olağanüstü zeki, Avner’e de Pnina’nın olağanüstü çekici olduğunu söylemişti, ki kendini şoven gibi hissetmeden güzel olduğunu söylemenin bir yoluydu bu.</p>

  <p class="normal">Avner yemek boyunca hisse senetlerinden, vadeli işlemlerden ve kurumsal yatırımcılardan söz etmiş, ona iki kelime etme fırsatı tanımamıştı. Yemekten sonra onu hasarlı, beyaz Autobianchi’si ile evine bırakmıştı. Binanın önünde durup motoru kapattıktan sonra onunla birlikte yukarı çıkmayı önermişti.</p>

  <p class="normal">Pnina bunun iyi bir fikir olduğunu sanmadığını söylemişti. Avner ona ev arkadaşını tanıdığını hatırlatmıştı, sadece birkaç dakika kalacaktı, merhaba demek istiyordu. Merhaba demek ve onları tanıştırdığı için teşekkür etmek.</p>

  <p class="normal">Pnina kibarca gülümseyip ev arkadaşının gece vardiyasında çalıştığını ve geç döneceğini söylemişti. Ona selamlarını ve teşekkürlerini iletme sözü verip kapıyı açmış, ancak Avner kapıyı kapatıp onu öpmüştü. Kararsızlık ya da öpüşün öte yakasında onun kendini nasıl hissettiğine dair bir merak yoktu. Dudaktan bir öpüşmeydi alt tarafı, fakat duygusu tecavüz gibiydi.</p>

  <p class="normal">Pnina onu tokatlayıp arabadan inmişti. Avner peşinden gitmeye ya da seslenmeye teşebbüs etmemişti. Pnina dairenin balkonundan Autobianchi’nin orada hiç kımıldamadan durduğunu görebiliyordu. Belki bir saat. Pnina uyumaya gittiğinde hâlâ oradaydı. Ertesi sabah kocaman fakat hafif zevksiz bir buket çiçek getirmiş olan çiçekçinin çırağı tarafından uyandırılmıştı. Tek bir sözcük yazıyordu kartta. Affedersin.</p>

  <p class="normal">“Affedersin,” diyor Bıyık, “isteyerek olmadı.” Pnina çok daha sert tepki verebilir, onu öpmeye kalkışmasının ne anlama geldiğini sorabilir. Zayıflığından yararlanmaya çalışmak da neyin nesi? Onunla birlikte hindistancevizi rahiyalı hava temizleyici ve ter kokan bir arabada Herzliya’ya kadar yolculuk ettiler diye mi? Fakat Pnina bir şey demez, diyecek gücü yok. Tek istediği Bıyık’ın onu eve bırakması.</p>

  <p class="normal">“Belki de polise gitmeliyiz,” diyor Bıyık, “ne olur ne olmaz.”</p>

  <p class="normal">Fakat Pnina başını sallıyor. Avner sonunda eve dönecek, bundan emin; intihar edecek ya da birini vuracak yapıda bir adam değil o. Yara-Bandı intihar sözcüğünü telaffuz ettiğinde önce korkmuş, fakat şimdi Avner’i silahın namlusunu ağzına sokarken ya da şakağına dayarken tahayyül edemiyor. Ellerine baktığında titremekte olduklarını görüyor, fakat zihninde Avner’in iyi olduğuna karar vermiştir bile.</p>

  <p class="normal">Bıyık onunla tartışmıyor, Pnina’nın evine sürmekle yetiniyor.</p>

  <p class="normal"><span class="ideitalik">Catering</span> kamyonu orada hâlâ, iki tekerleği kaldırımda ve trafiği tıkamaya devam ediyor. Zavallı adamlar, o kadar zaman beklemişler. Bıyık arabadan inip onlarla konuşacağını söylüyor. Kendini affettirmek için bir şeyler yapma arzusu içinde. Fakat Pnina izin vermiyor. Onu cezalandırmak için değil, gücü olmadığı için.</p>

  <p class="normal">Pnina arabadan indikten sonra Bıyık arkasından sesleniyor. Önceden hissettiği öfke dinmiş şimdi. Kızgın değil artık. İyi birine benziyor aslında. Ve o öpücük - zamanlaması yanlış olabilir, fakat Bıyık eve girdiği andan itibaren Pnina onun kendisini arzuladığını sezmiş, bu da gece boyunca ona kendini iyi hissettirmişti.</p>

  <p class="normal">Bıyık ona Avner için aldığı hediye ile kartvizitini uzatıyor ve cep telefonu numarasının kartvizitte yazılı olduğunu söylüyor. Pnina başını sallıyor.</p>

  <p class="normal">Onu aramayacak, bugün değil.</p>

  <p class="normal">Yara-Bandı oturduğu binanın tam önünde bir park yeri buluyor. Fakat ikinci kata çıkıp, anahtarı kilide sokup, giysilerini holde çıkardıktan sonra sessizce yatağın kendi tarafına süzüleceğine, yürümeye başlıyor. Önce nereye gittiği konusunda bir fikri yok: Ştand Caddesi, King Solomon, King George, sonra Dizengoff Caddesi. Ancak Dizengoff’a vardığında idrak ediyor denize gitmek istediğini.</p>

  <p class="normal">Sahile ulaşıncaya kadar yürümeye devam ediyor, oradan da kumsala iniyor. Ayakkabılarını ve çoraplarını çıkarıp öylece duruyor, ayak parmaklarını kuma daldırarak. Arkasından gelen trafik gürültüsünü ve muhtemelen sabaha kadar açık olan tekel bayinden gelen trans müziğini duyabiliyor. Önünde, çok uzak olmayan dalgakırana çarpan dalgaların sesi.</p>

  <p class="normal">“Affedersiniz,” diyor, birden beliren asker tıraşlı genç bir adam, “burada mı yaşıyorsunuz?”</p>

  <p class="normal">Yara-Bandı başını sallıyor.</p>

  <p class="normal">“Harika,” diyor asker tıraşlı genç, “o zaman biraz eğlenmek için nereye gidebileceğimi biliyorsunuzdur?”</p>

  <p class="normal">Yara-Bandı ne tür bir eğlence peşinde olduğunu sorabilir ona: İçki mi? Kız mı? Göğsünde patlayan gizemli bir sıcaklık dalgası mı? Fakat ne anlamı var, bütün bunların nerede bulunduğunu bilmiyor ki. Bu yüzden başını sallamakla yetiniyor.</p>

  <p class="normal">Ama çocuk ısrar ediyor. “Burada yaşıyorum demediniz mi?”</p>

  <p class="normal">Yara-Bandı cevap vermiyor ve gözlerini şafakla gökyüzünün siyahlığının birleştiği ufka dikiyor.</p>

  <p class="normal">Şu Avner’in durumu ne oldu acaba, diye geçiriyor içinden. Her şey sonunda yoluna girmiştir umarım.</p>
</body>
</html>
