<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_3">SİMYON</h1>

  <p class="normal">İki kişi duruyordu kapıda. Başında el örgüsü takke bulunan bir asteğmen ve onun arkasında seyrek, kumral saçlı, zayıf bir kadın yüzbaşı. Orit biraz bekledi, bir şey söylemediklerini görünce onlara nasıl yardımcı olabileceğini sordu. “Druckman” sözcüğünü savurdu yüzbaşı asteğmene, kısmen emir, kısmen azar. “Kocanız hakkında,” dedi dindar asteğmen Orit’e. “İçeri girebilir miyiz?” Orit gülümsedi ve bu işte bir yanlışlık olduğunu söyledi, çünkü evli değildi. Yüzbaşı Orit’in elinde tuttuğu kırışık kâğıda baktı ve adının Orit olup olmadığını sordu. Orit evet deyince yüzbaşı kibarca fakat katiyetle, “Yine de birkaç dakikalığına içeri girebilir miyiz?” dedi. Orit onları kız arkadaşıyla paylaştığı dairenin salonuna aldı. İçecek bir şey ikram etme olanağı bulamadan dindar asteğmen baklayı ağzından çıkardı. “Öldü.” “Kim?” diye sordu Orit. “Acelen mi var?” diye azarladı yüzbaşı onu. “Oturmasını bekleyemez miydin? Kendine bir bardak su alsaydı hiç olmazsa.” “Özür dilerim,” dedi dindar asteğmen Orit’e, dudaklarını asabi bir tikle sıkarak. “Bu benim için ilk. Acemi eğitimindeyim henüz.” “Önemli değil,” dedi Orit. “Fakat ölen kim?” “Kocanız,” dedi dindar asteğmen. “Duyup duymadığınızı bilmiyorum, ama bu sabah Beit Leed kavşağında bir terör saldırısı yaşandı…” “Hayır,” dedi Orit, “duymadım. Haberleri dinlemem. Ama önemli değil, çünkü bu işte bir yanlışlık var. Söyledim size. Evli değilim ben.” Asteğmen yüzbaşıya yalvarır gibi baktı. “Orit Bielsky sizsiniz, değil mi?” diye sordu yüzbaşı sesinde hafif bir sabırsızlıkla. “Hayır,” dedi Orit. “Ben Orit Levine’im.” “Doğru,” dedi yüzbaşı. “İki yıl önce, şubat ayında, başçavuş Simyon Bielsky ile evlendiniz.” Orit salondaki yırtık kanepeye oturdu. Boğazı o kadar kurumuştu ki kaşınıyordu. Tekrar düşününce, şu Druckman kendine bir bardak diyet kola koyana kadar bekleseydi gerçekten iyi olacaktı. “Anlamıyorum,” dedi dindar asteğmen yüksek bir fısıltıyla, “o mu, değil mi?” Yüzbaşı susmasını işaret etti. Sonra lavaboya gidip Orit için bir bardak su doldurdu. Dairenin musluk suyu iğrençti. Orit suyu her zaman iğrenç bir şey olarak görmüştü, özellikle bu dairenin musluk suyunu.“Acele etmeyin,” dedi yüzbaşı, Orit’e bardağı uzatarak. “Bizim acelemiz yok,” diyerek Orit’in yanına geçti. Bir süre öylece oturdular, mutlak bir sessizlik içinde. Sonunda ayakta duran dindar asteğmen sabrını tüketip, “Ailesi burada değil, bunu biliyorsunuz muhtemelen,” deyinceye kadar. “Bütün akrabaları Rusya’da kalmış. Burada kimsesi yokmuş.” “Sizden başka,” diye ekledi yüzbaşı, kuru elini Orit’in elinin üzerine koyarak. “Bunun ne anlama geldiğini biliyor musunuz?” diye sordu Druckman, karşılarındaki koltuğa geçerek. “Kes sesini,” diye tısladı yüzbaşı ona. “Densiz.” “Neden densiz?” dedi dindar asteğmen, gücenmiş bir biçimde. “Nasılsa söylemek zorundayız, geciktirmenin manası var mı?” Yüzbaşı onu dikkate almadı ve Orit’e sanki ikisini birden kucaklayan tuhaf bir biçimde sarıldı. “Neyi söylemek zorundasınız?” diye sordu Orit, yüzbaşının kollarından sıyrılmaya çalışarak. Yüzbaşı onu bıraktı ve biraz teatral bir biçimde derin bir soluk aldıktan sonra, “Onu teşhis edebilecek tek kişi sizsiniz,” dedi.</p>

  <p class="normal">Simyon’u evlendikleri gün tanımıştı. Assi ile aynı bölükteydi ve Assi onun hakkında hikâyeler anlatırdı: Pantolonunu fazla yukarı çektiği için sabahları kamışını hangi tarafa yatıracağına karar vermesi gerekirdi; ne zaman askere-selam radyo programını dinleseler ve sunucu “Ordudaki en yakışıklı askere gidiyor,” gibisinden bir şeyler söylese Simyon mesaj yüzde yüz kendisine yollanıyormuş gibi gerilirdi. “Kim o denyoya selam gönderir ki?” derdi Assi gülerek. O denyo ile evlenmişti işte Orit. Aslında askere gitmemek için Assi’den kendisiyle evlenmesini istemişti, fakat Assi hayatta olmaz demişti, çünkü erkek arkadaşla yapılan sahte evlilik hiçbir zaman bütünüyle sahte olamazdı, ilişkilerinin zedeleneceğinden emindi. Simyon’u öneren Assi olmuştu. “Yüz şekele o moron sana bir çocuk bile yapar,” demişti Assi gülerek. “Yüz şekel için yapmayacakları şey yok bu Rusların.” Assi’ye bunu düşünmesi gerektiğini söylemişti, içten içe hemen kabul etmeye karar vermiş olmasına rağmen. Fakat Assi kalbini kırmıştı ona kendisiyle evlenmeyeceğini söyleyerek. Ondan kendisine bir iyilik yapmasını istemişti, erkek arkadaşı olduğuna göre yardım etmesi gerekirdi. Hem, sahte bile olsa, denyonun tekiyle evlenmek hiç hoş değildi.</p>

  <p class="normal">Ertesi gün Assi askerden eve gelmiş ve alnına bir öpücük kondurduktan sonra, “Sana yüz şekel kazandırdım,” demişti. Orit alnındaki tükürüğü silerken Assi izah etmişti: “O moron seninle karşılığında para almadan evlenecek.” Orit bunun biraz kuşku uyandırıcı olduğunu ve dikkatli davranmaları gerektiğini söylemişti, çünkü belki de bu Simyon “sahte evlilik” kavramını bilmiyordu. “Biliyor, hem de nasıl biliyor,” demişti Assi, “denyo olabilir ama tahmin edemeyeceğin kadar da işini bilir.” “Öyleyse para almadan evlenmeyi neden kabul etti?” demişti Orit.“Ne bileyim ben?” demişti Assi, bir kahkaha atıp yıkanmamış salatalıktan bir ısırık alarak. “Belki hayatında evliliğe ancak bu kadar yaklaşabileceğini düşünüyordur.”</p>

  <p class="normal">Dindar asteğmen arka koltuğa geçti ve yüzbaşı Renault’yu sürdü. Yol boyunca hiç konuşmadılar neredeyse, bu da Orit’e hayatında ilk kez bir ölü göreceği gerçeğini düşünme fırsatı tanıdı; kendine hep hergele sevgililer bulduğunu ve bunu ilk görüşte anlamasına rağmen onlarla bir-iki yıl birlikte olmayı sürdürdüğünü. Kürtajını ve reenkarnasyona inandığı için bebeğin ruhunun sıska kedisinde beden bulduğunda ısrar eden annesini. “Ağlayışını dinle şunun,” diyordu Orit’e. “Şu sesi dinle, bebek ağlaması değil mi bu? Bu kedi dört yıldır seninle birlikte ve hiçbir zaman böyle ağlamadı.” Orit annesinin zırvaladığını, kedinin sadece yemeğin ya da dışarıdaki bir dişi kedinin kokusunu aldığını biliyordu. Fakat iniltileri bebek ağlamasını andırıyordu gerçekten, sabaha kadar da sürüyordu. Neyse ki Assi ile birlikte değildi artık, çünkü bunu ona söylemiş olsaydı kahkahadan kırılırdı. Simyon’un ruhunu da düşünmeye çalıştı, nereye reenkarne olacağını, fakat bu tür şeylere inanmadığını hatırladı. Sonra subaylarla birlikte morga gitmeyi neden kabul ettiğini sordu kendine; evliliğin sahte olduğunu neden söylememişti? Tuhaf bir duyguydu insanın eşini teşhis etmek için morga gitmesi. Ürkütücü, fakat aynı zamanda heyecan verici. Sinemada olmak gibiydi biraz - bedelini ödemek zorunda kalmadan deneyim yaşamak. Assi olsaydı bunun parmağını bile kımıldatmadan kendine hayat boyu dul maaşı bağlatmak için mükemmel bir fırsat olduğunu ve orduda kimsenin hahambaşılıktan alınmış evlilik belgesine karşı bir şey yapamayacağını söylerdi muhtemelen. “Çok zor olmayacak,” dedi yüzbaşı Orit’in kaşlarının endişeyle çatıldığını fark ederek. “Yanınızdan hiç ayrılmayacağız.”</p>

  <p class="normal">Simyon’un şahitliğini Assi yapmış, tören boyunca komik suratlar takınarak Orit’i güldürmeye çalışmıştı. Simyon’un kendisi hikâyelerinden çok daha iyi görünüyordu. Dünyanın en yakışıklı erkeği olmayabilirdi, fakat Assi’nin tarif ettiği kadar çirkin değildi. Öyle aptal da değildi. Törenden sonra Assi onları falafel yemeye götürmüştü. Bütün gün birbirlerine “merhaba” ve törende söyledikleri sözcükler dışında tek söz etmemiş, daha sonra falafel büfesine gittiklerinde göz göze gelmemek için ellerinden geleni yapmışlardı. Bu, Assi’yi güldürmüştü. “Bak ne kadar güzel bir karın var,” demişti, elini Simyon’un omzuna koyarak. Simyon ise gözlerini elindeki sosu akan pideden ayırmamıştı. “Ne yapacağız seninle, Simyon?” diye sormuştu Assi, iğnelemeye devam ederek. “Şimdi onu öpmen gerekiyor, biliyorsun. Yoksa, Yahudi dinine göre, evlilik geçersiz sayılır.” Orit, Simyon’un Assi’ye inanıp inanmadığından hiçbir zaman emin olamamıştı. Assi daha sonra ona tabii ki inanmadığını, sadece fırsatı değerlendirdiğini söylemişti ama Orit o kadar emin değildi. Her halükârda, Simyon birden öne doğru eğilip onu öpmeye kalkışmıştı. Orit geri sıçramış, dudakları dudaklarına değmemişti. Fakat ağzının kokusunu almıştı; koku, falafelin kızartma yağı kokusu ile saçına sinen o küflü hahamhane kokusuyla karışık bir kokuydu. Onlardan birkaç adım uzaklaştıktan sonra bir çiçek tarhına kusmuş ve Simyon’la göz göze gelmişti. Simyon bir an için donakalmış, sonra koşmaya başlamıştı. Uzaklaşmak için. Assi onu çağırmayı denemiş, fakat Simyon durmamıştı. Bu da onu son görüşü olmuştu. O güne dek.</p>

  <p class="normal">Morga giderken onu teşhis edemeyeceği endişesine kapıldı. Onu iki yıl önce sadece bir kez görmüştü en nihayetinde, hayattayken. Fakat görür görmez bildi o olduğunu. Yeşil bir çarşaf onu boynuna kadar örtmüştü. Yanağındaki madeni bir şekel büyüklüğündeki delik dışında yüzünde hasar yoktu. Cesedin kokusu iki yıl önce yüzüne değen ağız kokusunun aynısıydı. Birçok kez düşünmüştü o anı. Falafel büfesinde oturmaya devam ederken Assi Simyon’un ağzının kokmasının onun suçu olmadığını söylemişti, fakat o her zaman kendini suçlu hissetmişti. Ve o gün bile, kapısını çaldıklarında, hatırlaması gerekirdi. Başından bir milyon evlilik geçmemişti nihayetinde. “Kocanızla bir dakika yalnız kalmak ister misiniz?” diye sordu yüzbaşı. Orit başını salladı. “Gerçekten. Ağlamak son derece doğal,” dedi yüzbaşı. “Kendinizi tutmanın bir anlamı yok.”</p>
</body>
</html>
