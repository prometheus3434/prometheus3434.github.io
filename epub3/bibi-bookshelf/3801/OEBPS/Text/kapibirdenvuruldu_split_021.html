<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_19">ARİ</h1>

  <p class="normal">Kız arkadaşım gelirken “Ari” diye haykırıyor. Bir kez değil, üst üste birkaç kez. “Ari-Ari-Ari-Ari!” Benim için sorun değil, çünkü ben Ari olarak doğdum ve bu adla büyüdüm. Yine de, bazen başka bir şey haykırmasını arzuluyorum, ne olduğu önemli değil. “Aşkım,” “beni ikiye yar,” “dur, daha fazla dayanamayacağım.” Şu geleneksel, “Devam et!” bile olabilir. Arada sırada başka bir şey duymak güzel olur, duruma uygun bir şey - daha özlü.</p>

  <p class="normal">Kız arkadaşım yerel üniversitede hukuk okuyor. Büyük üniversitelerden birine gitmek istedi fakat onu kabul etmediler. Şu anda sözleşme hukuku üzerine ihtisas yapmaya hazırlanıyor. Sadece sözleşmelerle ilgilenen avukatlar var gerçekten. İnsanlarla görüşmüyor, duruşmalara katılmıyorlar. Bütün yaptıkları gün boyu oturup kâğıt üstündeki satırları tek tek okumak, her şey bundan ibaretmiş gibi.</p>

  <p class="normal">Daireyi kiraladığımda kız arkadaşım da yanımdaydı. Ev sahibinin sözleşmeye eklediği bazı maddelerle bizi oyuna getirmeye çalıştığını keşfetmesi birkaç dakikasını bile almadı. Ben milyon yılda fark etmezdim, ama o anında gördü. Jilet gibi keskin bir zekâsı var kız arkadaşımın. Ve o nasıl gelmek öyle. Ömrümde böylesini görmedim. Bir anda her yöne doğru uçar, bedeni tam bir isyan halinde. Elektroşoka uğramış gibi. İçten, derinden gelen istem dışı kasılma dalgaları tarafından yutulur. Dalgalar gürleyerek boynuna yuvarlanır, ayaklarının altını gıdıklar. Bütün anatomisi nedenini bilmeksizin minnet göstermeye çalışır sanki.</p>

  <p class="normal">Bir keresinde ona benden önce başka erkeklerle geldiğinde ne diye haykırdığını sordum. Bana şaşkınlıkla baktıktan sonra hepsiyle “Ari” diye haykırdığını söyledi. Her zaman “Ari.” Peşini bırakmadım. Adı Ari olmayan erkeklerle geldiğinde ne haykırdığını sordum. Bir süre düşündükten sonra o güne dek adı Ari olmayan biriyle yatmadığını söyledi. Ben de dâhil olmak üzere yirmi sekiz erkekle yatmıştı ve hepsinin adı -şimdi geriye bakıp düşününce- Ari’ydi, her birinin. Bunu söyledikten sonra sustu. O zaman, gayet sakin bir biçimde, “Bu gerçekten tuhaf bir rastlantı… ya da senin seçimin tamamen yeni bir Ari bulmak üzerine kurulu,” dedim. “Belki,” dedi, düşünceli bir biçimde. “Belki.”</p>

  <p class="normal">O andan itibaren etrafımdaki bütün Ari’lerin aşırı farkında olmaya başladım; falafel büfesinde bir tane var, muhasebecim var, bizim kafede benden sürekli gazetenin spor ekini kenara koymamı isteyen o ısrarcı tip var. Bunu fazla büyütmüyordum, zihnime not ediyordum sadece - Ari+Ari+Ari. Çünkü bir şeyler sonunda canıma tak ederse -şayet ederse- sebebinin o tiplerden biri olacağını biliyordum.</p>

  <p class="normal">Adını bile söylemeden size kız arkadaşım hakkında bu kadar şey anlatmam tuhaf. Adının önemi yokmuş gibi. Fakat yok gerçekten. Beni gecenin bir yarısında uyandıracak olsanız aklıma gelecek ilk şey adı olmaz. Ağlamak üzereyken yüzünde beliren yarı şaşkınlık ifadesi olabilir ya da kıçının görüntüsü veya onu duygulandıran bir düşünceyi paylaşmadan önce o harikulade, çocuksu tavırla, “Sana bir şey söylemek istiyorum,” deyişi. Şahanedir, benim hatun. Fakat bazen bu öykünün iyi biteceğinden emin olamıyorum.</p>

  <p class="normal">Ev sahibimizin, hani sözleşmede bizi kazıklamaya çalışan tip, onun da adı Ari. Elli yaşlarında götün teki, anneannesi öldüğünde ona kumsaldan beş blok ötede koca bir bina bırakmış. Adam kira toplamak dışında hiçbir iş yapmamış hayatında. Ayrıca şu savaş pilotlarında göreceğiniz türde mavi gözleri, bir bulutun kenarı gibi parıldayan gümüş renginde saçları var. Fakat adam pilot falan değil. Sözleşmeyi imzalarken bana askerliğini Tzrifin üssünün yazıhanesinde geçirdiğini söyledi. Yedek birliğinin onu arama zahmetine katlanması neredeyse on yıl sürmüş.</p>

  <p class="normal">Kız arkadaşımı becermekte olduğunu keşfedişim tamamen tesadüf. Bana bu Ari meselesini açıklamış olmasaydı hiç kuşku duymayacaktım. İkisini dairede yakaladığımda ev sahibim bütünüyle giyinik olarak salonda duruyordu. Mülküne zarar verip vermediğimizi kontrol etmeye geldiğini söyledi. Adam gider gitmez kız arkadaşımı sıkıştırdım ve sonunda itiraf etti. Fakat suçluluk duygusu içeren bir itiraf değildi; son derece soğukkanlı ve kuru bir tonla yapılmıştı. Bir yabancıya 8 numaralı otobüsün Dizengoff’tan geçmediğini söyler gibi. İtiraftan sonra bana bir şey sormak istediğini söylüyor. Bir kereliğine hep birlikte yapıp yapamayacağımızı bilmek istiyor. Ev sahibi ve ben, ikimiz birlikte.</p>

  <p class="normal">Bir anlaşma yapmaya bile hazır. Bir kere yaparsak onu bir daha görmeyecek. Hayatında bir kez olsun içinde iki Ari birden hissetmek istiyor. Ev sahibi kesinlikle kabul edecektir, adam doğuştan sapık zaten. Kabul edeceğinden eminim. Sonunda ben de kabul edeceğim, çünkü onu seviyorum. Gerçekten seviyorum.</p>

  <p class="normal">Böylece kendimi ev sahibimle aynı yatakta buluyorum. Herif soyunmadan bir saniye önce bana mutfak panjurlarının tam kapanmadığını, menteşeleri yağlamam gerektiğini söylüyor. Bir süre sonra kız arkadaşımın bedeni üstümde titremeye başlıyor. Gelmek üzere olduğunu hissediyorum. Haykırdığında her şeyin, bir şekilde, iyi olacağını biliyorum. Çünkü ikimizin de adı gerçekten Ari. Asla emin olamayacağımız bir şey varsa o da hangimizin adını haykıracağı.</p>
</body>
</html>
