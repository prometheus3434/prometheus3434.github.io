<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_16">MOSMOR</h1>

  <p class="normal">Acil serviste kemiğin çatladığını ve kasın iki ayrı yerde neredeyse yırtılmış olduğunu söylediler. Bazı insanlar, saatte seksen kilometre hızla kafa kafaya tokuşulan bir çarpışmadan burunları bile kanamadan çıkabiliyordu, doktorun dediğine göre. Bir keresinde acile üçüncü kattaki dairesinden asfalta düşen bir kadın getirmişlerdi - kadının sırtı morarmıştı sadece. Şans meselesiydi. Ki onda olmadığı anlaşılıyordu, merdivenden inerken yanlış bir hareket, burkulan bir bilek ve hastanedeydi işte, alçıda.</p>

  <p class="normal">Arap görünümlü bir adam sarmıştı ayağına ıslak sargıları. Adam stajyer olduğunu ve isterse doktoru bekleyebileceğini söylemişti, fakat bu en az bir saat sürerdi, çünkü yığılma vardı. Alçıyı bitirdiğinde mevsim yaz olduğu için sürekli kaşınacağını söyledi. Bu konuda ne yapabileceğine dair bir şey söylemedi ama, kaşınacağını sadece. Birkaç dakika sonra gerçekten de feci kaşınmaya başladı.</p>

  <p class="normal">Alçı olmasaydı David aradığında evde olmayacaktı. Alçı olmasaydı işte olacaktı. David ona Tel Aviv’de olduğunu söyledi, bir haftalığına gelmişti, şirketi temsilen bir kongreye katılmak üzere. Yahudi Ajansı ile ilgili bir konferans. Bu konferanslarda çürüyüp gidiyordu resmen ve onu görmek istiyordu; David öyle dedi, o da kabul etti. Alçı olmasaydı bir bahane bulup sıyrılabilirdi, fakat sıkılıyordu. Gelirse biraz heyecan olur diye düşünmüştü. Aynanın karşısına geçip bir bluz seçecek, makyaj yapacaktı. Sonra, geldiğinde, muhtemelen hiçbir şey olmayacaktı, fakat en azından o hazırlıktan geçmiş olacaktı. Hem kaybedeceği bir şey var mıydı ki? Başka biri olsa hayal kırıklığına uğrayacağından endişe duyabilirdi, fakat David hakkında endişe duyması için bir neden kalmamıştı. Son görüştüklerinde hayal kırıklığına uğratmıştı onu zaten; onu ne kadar çok sevdiğini söylemiş, biraz yiyiştikten sonra eliyle boşaltınca otel yatağında uyuyakalmış ve ertesi gün aramamıştı, ondan sonraki gün de. İki gün geçtikten sonra arayacağından umudu hepten kesmişti. Cleveland’a döndüğünü biliyordu, ya da Portland’a, Amerika’daki kasabası neresiyse oraya işte. Koymuştu ona. Sokakta tanıdığınız biriyle karşılaştığınızda sizi görmezden gelmesi nasıl koyarsa öyle. Cleveland’da ya da Portland’da sokakta karşılaşsalar ve yanında kız arkadaşı olsa kesin öyle yapardı David.</p>

  <p class="normal">O zaman kız arkadaşından söz etmişti ona, evlenmek üzere olduklarından. Gizlediğini söyleyemezdi. Fakat söyleyiş biçimi onda hayatının artık onu da içeren farklı bir yöne doğru gittiği izlenimini doğurmuştu. Yanılmış olmalıydı ya da o, yanlış izlenime kapılmıştı. Nasıl baktığıyla ilgiliydi. Ve ikisini otelde hayal ederken içinde bulunduğu ruh haliyle. Bazen kendine, saçmalama, aptal, diyordu. Amerikalı o, ya ne bekliyordun? Oradaki hayatını, sana sözünü ettiği JCC’deki işini çöpe atmasını mı? Sırf seninle olmak için burada barmenlik ya da kuryelik yapmaya razı olacağını mı? Bazen öfke duyuyordu ama. Şu “aşk” sözcüğünü kullanmaya ne gerek vardı? Ona sadece abazan, sarhoş ve ülkesinden uzakta olduğunu söyleyebilirdi. Muhtemelen o zaman da onu eliyle boşaltır, fakat sonraki iki günü evde telefonun çalmasını bekleyerek geçirmezdi. O zamanlar cep telefonu yoktu henüz, evde oturup beklemişti. Mevsim yazdı ve dairesinde klima yoktu. Evin içi feci havasızdı ve bütün günü bir kitap okumaya çalışarak geçirmişti, Don DeLillo’nun <span class="ideitalik">Yeraltı</span> kitabını, ama hava karardığında hâlâ birinci bölümdeydi. Okuduklarından hiçbir şey kalmamıştı aklında. Bir beyzbol maçına dairdi. Sonra okumaya devam etmedi, David de asla aramadı. Fakat şimdi, aradan neredeyse bir yıl geçtikten sonra, birden arayıp ona uğramak istediğini söylemiş, o da kabul etmişti. İçinde bir yerde yaralandığını anlamasını istemediği için daha çok. Onu bir daha görmek istemeyecek kadar önemsediğini sanmasını istemiyordu.</p>

  <p class="normal">David bir şişe şarap ve pizza getirmişti. Yarısı zeytinli, yarısı ançüezli. Telefon edip aç olup olmadığını ya da ne yemek istediğini bile sormadan. Pizza çok lezzetliydi ama. Şarap beyazdı, beyaz ve ılık, soğumasını bekleyemediler, buz katıp içtiler. “Şişesi yüz dolar,” dedi David, gülerek, “ve biz diyet kolaymış gibi içiyoruz.” Şarabı satın alırken parasını önemsemediğini bilmesini istemişti sanki. “O geceden beri,” dedi ona, “olanlar yüzünden çok kötü hissediyorum. Bok gibi. Ertesi sabah seni arayıp izah etmem gerekirdi. Hatta daha başından önüne geçmeliydim. Üzgünüm.” O da uzanıp yanağını okşadı, tahrik edici bir biçimde değil ama, sınavda kopya çektiğini itiraf eden oğlunu teselli eden bir anne gibi daha çok. Sonra o kadar da kötü olmadığını söyledi. Evet, daha sonra onu düşünmüş, neden aramadığını merak etmişti. Fakat her halükârda, kendini kötü hissetmesi için bir neden yoktu. Daha başından ona bir kız arkadaşı olduğunu söylemişti, bu kadar basitti.</p>

  <p class="normal">David kız arkadaşıyla evlendiğini söyledi. İsrail’den Amerika’ya döndüğünde Karen -buydu adı- ona hamile olduğunu söylemişti ve kürtaj yaptırmakla birlikte olmaya devam etmek arasında bir seçim yapmak zorunda kalmışlardı. Karen bunu uçaktan iner inmez söylediğinde saçında onun kokusu vardı hâlâ. Yatakta geçirdikleri geceden sonra kokusu gitmesin diye duş almamıştı. Karen kürtaj yaptırmakla birlikte olmaya devam etmek arasında bir seçim yapmaları gerektiğini söylemişti. David devam etmek istemiyordu aslında. Onun yüzünden, o gecenin yüzünden. Fakat Karen’ın kürtaj olmasını da istemiyordu. Kolay izah edebileceği bir şey değildi bu. Dindar falan olduğundan değil. Kürtajın hiçbir şekilde geri dönüşü olmayan bir karar oluşu onu rahatsız ediyordu. Bu yüzden ona evlenme teklif etmişti. Karen şimdi bebek yapmanın da geri dönüşü olmadığını söylüyor, David de bunun farkında olduğunu belirtiyordu. Ve aynı solukta bebeğin kız olduğunu, bunun hayatta başına gelen en güzel şey olduğunu ekledi. Karen ile boşanacak olsalar bile, dedi, - ki böyle bir şeye hiç ihtimal vermiyordu, çünkü bütün olarak değerlendirince ilişkileri fevkalade iyi gidiyordu- bir gün boşanacak olsalar bile Karen’ın kürtaj yaptırmamış olmasına şükredecekti. Küçük kızları tapılası bir şeydi. Cuma günü beş aylık olacaktı ve doğduğundan beri ondan ilk kez ayrılıyordu. Bu kongreye de gelmeyecekti aslında. En az beş kez fikir değiştirmiş, fakat sonunda uçağa binmişti. Daha çok onu görmek için. Üzgün olduğunu söylemek için.</p>

  <p class="normal">“Buraya senden beni bağışlamanı istemek için geldim,” dedi yine. David’e olanları fazla büyüttüğünü söylemek istedi. Pireyi deve yapıyordu. Fakat, uzunca bir sessizlikten sonra, onu bağışladığını söyledi. Ona kendisinin hiçbir zaman onun durumunda bulunmadığını, ama yine de onu çok iyi anladığını söyledi. Bir de telefon etmediği için biraz üzüldüğünü. Gitmeden önce arayıp veda edebilirdi. “Seni arasaydım,” dedi, “sana geri dönerdim. Ve dönseydim sana âşık olurdum. Korkuyordum.” Canını sıkmak isteseydi, ona o zaman bile, daha ilk gece, âşık olduğunu söylediğini hatırlatabilirdi, fakat onun yerine masanın üzerinde duran iri elini okşadı. Daha sonra <span class="ideitalik">Lost’</span>un son bölümünü izlemek ve kalan şarabı bitirmek üzere salona geçtiler. Giora üç yıl önce onu hamile bıraktığında kürtajı mı yoksa birlikte yaşamayı mı yeğlediğini sormamıştı bile. Giora’ya sormadan gidip kürtaj olmuştu. İki ay sonra da ayrılmışlardı. David Karen’ı onun Giora’yı sevdiğinden fazla seviyordu anlaşılan. Ya da daha az nefret ediyordu ondan en azından. Gecenin nerede isterse orada bitebileceğini biliyordu, bu da kendisini güçlü hissetmesini sağlıyordu. Geç saatlere kadar oturup sonra yorgun olduğunu söylerse David bir şey denemeden giderdi. Ona gülümseyerek bakarsa onu öperdi. Bunu hissediyordu. Fakat neydi istediği? Abazanlıkla otel odasına gidip onu, her şeyin onunla aslında ne kadar güzel olabileceğini düşünerek mastürbasyon yapmasını mı? Yoksa geceyi onunla geçirip ertesi gün kendini bok gibi hissetmesini mi? Sürekli fikir değiştiriyordu. Onu ve onun nasıl hissedeceğini boş ver. Kendini düşün. <span class="ideitalik">Sen</span> ne istiyorsun?</p>

  <p class="normal">Tuvalete gitmek alçı yüzünden zahmetli bir işe dönüşmüştü. Tek bacağının üzerinde dengesini yitirmeden hoplayabilmesi gerekiyordu. David buna izin vermedi. Tuttuğu gibi kollarının arasına aldı kızı. Onu yangından kurtaran bir itfaiyeci ya da zifaf gecesinde kucağında taşıyan bir damat gibi. O işerken kapının arkasında bekledi, sonra salona geri taşıdı. Döndüklerinde dizi bitmek üzereydi. David ona sonunu söyledi. Daha önce izlemişti. Amerika’da bir hafta önce gösteriliyordu. Fakat izlediğini söylememişti, çünkü onunla birlikte bir kez daha seyretmekten zevk almıştı. Televizyona pek meraklı değildi zaten. İlk seferinde de Karen diziye bağımlı olduğu için seyretmişti. Sıcak senin dairen, dedi David. Boğucu. Ona bunu bildiğini söyledi. Ev sahibi evde klima olmadığı için kirada iki yüz şekel indirim yapmıştı. Ayağını kırdığından beri daireye tıkılıp kaldığını söyledi. Hastanede ona iki koltuk değneği vermişlerdi, fakat dört kat merdiveni koltuk değneğiyle inip çıkacak güç kimde vardı? Ve ne olduğunu anlayamadan David onu sırtlayıp dört kat aşağı taşıdı. Bir anda.</p>

  <p class="normal">Meyer Parkı’na kadar taşıdı onu, sonra bir banka oturup birer sigara içtiler. Orası da sıcak ve nemliydi, fakat insanın terini kurutan bir esinti vardı hiç olmazsa. Beni bağışlaman önemliydi, dedi David. Çok önemliydi. Nedenini izah bile edemem. Daha önce çıktığım kızlara da böyle bok gibi davrandığım oldu, ama seninle… ağlamaya başladı. Bir ânını aldı gerçekten ağlamakta olduğunu idrak etmek. Önce öksürüyor ya da boğuluyor falan sandı, ama ağlıyordu gerçekten. Kes şunu, aptal, dedi ona, gülümseyerek. İnsanlar bize bakıyor. Seni evden attığımı, kalbini kırdığımı falan düşünecekler. Ben salağın tekiyim gerçekten, dedi David ona, gerçek bir salak. Halbuki şey yapabilirdim… sen hiç Cleveland’a gitmedin, değil mi? Cleveland nere Tel Aviv nere, dedi. Oysa Karen nere sen nere, demek istemişti ama memnun oldu o şekilde söylemediğine.</p>

  <p class="normal">Dört kat merdiveni ağır ağır çıktılar. David’in gücü tükenmişti, o yüzden ona yaslanıp hoplayarak çıkmıştı basamakları, tek tek. Kapıya vardıklarında ikisi de ter içindeydi ve alçının içinde o çıldırtıcı kaşıntı başlamak üzereydi. David, gitmemi istiyor musun, diye sordu ve o, başını sallayıp bunun iyi bir fikir olduğunu düşündüğünü söyledi. Daha sonra, yatakta, vantilatörün karşısında, hikâyeyi yerli yerine oturtmaya çalıştı. Amerikalı bir çocuk ile İsrailli bir kız tesadüfen karşılaşır. Güzel bir gece geçirirler. Kızın tükürüklü avucu David’in kamışının üzerinde gidip gelir. Okyanusun iki farklı yanında yaşayan iki kişi o çok da önemli olmayan ayrıntıları bir yıl boyunca taşır. Bazı insanlar üçüncü kattan düşer ve sadece sırtları morarır. Başkaları merdivenden inerken ters bir hareket yapar ve kendilerini hastanede bulur, alçıda. O ve David ikinci türden olmalıydılar.</p>
</body>
</html>
