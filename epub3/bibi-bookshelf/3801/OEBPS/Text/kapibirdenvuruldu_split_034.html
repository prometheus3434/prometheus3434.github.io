<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_32">DAHA ÇOK HAYAT</h1>

  <p class="normal">Şu acayip hikâyeyi mutlaka dinlemelisiniz! Florida, Jacksonville’li tek yumurta ikizi iki erkek kardeş, Daytona Beach’li tek yumurta ikizi iki kız kardeşle tanışır. İnternet vasıtasıyla. Aslında önce bir çiftle başlar, Nicky ile Todd tanışır, sonra Todd Nicky’yi ailesine tanıştırmak için evine götürdüğünde ikiz kardeşi Adam heyecanlanır. Todd, Adam’a Nicky’nin bir kız kardeşi olduğunu söyler. Sıradan bir kız kardeş değil, tek yumurta ikizi. Todd ile Nicky bir kör randevu ayarlar. Tabii kör randevu sayılmaz tam olarak, Adam ile Michelle’in diğerinin nasıl görüneceğini bildiklerini düşünürsek. Durumu daha da tuhaf kılmak için hep birlikte çıkmaya karar verirler. Dördü arabaya binip film izlemek için bir açıkhava sinemasına giderler. Hangi filmi izlerler sizce? Hayır, Schwarzenegger ile de Vito’nun oynadığı <span class="ideitalik">İkizler</span> değil. <span class="ideitalik">Tehlikeli İlişkiler.</span> Tahayyül edebiliyor musunuz? Kör randevu için daha tehlikeli bir film düşünemiyorum; entrika, ihanet ve yalan yumağı. Fakat her şey yolunda gider yine de. Filmden sonra yemeğe çıkarlar. Kızlar farklı renkte elbiseler giymeye özen göstermiştir, kolay ayırt edilebilsinler diye. Erkekler kot pantolon ve beyaz tişört giymiştir, bir örnek. Nicky, Todd diye yanlışlıkla Adam’ı öperek mahcubiyetini yıllar sonra bile hatırlayacağı bir hata yapar.</p>

  <p class="normal">Biriyle tanışıp âşık olduğunuzda hissettiğiniz en baskın duygu nedir? Sizi bilmem, ama ben hep dünyada eşi benzeri olmayan biriyle birlikte olduğumu hissederim. Michelle ve Adam restoranda birbirlerinin karşılarında otururken akıllarından ne geçiyordu? Dünyada Adam’a benzeyen başka biri olmadığı mı? Masada Michelle gibi başka biri olmadığı mı? O anda ne düşünmüş olurlarsa olsunlar, sonu evlilikle bitti. Belki de yanlış ifade ettim, ölümle bitti demem gerekirdi. Arada bir yerde evlendiler ama.</p>

  <p class="normal">Michelle ile Adam evlendiğinde Todd Nicky’nin parmağına yüzüğü takalı bir yıl olmuştu. Tek yumurta ikizleriyle evli tek yumurta ikizleri. Tarihte bunun gibi başka bir vaka var mı bilmiyorum. Florida tarihini boş verin, dünya tarihinde. O kadar acayipti ki bir talk-show programına bile davet edildiler. Yerel bir kanaldan söz etmiyorum. NBC’nin programlarından biri. Fakat Michelle programa katılırsa sakallı kadın gibi hissedeceğini söyleyerek reddetti. Kendinden gayet emin bir tavırla Adam’a, “Yani, yaptığımız bir şeyden ötürü davet edilmedik,” dedi. “Tek istedikleri tuhaf olduğumuz için bizi sergilemek. Eminim bizden bir örnek giyinmemizi isteyecekler, Nicky ile benim saç kesimimizin neden aynı olduğunu soracaklar ve bunun bize en çok yakışan kesim olduğunu anlatmaya çalışsak bile sapık gibi görüneceğiz. Bir tür ucube gösterisi niyetine istiyorlar bizi. Program sunucusunun bizi alaya alacağına, bayağı espriler yaparak küçük düşüreceğine bahse girerim. Ve evlerinden seyreden insanlar gülecek, sen güleceksin, Todd gülecek, çünkü siz her şeye gülersiniz ve yerin dibine giren ben olacağım.” Doğrusunu söylemek gerekirse Adam çok istiyordu programa katılmayı. Hiç televizyona çıkmamıştı. İş yerindeki arkadaşlarının onu televizyonda görünce çok etkileneceğinden emindi, müşterilerin de. Onun için şahane olurdu, fakat Michelle’i ikna etmeye çalışmadı bile. Çünkü Michelle bir konuda karar vermişse tartışmanın yararı yoktu, kimsenin ne dediğine bakmazdı. Sonunda Adam televizyona çıktı, hem de prime-time’da, aşağısı kurtarmaz, ulusal yayın. Stüdyo çekimi değildi tam olarak, babasının yıllar önce çektiği bir dakikalık bir videoyu göstermişlerdi, Todd ile basketbol oynuyordu. Kameraya el salladığı ve Todd’un bunu fırsat bilerek topu elinden kapıp basket attığı bölümdü. “Daha o zamandan,” dedi sunucu, “aralarındaki rekabeti görmek mümkün.” Aralarında rekabet falan olduğundan değil, fakat televizyon böyledir. Her şeyi çarpıtmayı severler, dramatik etki. Çarpıtacak bir şey bulamayınca da uydururlar.</p>

  <p class="normal">Gerçek hayatta Adam ile Todd’un arası gayet iyiydi. Aslında iki çiftin arası gayet iyiydi. Birbirlerine yakın oturuyor, hafta sonlarını birlikte geçiriyorlardı. Çocuk sahibi olmak istediklerinde aşağı yukarı aynı zamanda yapmalarının iyi olacağında karar kıldılar, çocuklar birlikte büyüsün diye. Bütün bu planları gerçekleştireceklerdi de muhtemelen, olanlar olmasaydı. Kimsenin bir şeyden kuşkulandığı yoktu. Geriye bakınca, zordu böyle bir şeyden kuşkulanmak. Komşulardan biri Adam ile Nicky’yi caddede ya da balkonda öpüşürken gördüyse bile Adam’ı Todd sanmıştı ya da Nicky’yi Michelle.</p>

  <p class="normal">İlişkileri bir yıldan fazla sürdü. Bir noktada itiraf edip aşklarını dünyaya ilan etmeyi, boşanmayı ve birbirleriyle evlenmeyi bile düşündüler. Fakat Nicky, bunun Michelle’i perişan edeceğini biliyordu. Adam da ona acıyordu biraz. Todd’a da, çünkü Todd geçmişte onu pek çok kez üzmüş olsa da, Adam’ı her zaman sevmiş, hep onun iyiliğini istemişti. Sonra Nicky ilişkiyi bitirmelerini önerdi. Todd’un kuşkulanmaya başladığını hissetmişti. Kesin bir şey yoktu, fakat içinde öyle bir his vardı. Birkaç hafta birlikte olmadılar gerçekten de, fakat ikisi de ayrılığa dayanamayınca tekrar birlikte olmaya başladılar.</p>

  <p class="normal">Ben Nicky’yi tanıdığımda bütün bunlar olup bitmişti. Adam ölmüş, Todd uzun süre hapis yatarak cezasını çekmişti. Michelle her şey ortaya çıktığından beri onunla tek kelime bile konuşmamıştı, yani Todd’un yakın mesafeden Adam’ın kafasına üç mermi sıktığı günden beri. Hiçbir zaman bağışlayıcı olmamıştı Michelle. Ben üniversiteye konuk profesör olarak davet edilmiştim ve Nicky bölüm sekreteriydi. Hikâyeyi önce fakültede başka bir profesörden duydum; o da konuktu, Türkiye’den gelmişti. Sonra Michelle’in ağzından. O yıl birbirimize hayli yakınlaştık ve bir noktada bana her şeyi anlattı. Birlikte olmaya başlamadan önce.</p>

  <p class="normal">Her şeyi ardında bırakmak için Florida’yı terk ettiğini, fakat hiçbir şeyin değişmediğini, çünkü burada da herkesin her şeyi zaten bildiğini söyledi. Arkasından konuşuluyordu. Tuhaf ve kız kardeşi Michelle’in muhtemelen “sapıkça” bulacağı bir biçimde, bütün o ikiz olma halini özlediğini söyledi. İnsanların onu Michelle sanmalarını falan. “Bir şekilde,” dediğini hatırlıyorum, ilk öpüşmemizden hemen önce, “aynı mahallede bir tek yumurta ikizin varsa, daha çok olduğunu hissediyorsun. Bir kişiden fazlaymışsın, birden fazla hayatın varmış gibi. Birinin sana ‘seni bir saat önce vanilyalı dondurma yerken gördüm’ ya da ‘üzerinde pembe bir elbiseyle otobüs durağında bekliyordun’ demesi mesela - istersen kız kardeşin olduğunu söyleyebilirsin, fakat bir şekilde dondurmayı yiyen ya da pembe elbiseyle otobüs bekleyen senmişsin gibi hissedersin. Tuhaf bir duygu; bir hayat daha yaşıyor, bütün bu asla bilemeyeceğin gizemli şeyleri yapmak için hayatının bir uzantısını kullanıyormuşsun gibi.” Tek özlediği bu değildi, kocasını da özlüyordu. En çok da Adam’ı, hapse giren kocasının bire bir -fakat tam anlamıyla bire bir- kopyası olduğu halde, nedenini bilememekle birlikte, ondan çok daha fazla sevdiği adamı.</p>

  <p class="normal">O gece ona kendi hayat hikâyemi anlattım, yaşadığım ilişkiyi. Baldızımla değil. Benimle aynı yerde çalışan ve karıma hiç benzemeyen bir kızla. Karımdan daha gençti ve karım ondan daha çekiciydi, fakat ben de kendimi Nicky gibi hissediyordum, daha çok hayat kazanıyormuşum gibi. Daha iyi ya da sahip olduğum hayattan daha çok şey vaat eden bir hayat değil belki. Fakat bu hayatın ötekinin alternatifi değil de ilavesi olduğunu düşündüğüm için, hiç tereddüt etmeden balıklama dalmıştım içine. Benim hikâyemde kimse kimseyi vurmadı ve her ne kadar karım bir şeylerden kuşkulandıysa da hiçbir zaman yakalanmadım. Karımla birlikteliğimiz sürdü. Ancak, bedel ödemediğimizi düşünmediğimiz tüm şeylerde olduğu gibi, işteki o kızla ilişkim için de bir bedel ödedim aslında. Bana bir yıllığına ülke dışında bir pozisyon önerdiklerinde karım evde kalmayı yeğledi. Resmi nedeni çocuklardı, başka bir ülkede yeni bir okula başlamaları çok zor olacaktı, fakat asıl nedeni benden bir süre uzak kalmak istemesiydi muhtemelen. Nicky’yi tanıdığımda karıma bir daha ihanet etmeyeceğime dair kendime söz vereli epey olmuştu. Yine de aldattım karımı ama. Öyle büyük bir aşk falan da yoktu aramızda. İkimiz için de daha çok hayat elde etme fırsatıydı sadece.</p>
</body>
</html>
