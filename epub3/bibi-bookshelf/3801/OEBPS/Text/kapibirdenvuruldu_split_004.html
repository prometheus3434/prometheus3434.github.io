<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_2">YALAN ÜLKESİ</h1>

  <p class="normal">Robbie ilk yalanını söylediğinde yedi yaşındaydı. Annesi eline kırışık bir banknot tutuşturup onu bakkaldan bir paket uzun Kent sigarası almaya göndermişti. Robbie onun yerine kendine bir külah dondurma satın aldı. Paranın üstünü de oturdukları apartmanın bahçesindeki büyük beyaz taşlardan birinin altına sakladı. Annesi ne olduğunu sorduğunda ön dişlerinden biri eksik olan iriyarı, kızıl saçlı bir çocuğun sokakta onu yere devirip tokatladığını ve parayı elinden kaptığını anlattı. Annesi ona inandı. O günden beri yalan söyler Robbie. Lisede müdür yardımcısına Ber Şeba’daki teyzesine kanser teşhisi konduğu martavalını yutturup bütün bir haftayı Eilat kumsalında yatarak geçirmişti. Askerde firar ettiğinde bu hayali teyzesi birden kör olarak başını büyük bir beladan kurtarmıştı. Ceza almamıştı, hücre hapsi bile. Hiçbir şey. Bir keresinde işe iki saat geç gitmesine mazeret olarak yol kenarında yatan bir kurt köpeği bulduğunu söylemişti. Köpeğe araba çarpmıştı ve Robbie onu veterinere götürmek zorunda kalmıştı. Bu yalanda köpeğin iki bacağı felç olmuştu, yalanı inandırıcı kılan buydu. Pek çok yalan vardı Robbie’nin hayatında. Kolu kanadı kırık yalanlar, hastalıklı, zararlı, tehlikeli yalanlar. Ayaküstü ya da direksiyonda söyleniveren yalanlar, derli toplu ya da kıçı kırık olanlar. Bir anda söylüyordu bu yalanları, günün birinde karşısına çıkabileceklerini hiç düşünmeden.</p>

  <p class="normal">Bir düşle başlamıştı her şey. Artık hayatta olmayan annesine dair kısa ve bulanık bir düş. Bu düşte ikisi ne başı ne de sonu olan, ayrıntıdan yoksun beyaz bir yüzeyin üzerinde oturuyordu. Yanlarında, sonsuz beyaz yüzeyin üzerinde, bir şeker makinesi duruyordu; aralığa bozuk para koyup kulpunu çevirdiğinizde şeker fırlatan şu eski makinelerden. Düşünde annesi Robbie’ye, herkes çok iyi olduğu ve sigara bulunmadığı için öte âlemin onu delirttiğini söyledi. Sadece sigara değil, kahve de yoktu. Radyo da yoktu. Hiçbir şey yoktu.</p>

  <p class="normal">“Bana yardım etmelisin, Robbie,” dedi annesi. “Bana bir şeker al. Seni ben büyüttüm, oğlum. Bunca yıl sana her şeyi verdim, karşılığında hiçbir şey istemedim. Şimdi de sen annen için bir şey yap. Bana bir şeker al. Kırmızı olsun, mümkünse, ama mavi de olabilir.” Robbie düşünde madeni para bulma umuduyla ceplerini arayıp durdu. Yoktu. “Yok,” dedi, gözlerinde yaşlarla. “Hiç bozukluğum yok. Bütün ceplerime baktım.”</p>

  <p class="normal">Uyandığında hiç ağlamadığı düşünülürse, düşünde ağlamış olması tuhaftı. “Taşın altına baktın mı?” diye sordu annesi ellerini ellerinin arasına alarak. “Madeni paralar hâlâ oradadır belki?”</p>

  <p class="normal">Sonra uyandı. Cumartesi sabahının beş buçuğuydu ve dışarısı hâlâ karanlıktı. Robbie arabasına bindi ve çocukluğunda yaşadığı mahalleye gitti. Cumartesi sabahı o erken saatte yollar boştu, yirmi dakika bile sürmedi eve varması. Binanın zemin katında, bir zamanlar Pliskin’in bakkal dükkânının bulunduğu yerde şimdi “Ne Alırsan Bir Şekel” dükkânı vardı. Bakkal dükkânının bitişiğindeki kunduracının yerini ise son model cep telefonlarının teşhir edildiği bir cep telefonu mağazası almıştı.</p>

  <p class="normal">Ama binanın kendisi değişmemişti. Yirmi yıldan fazla olmuştu Robbie oradan taşınalı ve boyası bile aynıydı. Bahçe de değişmemişti; daha az çiçek, bir musluk, paslı bir su saati, otlar. Ve köşede, çamaşır iplerinin yanında, o beyaz taş.</p>

  <p class="normal">Robbie üzerinde parka, elinde plastik el feneri ve içinde tuhaf bir duyguyla büyüdüğü binanın arka bahçesinde öylece durdu. Cumartesi sabahı, saat beş buçuk. Diyelim ki komşulardan biri çıktı - ne diyecekti? Annem düşümde bana göründü ve ona bir şeker almamı istedi, bu yüzden madeni para aramak için buraya geldim mi?</p>

  <p class="normal">Taşın onca yıldan sonra hâlâ orada olması tuhaftı. Fakat, düşününce, taşların kalkıp gitmek gibi bir adetleri yoktu. Taşı yavaşça kaldırdı, altında akrep olmasından korkar gibi. Akrep falan yoktu ama; yılan da yoktu, madeni para da. Greyfurt büyüklüğünde boş bir delik vardı sadece, bir de deliğin içinden parlayan ışık.</p>

  <p class="normal">Robbie deliğin içine bakmaya çalıştı, ancak ışık gözlerini kamaştırdı. Bir an tereddüt etti, sonra elini içeri soktu. Yere uzandı ve kolunu omzuna kadar deliğe soktu, dibinde bir şeylere dokunmak ister gibi; ama dibi yoktu ve eline gelen tek şey soğuk metal oldu, kulpu andırıyordu. Şeker makinesi kulpunu. Robbie kulpu var gücüyle çevirdi ve döndüğünü hissetti. İşte tam o anda şekerin fırlaması gerekiyordu. Şekerin, makinenin metalik bağırsaklarından fırlamasını sabırsızlıkla bekleyen küçük çocuğun avucuna düşmesi gereken an. Her şeyin gerçekleşmesi gereken an. Bir şey olmadı ama. Robbie kulpu çevirmeyi bitirdiğinde kendini burada buldu.</p>

  <p class="normal">“Bura” farklı bir yerdi, ama aşinaydı aynı zamanda. Annesini gördüğü düşteki yerdi. Bembeyaz; ne duvar ne döşeme ne tavan ne de güneş. Sadece sonsuz beyazlık ve bir şeker makinesi. Şeker makinesi ve terli, çirkin, kızıl saçlı bir çocuk. Çocuğu ilkin fark etmemişti nedense. Gülümsemeye ya da bir şey söylemeye fırsat bulamadan çocuk incik kemiğine bir tekme yerleştirdi, var gücüyle. Robbie yere yığılıp kıvrandı. Dizlerinin üzerindeyken boyları aynıydı. Çocuk gözlerini Robbie’ye dikti. Onu o güne dek görmediğinden emin olmasına rağmen Robbie’ye tanıdık gelen bir yanı vardı. “Kimsin sen?” diye sordu karşısında duran çocuğa. “Ben mi?” dedi çocuk, ön dişlerinden biri eksik, pis bir gülümsemeyle. “Ben senin ilk yalanınım.”</p>

  <p class="normal">Robbie güçlükle ayağa kalktı. Çocuğun tekmelediği yer korkunç ağrıyordu. Çocuk çoktan ortadan kaybolmuştu. Robbie şeker makinesini inceledi. Yuvarlak şekerlerin arasında içinde sürpriz oyuncaklar barındıran yarı-saydam toplardan vardı. Ceplerinde bozukluk aradı, sonra çocuğun giderken cüzdanını da götürdüğünü hatırladı.</p>

  <p class="normal">Nereye gittiğini bilmeden, topallayarak yürümeye başladı. Sonsuz beyaz yüzeyde tek referans noktası şeker makinesi olduğu için ondan uzaklaşmaya çalışmaktan başka bir şey gelmiyordu elinden. Makinenin gerçekten küçüldüğünden emin olmak için birkaç adımda bir dönüp arkasına bakıyordu.</p>

  <p class="normal">Bir noktada döndü ve tek gözü takma, kolsuz, sıska, yaşlı bir adamın yanında duran kurt köpeğini fark etti. Felçli pelvisini çekmekte zorlanan ön bacaklarının üzerinde öne doğru yavaşça sürünüşünü görünce onu hemen tanıdı. Yalanındaki araba çarpmış köpekti bu. Köpek sarf ettiği çabadan ve heyecanından soluk soluğa kalmış, belli ki onu gördüğüne sevinmişti. Robbie sıska adamı tam olarak çıkaramıyordu.</p>

  <p class="normal">“Ben Robbie,” dedi.</p>

  <p class="normal">“Ben de İgor,” dedi yaşlı adam, Robbie’nin omzunu kancasıyla okşayarak.</p>

  <p class="normal">“Tanışıyor muyuz?” diye sordu Robbie, birkaç saniye süren tuhaf bir sessizliğin ardından.</p>

  <p class="normal">“Hayır,” dedi İgor, köpeğin tasmasını kancasıyla havaya kaldırarak. “Ben onun yüzünden buradayım. Kilometrelerce uzaktan senin kokunu aldı ve yerinde duramaz oldu. Gelmemizi o istedi.”</p>

  <p class="normal">“Yani aramızda bir bağlantı yok mu?” diye sordu Robbie. Rahatladığını hisseti bunu söylerken.</p>

  <p class="normal">“İkimizin arasında mı? Hayır, hayır, ben başka birinin yalanıyım.”</p>

  <p class="normal">Robbie kimin yalanı olduğunu soracaktı az kalsın, fakat böyle bir soru sormanın burada saygısızlık addedilmesinden korktu. Ona bakarsan oranın nasıl bir yer olduğunu, ondan başka insanların ya da adamın kendi deyimiyle, “yalanların” bulunup bulunmadığını öğrenmek isterdi. Fakat hassas bir konu olabileceğini düşünüp henüz açmamaya karar verdi. Konuşmak yerine İgor’un sakat köpeğini okşamakla yetindi. Güzel köpekti ve daha az acı ve ıstırap içeren bir yalan uydurmadığı için vicdanı sızlayan Robbie ile karşılaştığına sevinmiş gibi görünüyordu.</p>

  <p class="normal">“Şeker makinesi,” diye sordu Igor’a birkaç dakika sonra, “kaç parayla çalışıyor?”</p>

  <p class="normal">“Bir şekel,” dedi yaşlı adam.</p>

  <p class="normal">“Az önce bir çocuk vardı burada. Cüzdanımı aldı. Gerçi almasaydı da içinde bir şekel yoktu.”</p>

  <p class="normal">“Şu bir dişi eksik olan velet mi?” diye sordu İgor. “Herkesin malını çalıyor o küçük pislik. Köpeğin mamasını bile yiyor. Benim geldiğim yerde, Rusya’da, onun gibi çocukları üzerlerinde sadece iç çamaşırlarıyla kara çıkarır ve morarıncaya kadar eve almazlar.” İgor kancalarından biriyle arka cebini işaret etti. “Şu cebimde birkaç şekel var. Al. Benden.”</p>

  <p class="normal">Robbie önce tereddüt etti ama sonra İgor’un cebinden bir madeni şekel aldı. Ona teşekkür ettikten sonra karşılığında Swatch saatini vermeyi önerdi.</p>

  <p class="normal">“Teşekkür ederim,” dedi İgor başını sallayarak. “Ama ne yapayım ben plastik saati? Yetişeceğim bir yer yok ki.”</p>

  <p class="normal">Robbie’nin ona verebileceği başka bir şey arandığını görünce İgor mani oldu. “Ben sana borçluyum zaten,” dedi. “O köpek yalanını uydurmasaydın burada tek başıma olurdum. Şimdi ödeştik.”</p>

  <p class="normal">Robbie topallayarak hızla şeker makinesine doğru yürüdü. Kızıl kafanın tekmesinden ötürü topallıyordu hâlâ, ama daha az. Madeni şekeli aralığa bıraktı, derin bir soluk aldı, gözlerini kapattı ve kulpu çevirdi.</p>

  <p class="normal">Kendini eski binanın bahçesinde yere uzanmış buldu. Tan ışığı gökyüzünü laciverde boyuyordu. Robbie kolunu yerdeki çukurdan çekti. Yumruğunu açtığında avucunda kırmızı bir şeker duruyordu.</p>

  <p class="normal">Gitmeden önce taşı eski yerine koydu. Orada, o çukurda tam olarak neler olduğunu sormadı kendine. Arabasına bindi, geri vitese taktı, sokağa çıktı ve gazladı. Kırmızı şekeri yastığının altına koydu, annesi için, düşüne tekrar girerse diye.</p>

  <p class="normal">Robbie önceleri çok kafa yordu olanlara; o yer, köpek, İgor, söylediği yalanlar - tekrar karşılaşmayacak kadar şanslı olduğu yalanlar. Ailesinin evinde cuma yemeğine gidemediğinde eski sevgilisi Ruthie’ye söylediği garip yalan mesela - Netanya’da yaşayan yeğenine dairdi, kocası onu dövüyor ve öldürmekle tehdit ediyordu, bu yüzden Robbie’nin oraya gidip ortalığı yatıştırması gerekiyordu. Bugün bile o çapraşık yalanı neden uydurduğuna dair en ufak bir fikri yoktu. Belki o zaman, yalanı ne kadar çapraşık olursa Ruthie’ye o kadar inandırıcı geleceğini düşünmüştü. Bazı insanlar cuma yemeğinden kaytarmak istediklerinde başlarının ağrıdığını falan söyler. Robbie için durum böyle değildi. Onun ve yalanlarının yüzünden şimdi yakında bir yerde, yerdeki bir deliğin içinde, sapık bir koca ile onun zavallı karısı dolanıyordu.</p>

  <p class="normal">Deliğe dönmedi, fakat o yere dair bir şey kaldı içinde. Önceleri yalan söylemeyi sürdürdü, fakat olumlu yalanlardı bunlar; kimsenin kimseyi dövmediği, kimsenin topallamadığı ya da kanserden ölmediği… İşe geç kalmıştı çünkü Japonya’daki başarılı oğlunu ziyarete giden teyzesinin evindeki çiçekleri sulaması gerekmişti. Bebeğin ilk banyo partisine geç kalmıştı çünkü bir kedi kapısının önünde doğum yapmıştı ve yavrularla ilgilenmesi gerekmişti. Böyle şeyler.</p>

  <p class="normal">Fakat bu olumlu yalanları uydurmak çok daha zordu. Hele de inandırıcı olmalarını istiyorsanız. Genellikle kötü bir şey uydurduğunuzda insanlar hemen inanır, çünkü olağan gelir. Fakat iyi bir şey uydurursanız kuşkulanırlar. Bu yüzden Robbie giderek daha az yalan söyler oldu. Üşengeçliğinden daha çok… Ve zamanla o yeri de daha az düşünür oldu. Deliği. Muhasebe bölümünden Nataşa’nın şefiyle yaptığı konuşmaya kulak misafiri oluncaya dek. İgor amcası kalp krizi geçirdiği için Natasha’nın izin alması gerekiyordu. Zavallı adam duldu ve Rusya’da geçirdiği bir kazada zaten iki kolunu birden kaybetmişti. Ve şimdi, kalp krizi. Çok yalnız ve çaresizdi İgor amca.</p>

  <p class="normal">Muhasebe şefi kızın istediği izni hemen verdi, tek soru bile sormadan. Kız ofisine gitti, çantasını aldı ve binayı terk etti. Robbie onu arabasına kadar izledi. Kız çantasından anahtarlarını çıkarmak için durduğunda Robbie de durdu. Kız arkasına döndü. “Sen finans bölümünde çalışıyorsun, değil mi?” diye sordu. “Zaguri’nin asistanı değil misin?”</p>

  <p class="normal">“Evet,” dedi Robbie, başını sallayarak. “Adım Robbie.”</p>

  <p class="normal">“Pekâlâ, Robbie,” dedi Nataşa o asabi Rus gülümsemesiyle. “Nedir? Bir şeye mi ihtiyacın var?”</p>

  <p class="normal">“Az önce muhasebe şefine söylediğin yalanla ilgili,” diye kekeledi Robbie. “Onu tanıyorum.”</p>

  <p class="normal">“Beni arabama kadar yalancılıkla suçlamak için mi izledin?”</p>

  <p class="normal">“Hayır,” dedi Robbie. “Seni yalancılıkla suçlamak gibi bir niyetim yok aslında. Yalan söylemen benim derdim değil. Ben de yalancıyım. Fakat yalanındaki şu İgor var ya, onunla tanıştım. Milyonda bir rastlanacak bir tip. Ve sen -beni mazur görürsen- adamın hayatını zaten yeterince zor kılmışsın. Bu yüzden, sadece…”</p>

  <p class="normal">“Çekilir misin yolumdan?” diye sözünü kesti Nataşa, buz gibi bir sesle. “Arabamın kapısının önünde duruyorsun.”</p>

  <p class="normal">“Zırvaladığımı düşündüğünü biliyorum ama kanıtlayabilirim,” dedi Robbie, giderek artan bir tedirginlikle. “Bu İgor’un gözü yok. Yani var, ama teki yok. Bir ara bir gözünü kaybettiği yalanını uydurmuş olmalısın, doğru mu?”</p>

  <p class="normal">Nataşa arabasına binmek üzereyken birden durdu. “Nereden çıkardın bunu? Slava’nın arkadaşı mısın sen?”</p>

  <p class="normal">“Slava adında birini tanımıyorum,” diye homurdandı Robbie. “İgor’u tanıyorum. İstersen seni ona götürebilirim.”</p>

  <p class="normal">Binanın arka bahçesinde durdular. Robbie yaş toprağın üzerinde duran taşı kaldırıp kolunu omzuna kadar deliğe soktu. Nataşa tepesinde dikiliyordu. Diğer kolunu uzatıp, “Sıkıca tut,” dedi. Nataşa ayaklarının dibinde yatan adama baktı. Otuz küsur yaşlarında, yakışıklı, üzerinde temiz ve ütülü beyaz bir gömlek - her ne kadar artık o kadar temiz ve ütülü olmasa da. Bir kolu deliğin içinde, yanağını yere yaslamış.</p>

  <p class="normal">“Sıkıca tut,” dedi Robbie. Nataşa elini ona uzatırken içinden bütün çatlaklar nasıl da beni bulur diye geçirdi. Arabanın yanında zırvalamaya başladığında kendisine tatlı tatlı asıldığını düşünmüştü, fakat şimdi bu yumuşak gözlü ve utangaç gülüşlü adamın gerçek bir klinik vaka olduğunu idrak ediyordu. Adamın parmakları kendi parmaklarına kenetlendi. Öylece kalakaldılar, donuk, bir dakika kadar. Robbie yerde, Nataşa tepesinde, hafif öne eğik ve şaşkın.</p>

  <p class="normal">“Pekâlâ,” diye fısıldadı Nataşa yavaşça, neredeyse sağaltıcı bir sesle. “El ele tutuştuk. Şimdi ne olacak?”</p>

  <p class="normal">“Şimdi,” dedi Robbie, “kulpu çevireceğim.”</p>

  <p class="normal">Uzun zaman aldı İgor’u bulmaları. Önce kıllı, kambur bir yalana rastladılar, Arjantinli’ydi anlaşılan, sadece İspanyolca konuşuyordu. Sonra Nataşa’nın bir başka yalanı çıktı karşılarına - takkeli ve aşırı gayretli bir polis, onları durdurup evraklarını görmek istedi, fakat İgor’un adını bile duymamıştı. Sonunda Robbie’nin, kocasından dayak yiyen zavallı yeğeni yardım etti onlara. Son yalanındaki kedi yavrularını besliyordu onu bulduklarında. İgor’a birkaç gün önce rastlamıştı, fakat köpeğin nerede olduğunu biliyordu. Köpeği bulduklarında Robbie’nin ellerini ve yüzünü yaladı, sonra onları büyük bir sevinçle İgor’un yatağına götürdü.</p>

  <p class="normal">Kötüydü İgor’un durumu. Yüzü solgundu, aşırı terliyordu. Fakat Nataşa’yı görünce yüzü aydınlandı. O kadar heyecanlandı ki zorlukla ayakta durabilmesine rağmen yataktan kalkıp ona sarıldı. O anda Nataşa ağlamaya başladı, çünkü İgor onun yalanlarından biriydi ve aynı zamanda amcasıydı. Uyduruk bir amca, ama amca yine de. İgor ona kötü hissetmemesini söyledi, gerçi onun için uydurduğu hayat her zaman kolay olmamıştı, ama yine de her anını keyfine vararak yaşamıştı; endişelenmesine gerek yoktu, çünkü Minsk’teki tren kazası, Odessa’daki soygun, Vladivostok’ta yaşadığı yıldırım çarpması ve Sibirya’daki kuduz kurt sürüsünün saldırısıyla kıyaslanınca kalp krizinin lafı bile edilmezdi. Hep birlikte şeker makinesine gittiklerinde Robbie aralığa bir şekel attı, Nataşa’nın elini tuttu ve ondan kulpu çevirmesini istedi. Bahçeye döndüklerinde Nataşa kendini içinde bir armağan bulunan plastik bir top tutarken buldu. Kalp şeklinde, çirkin, altın renginde bir tılsım vardı topun içinde.</p>

  <p class="normal">“Biliyor musun,” dedi Nataşa, “bu gece bir arkadaşımla birkaç günlüğüne Sina Yarımadası’na gitmem gerekiyordu ama sanıyorum iptal edeceğim. Yarın dönüp İgor’la ilgilenmek istiyorum. Sen de gelmek ister misin?”</p>

  <p class="normal">Robbie başını salladı. Ona katılabilmesi için iştekilere bir yalan uydurmak zorunda kalacağını biliyordu. Nasıl bir yalan uyduracağından tam olarak emin değildi. Bildiği tek şey mutlu bir yalan olacağıydı; aydınlık, çiçekler ve güneşle dolu. Hem kim bilir - bir ya da iki bebek belki, gülücükler içinde.</p>
</body>
</html>