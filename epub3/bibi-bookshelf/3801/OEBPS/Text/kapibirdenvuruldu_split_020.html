<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_18">KÖTÜ KARMA</h1>

  <p class="normal">“Ayda on beş şekel, Tanrı gecinden versin, öldüğünüzde kızınıza yüz bin şekel olarak dönecek. Yüz bin şekelin babasız kalmış bir kızın hayatında nasıl bir fark yaratacağını düşünebiliyor musunuz? Beyaz yakalı bir işte çalışarak yaşamakla bir dişçinin randevu sekreteri olarak yaşamak arasındaki fark kadar.”</p>

  <p class="normal">Kazadan beri poliçeleri leblebi çekirdek gibi satıyordu Oşri. Bunun hafif aksamasından mı yoksa sağ kolunun felç olmasından mı kaynaklandığından emin değildi, fakat görüştüğü herkes sunduğu her şeyi satın almayı kabul ediyordu; hayat sigortası, işsizlik sigortası, ek sağlık sigortası, aklınıza ne gelirse. Önceleri poliçesini yaptırdığı gün kızını yuvadan almaya giderken dondurma kamyonunun altında kalan Yemenli’nin ya da Oşri ona sağlık sigortasını ilk önerdiğinde gülen, fakat bir ay sonra telefon edip hüngür hüngür ağlayarak kendisine pankreas kanseri teşhisi konduğu haberini veren adamın hikâyesini yineleyip dururdu. Fakat bir süre sonra kendi hikâyesinin ikisinden de daha etkili olduğunu anladı. İşte, bizzat kendisi, Oşri Sivan, sigorta satıcısı: Oşri kent merkezindeki alışveriş merkezinin yanındaki bir kafede potansiyel bir müşteriyle görüşürken hayatını sonlandırmaya karar veren bir genç yan binanın on birinci kat penceresinden atlamayı seçip onun kafasının üstüne düşmüştü. Genç olduğu yerde can vermiş, fakat potansiyel müşterisine dondurma kamyonunun altında kalan Yemenli’nin hikâyesini anlatmayı henüz bitirmiş olan Oşri bilincini yitirmişti. Yüzüne su serpilince ayılmamıştı; ambulansta da, acilde de, hatta yoğun bakımda bile. Komadaydı. Doktorlar durumunun kritik olduğunu söylemişti. Karısı yatağının yanına oturup iki gözü iki çeşme ağlamıştı, küçük kızı da. Altı hafta boyunca durumunda hiçbir değişiklik olmamıştı, ta ki aniden bir mucize gerçekleşinceye dek: Oşri komadan çıktı, hiçbir şey olmamış gibi. Gözlerini açıp ayağa kalktı. Ancak mucizeyle birlikte acı gerçek de ortaya çıktı. Başkalarına vaaz vermekte usta olan Oşri uygulamaya gelince fos çıkmıştı. Sigortası olmadığı için evinin kredi taksitlerini ödeyememiş, bu yüzden evi satıp kiraya geçmek zorunda kalmıştı. “Şu halime bak” diye bitiriyordu hikâyesini Oşri sakat kolunu boş yere oynatmaya çalışarak. “Şu halime bak, bu kafede oturmuş sana bir poliçe satabilmek için kıçımı yırtıyorum. Ayda otuz şekeli bir kenara koymuş olsaydım keşke. Otuz şekel, ki hiçbir şey değil aslında, bir sinema bileti, patlamış mısırı hesaba katmadan… Şimdi hesabımda iki yüz bin şekelle krallar gibi keyif çatıyor olurdum. Benim fırsatım vardı ve çuvalladım, ama sen – sen benim yaptığım hatadan ders çıkarmayacak mısın, Motti? Şu noktalı yeri imzala da bu iş bitsin. Beş dakika sonra başına neler geleceğini bilebilir misin?” Ve karşısında oturan Motti ya da Yigal ya da Miki ona baktıktan sonra sağlam koluyla uzattığı kalemi alıp imzalıyordu. İstisnasız hepsi. Şayet, ya da, ama falan yok. Oşri onlara göz kırparak veda ediyordu, çünkü sağ kolun felçli ise el sıkışamazsın. Giderken de doğru kararı verdiklerine dair bir şeyler söylüyordu mutlaka. Böylece Oşri’nin banka hesabı, fazla çaba sarf etmeden, tekrar toparlanmaya başladı. Üç ay sonra karısıyla ödeme koşulları eskisinden çok daha uygun olan yeni bir daire satın aldılar. Müşterileri ona ellerini uzattıklarında kolunu hareket ettiremiyormuş gibi yapmaya devam etse de klinikte gördüğü fizyoterapi sayesinde o bile iyileşmeye başlamıştı.</p>

  <p class="normal">“Her yan mavi, sarı ve beyaz. Yumuşak, şekerimsi bir tat var ağzımda. Tepemde çok yüksek bir şey duruyor. İyi bir şey ve ben ona doğru gidiyorum. Ona doğru gidiyorum.”</p>

  <p class="normal">Geceleri ona dair düşler görüyordu - kazaya dair değil, komaya dair. Tuhaftı, fakat üstünden uzun zaman geçmiş olmasına rağmen o altı hafta zarfında bütün hissettiklerini en ince ayrıntısına varıncaya kadar hatırlıyordu. Renkleri, tatları ve yüzünü serinleten rüzgârı hatırlıyordu. Bellek yokluğunu hatırlıyordu, ânın içinde adsız ve tarihsiz var olmayı hatırlıyordu. Ânın içinde geçen altı koca hafta. O süre zarfında âna ait olmayan tek şey geleceğe dair küçük bir ipucuydu, tuhaf bir varoluş haline eklemlenmiş, açıklaması olmayan bir iyimserlik. Adının ne olduğunu bilmiyordu o altı hafta boyunca, evli ve bir kız babası olduğunu da. Kaza geçirdiğini ve hastanede yaşam mücadelesi verdiğini de bilmiyordu. Bildiği tek şey hayatta olduğuydu ve tek başına bu bilgi içine büyük bir mutluluk dolması için yeterliydi. Bütün olarak ele alındığında, o hiçlikte düşünme ve hissetme deneyimi o güne dek yaşadığı her şeyden daha yoğundu. Sanki bütün sesler yitmişti ve kalan tek ses o denli gerçek, o denli saf ve harikuladeydi ki ağlayabilirdi. Ne karısıyla ne de başka biriyle konuşmuştu bunu. Ölüme yakın olmaktan bu kadar büyük bir coşku duymamalıydı insan. Karın ve kızın yatağının yanında gözyaşı akıtırken komada olduğuna sevinmek yakışık almazdı. Bu yüzden herhangi bir şey hatırlayıp hatırlamadığını sorduklarında, hayır, diyordu - hiçbir şey hatırlamıyordu. Uyandığında karısı ona komadayken onun ve kızının kendisiyle konuştuğunu duyup duymadığını sorduğunda, onları duyduğunu hatırlayamadığını fakat yararı olduğundan hiç kuşkusu olmadığını söylemişti. Bilinçaltı düzeyinde güç vermişti ona, yaşama isteğini güçlendirmişti. Karısına öyle demişti fakat doğru değildi, çünkü komadayken dış sesleri gerçekten duyabiliyordu bazen. Tuhaf, keskin, ama aynı zamanda bulanık, suyun altında duyulan sesler gibi. Ve hiç hoşnut kalmamıştı. Kötü gelmişti o sesler ona; şimdi içinde yaşadığı tatsız, renksiz şeyi çağrıştırıyorlardı.</p>

  <p class="normal"><span class="idebold">“Tanrı başka keder vermesin.”</span></p>

  <p class="normal">Oşri başına düşen adamın yedisi boyunca gidip ailesine başsağlığı dileme olanağı bulamamıştı. Mezar taşı konduğunda da orada olamadı. Fakat olayın birinci yıldönümünde gitti, çiçek de götürdü. Mezarlıkta sadece çocuğun annesi, babası, ablası ve şişman bir okul arkadaşı vardı. Onun kim olduğunu bilmiyorlardı. Annesi onu adı tıpkı onunki gibi Oşri olan, oğlunun patronu sanmıştı. Kız kardeşi ile şişman okul arkadaşı aile dostlarından biri olduğunu zannetmişti. Mezarın üzerine küçük taşlar bırakmayı bitirdiklerinde onlara Nattie’nin -çocuğun adı buydu- pencereden atladığında üstüne düştüğünü söyledi. Annesi bunu duyar duymaz ne kadar üzgün olduğunu yineleyip durdu ve ağlaması bir türlü kesilmedi. Kocası kadını yatıştırmaya çalışırken bir yandan da Oşri’ye kuşku dolu bakışlar atıyordu. Kadının beş dakika kadar süren isterik ağlamasının ardından Baba Oşri’ye başına gelenler için üzüldüğünü, hayatta olsaydı Nattie’nin de üzüleceğinden emin olduğunu, fakat artık gitmesinin herkesin yararına olacağını söyledi. Oşri hemen kabul etti ve sağlığının büyük ölçüde düzeldiğini, Nattie’nin ailesinin yaşadıklarıyla kıyaslanınca başına gelenlerin çok da korkunç olmadığını belirtti. Babası Oşri’nin cümlesini yarıda kesti: “Bize tazminat davası açmayı düşünüyor musunuz? Düşünüyorsanız zamanınızı boşa harcıyorsunuz. Ziva ile benim kendi adımıza tek kuruşumuz bile yok. Tek kuruşumuz bile.” Bu sözler annenin tekrar ağlamaya başlamasına neden oldu ve Oşri onları rahatlatacağını düşündüğü bir şeyler mırıldandı, olanlardan kimseyi sorumlu tutmadığına dair, ardından da gitti. Kabristanın girişinde karton takkesini tahta kutuya atarken Nattie’nin kız kardeşi ona yetişip babasının davranışından ötürü özür diledi. Özür sayılmazdı aslında, babasının geri zekâlının teki olduğunu ve Nattie’nin ondan her zaman nefret ettiğini söyledi. Babası insanların onun kuyusunu kazmaya çalıştığını düşünenlerdendi ve ortağı bütün parasını alıp kaçınca sonunda korktuğu başına gerçekten gelmişti de. “Nattie hayatta olup babamın başına gelenleri görebilseydi gülmekten katılırdı herhalde,” dedi kız kardeş, sonra adını söyledi. Maayan’dı adı. Oşri alışkanlıkla ona uzanan eli sıkmadı. Müşterilerine kolu tamamen felçliymiş numarası yapmaya o kadar alışmıştı ki bazen evde tek başınayken bile sağ kolunu kullanmayı unuttuğu oluyordu. Maayan uzattığı eli sıkmadığını fark edince elini gayet doğal bir şekilde Oşri’nin omzunun üstüne koydu – bu hareket ikisini de biraz tedirgin etti. “Sizin burada bulunmanız tuhaf,” dedi sessizliğin ardından. “Nattie sizin için ne ifade edebilir ki? Onu tanımıyordunuz bile.” “Maalesef,” dedi Oşri, nasıl tepki vereceğini bilemeden. “Tanımaya değer biriydi anladığım kadarıyla.” Kıza orada bulunmasında bir tuhaflık olmadığını söylemek geldi içinden. Abisiyle aralarında yarım kalmış bir mesele vardı. O kafedeki onca kişinin arasından onun üzerine düşmüştü Nattie. Bugün de mezarına o yüzden gelmişti, nedenini anlamaya çalışmak için. Fakat daha ağzını açmadan bunun anlamsız olacağını idrak etti ve onun yerine kıza Nattie’nin kendini neden öldürdüğünü sordu. Böyle genç yaşta üstelik. Maayan omuz silkti. Ona bu soruyu soran ilk kişi değildi. Ayrılmadan önce kıza kartvizitini verdi ve yardıma ihtiyacı olursa aramasını söyledi. Kız gülümseyip teşekkür etti ve kendi başının çaresine gayet iyi bakabildiğini söyledi. Kartvizite tekrar göz attıktan sonra, “Siz sigortacısınız, değil mi?” diye sordu. “Nattie her zaman sigorta yaptırmanın kötü karma yarattığını söylerdi. Sigorta poliçesi yaptırmak işlerin iyi gideceğine inanmanın tersiydi onun için.” Oşri savunmaya geçti. Gençlerin çoğu böyle düşünüyordu, fakat çocuk sahibi olunca bakış açıları değişiyordu. Hem her şeyin yolunda gideceğine inansa bile insan tedbirini almalıydı yine de. “Bir şeye ihtiyacın olursa,” dedi gitmeden önce, “lütfen ara. Sana sigorta poliçesi satmaya çalışmayacağıma söz veriyorum.” Kız gülümseyip başını salladı. İkisi de biliyordu aramayacağını.</p>

  <p class="normal">Oşri kabristandan eve dönerken karısı aradı. Meytal’ı okuldan sonra katıldığı kurstan almasını istiyordu. Oşri hemen kabul etti ve karısı ona nerede olduğunu sorduğunda Ramat Haşaron’da bir müşteriyle görüşmekte olduğunu söyledi. Neden yalan söylediğini kendine tam olarak izah edemiyordu. Hâlâ omzunda hissettiği temas yüzünden değildi. Nedensiz yere kabristana gittiği için de değildi. Bir nedeni varsa o da karısının o çocuğa ne kadar müteşekkir olduğunu sezeceği korkusuydu. Muhtemelen Oşri kadar zeki, başarılı ve sevilen biri olmasına rağmen kendini pencereden aşağı atıp son noktayı koymaya karar vermişti. Meytal’ı kurstan aldığında kız ona yaptığı maket uçağı gösterdi ve Oşri maketi hayranlıkla inceledikten sonra ne zaman uçurmayı planladığını sordu. “Hiçbir zaman,” dedi Meytal, alaycı bir bakış atarak. “Maket bu.” Oşri utanıp başını sallayarak ona çok zeki bir küçük kız olduğunu söyledi.</p>

  <p class="normal"><span class="idebold">“Güzel düşler”</span></p>

  <p class="normal">Kazadan sonra karısıyla çok daha seyrek sevişir olmuşlardı. Bu konuyu hiçbir zaman aralarında konuşmamışlardı, fakat onun da pek şikâyetçi olmadığını hissediyordu. Karısı kazadan sonra onu tekrar kazanmış olmaktan o kadar mutluydu ki skorla ilgilenmiyordu. Seviştiklerinde de gayet güzeldi, eskiden olduğu kadar güzel, fakat hayatı başka bir perspektif içeriyordu artık, o dünyayla ilgili bir perspektif; sadece başına biri düştüğünde ulaşabileceğin bir dünya, kendi dışında her şeyi cüceleştiren bir perspektif. Sadece cinselliği de değil; ona duyduğu sevgiyi, kızına duyduğu sevgiyi, her şeyi.</p>

  <p class="normal">Uyanıkken o koma dünyasında olmanın duygusunu tam olarak anımsayamıyor, birine tarif etmeye kalktığında beceremiyordu. Sadece bir kez denemişti, hayat sigortası satmaya çalıştığı kör bir kadınla. O kadar insan varken neden onun anlayacağını ummuştu bilemiyordu, fakat üç cümleden sonra onu korkutmaktan başka bir işe yaramayacağını anlayıp vazgeçmişti. Ancak düşlerinde oraya gerçekten dönebiliyordu. Kabristandaki o günden sonra koma düşlerini daha sık görür olmuştu. Onlara bağımlı olmaya başladığını hissediyordu. O kadar ki akşamları, yatmadan çok önce, beklentiyle titremeye başlıyordu; yıllarca sürgünde yaşadıktan sonra onu memleketine götürecek uçağa binen biri gibi. Tuhaftı, ama bazen heyecanından uyuyamıyordu. O zaman kendini yatakta buluyordu, donuk, uyuyan karısının yanında, kendini uyutmak için değişik yöntemler deneyerek. Yöntemlerden biri mastürbasyondu. O anma törenine gittiğinden beri Maayan’ı düşünüyordu, omzuna nasıl dokunduğunu. Çok güzel olduğundan değil. Güzel olmadığından da değil, gerçi gençlikten kaynaklanan uçucu bir güzellikti onunki. Son kullanım tarihinin dolmasına az kalmış türden. Karısı da öyle bir güzelliğe sahipti bir zamanlar, yıllar önce, ilk tanıştıklarında. Fakat bu değildi Maayan’ı düşünmesinin nedeni. Maayan ile ona renklerin ve sessizliğin dünyasına girme olanağı tanıyan adamın arasındaki bağın yüzündendi ve Maayan’ı düşünerek mastürbasyon yaptığında sanki onun sayesinde kadın biçimine bürünmüş bir dünyaya mastürbasyon yapıyordu.</p>

  <p class="normal">Bu arada baş döndürücü bir hızla sigorta poliçesi satıyordu. Hiçbir çaba göstermeden işinde giderek ustalaşıyordu. Şimdi, poliçe satmaya çalışırken, sık sık gözyaşlarına boğuluyordu. Duygu sömürüsü yapmaya yönelik bir oyun değildi ağlaması. Nereden geldiğini anlamadığı sahici bir ağlama. Görüşmelerin süresinin kısalmasına neden oluyordu. Oşri ağladıktan sonra özür diliyor, akabinde müşteri tamam deyip imzayı basıyordu. Olabildiğince gerçek olmasına rağmen bu ağlama meselesi bazen kendini sahtekâr gibi hissetmesine neden oluyordu.</p>

  <p class="normal"><span class="idebold">“Sahil yolunda tıkanıklık”</span></p>

  <p class="normal">Bir hafta sonu kızlarıyla birlikte karısının kibutzda yaşayan ailesini ziyaretten dönerken yolda kaza yapmış iki arabanın yanından geçtiler. Önlerindeki sürücüler meraklarını tatmin etmek için yavaşlayıp bakmış, karısı da bunu iğrenç bulduğunu ve insanların sadece İsrail’de böyle davrandığını söylemişti. Arkada uyumakta olan kızları ambulans sirenlerine uyanmıştı. Yüzünü pencereye yaslayıp sedyeyle taşındığının farkında olmayan kan içindeki adama baktı. Adamı nereye götürdüklerini sordu. Oşri onu hastaneye götürdüklerini söyledi. Aklından bile geçiremeyeceğin renkler, tatlar ve kokularla dolu bir yere. O yerden söz etti ona, bedenin kütlesini nasıl yitirdiğinden ve hiçbir şey istemediğin halde orada her şeyin nasıl gerçekleştiğinden. Orada korku olmadığından - öyle ki bir şey canını yakacaksa bile, gerçekleştiğinde farklı, müteşekkir olacağın türden bir duyguya dönüşüyordu. Karısının kızgın bakışlarını fark edinceye değin konuşmaya devam etti. Radyoda otobanda trafiğin yoğun olduğunu söylüyorlardı ve Oşri dikiz aynasından baktığında Meytal’in sedyedeki adama gülümseyerek el salladığını gördü.</p>
</body>
</html>