<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kapibirdenvuruldu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_7">PUDİNG</h1>

  <p class="normal">Avişay Abudi’nin başına gelenler, kanımca, hepimiz için kırmızı bir uyarı ışığı yakmalı. Avişay’dan daha sıradan birini bulmak zor olsa gerek. Çöp kutularını tekmeleyip barlarda kavga çıkaran tiplerden değildir o. Dikkat çekecek bir şey yapmaz. Buna rağmen, bir gün, apansız, gangster kılıklı iki tip kapısını yumruklar. Onu sürükleyerek aşağı indirdikten sonra bir minibüsün arkasına attıkları gibi doğru annesiyle babasının evine götürürler. Avişay yol boyunca minibüsün arkasından dehşet içinde, “Kimsiniz siz? Ne istiyorsunuz?” diye bağırır.</p>

  <p class="normal">Sürücü, “Sorman gereken soru bu değil,” der, yanındaki haydut da başını sallar. “Asıl sormak istediğin, ‘Ben kimim?’ ve ‘Ne istiyorum?’ olmalı.” Ardından, sanki Avişay dünyanın en komik fıkrasını anlatmış gibi gülerler.</p>

  <p class="normal">“Ben Avişay Abudi’yim!” der Avişay tehditkâr olmaya çalışan bir sesle. “Amirlerinizle konuşmak istiyorum. Duyuyor musunuz?” O anda minibüsü Avişay’ın anne ve babasının evinin önüne park edip ona doğru dönerler. Avişay ona vuracaklarından ve bunu hak etmediğinden emindir. Hiç hak etmemiştir. “Başınız gerçekten belada,” der Avişay, adamlar onu minibüsten çekip çıkarırken yüzünü korumaya çalışarak. “Gerçekten fena çuvalladınız!”</p>

  <p class="normal">Ama işin doğrusu, adamlar ona vurmaz. Avişay ne yapmaya çalıştıklarını bilmez, fakat hisseder. Hissettiği de giysilerini çıkarmakta olduklarıdır. Cinsel şiddet içeren bir biçimde değil ama, gayet düzgünce. Onu tekrar giydirdikten sonra sırtına ağır bir çanta yükleyip, “Acele et, annenle babanın yanına koş. Gecikmek istemezsin,” derler. Ve Avişay koşar. Koşabildiğince hızla. Basamakları üçer üçer çıkıp anne babasının oturduğu dairenin ahşap kapısının önüne gelir. Soluk soluğa kapıyı çalar ve annesi kapıyı açtığında hızla içeri girip kapıyı kapattıktan sonra iki kez kilitler. “Neyin var senin?” diye sorar annesi. “Neden ter içindesin?”</p>

  <p class="normal">“Koştum,” der Avişay, soluklanmaya çalışarak. “Merdivende. İnsanlar. Kapıyı açma.”</p>

  <p class="normal">“Hiçbir şey anlamıyorum,” der annesi, “ama boş ver. Hadi, şu çantanı yere bırak ve elini yüzünü yıka. Öğle yemeği masada.” Avişay sırt çantasını yere bırakır, banyoya gidip elini yüzünü yıkar. Aynaya baktığında üstünde okul formasının olduğunu görür. Oturma odasına dönüp çantasını açtığında içinde okul kitapları ve defterler bulur. Bir matematik kitabı, bir kutu boya kalemi, sivri ucuna lastik geçirilmiş bir pergel. Annesi onu dürtmek için yanına gelir. “Ev ödevi yapmanın zamanı değil. Gel yemeğini ye. Çabuk, salatanın bütün vitamini kaçmadan.” Avişay masaya oturup sessizce yer. Yemek lezizdir. Yıllarca hazır yemek ve ucuz restoran öğünleriyle beslendikten sonra yemeğin bu kadar leziz bir şey olabileceğini unutmuştur. “Baban okul sonrası kursun için sana para bıraktı.” Annesi holdeki küçük masada, telefonun yanında duran kapalı beyaz zarfı işaret eder. “Seni uyarıyorum, Avi, maket-uçak kursunda yaptığın gibi bir kere gittikten sonra fikir değiştireceksen ödemeyi yapmadan önce bize söyle.”</p>

  <p class="normal">Avişay, içinden, bu bir düş, diye geçirir. Ardından, “Tamam,” der, çünkü düş bile olsa, kabalığın lüzumu yoktur. İrademi kullanırsam bu düşten her an uyanabilirim, diye düşünür. Bir düşün ortasında uyanmak için ne yapmak gerektiğini bildiğinden değil. Kendini çimdikleyebilirsin, fakat bu genellikle aksi durumda yapılan bir şeydir, kendini uyanık olduğuna inandırmak için. Belki soluğunu tutarsa ya da kendine, “Uyan! Uyan!” derse, etrafındakileri kavramayı reddedip kuşkuyla yaklaşırsa her şey birden erir. Her halükârda, gerilmek için bir neden yoktur. Önce yemeği yemelidir. Evet, uyanmak için en iyi zaman yemeği yedikten sonra olsa gerektir. Avişay yemeği bitirdikten sonra bunun o kadar da acil olmadığına karar verir. Önce okul sonrası kursa gidebilir -hangisi olduğunu merak etmektedir gerçekten- daha sonra okul bahçesinde biraz futbol oynayabilir. Babası işten döndükten sonra, işte o zaman uyanacaktır. Belki bir-iki gün uzatabilir bile, zor bir sınava çatıncaya kadar. “Ne hayaller kuruyorsun yine?” diye sorar annesi, kel başını okşayarak. “Ne kadar çok düşünce dönüp duruyor senin o büyük, yuvarlak gözlerinin arkasında. Bakmak bile beni yoruyor.”</p>

  <p class="normal">“Tatlıyı düşünüyordum,” diye yalan söyler Avişay, “jöle mi yaptın yoksa puding mi?”</p>

  <p class="normal">“Hangisini isterdin?”</p>

  <p class="normal">“Puding,” der Avişay, cilveyle.</p>

  <p class="normal">“Hazır,” der annesi, buzdolabını sevinçle açarak. “Fikrini değiştirirsen jöle yapmak da puding yapmak kadar kolay. Bir dakika bile sürmez.”</p>
</body>
</html>
