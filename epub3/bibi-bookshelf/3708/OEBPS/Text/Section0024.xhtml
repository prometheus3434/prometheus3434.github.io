<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ASİMOV - İŞTE TANRILAR</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
p.sgc-1 {font-weight: bold}
</style>
</head>

<body class="main">
  <p class="heading1"><br /></p>

  <h4 class="heading1"><span class="sgc1">4b</span></h4>

  <p class="heading1">Odeen’e bir kâbus görüyormuş gibi geliyordu. Dua gitmişti. Sertler de öyle. Sadece Tritt hâlâ oradaydı. Ve hiç konuşmuyordu.</p>

  <p class="heading1">Odeen ıstırapla, "Bu nasıl oldu?" diye düşünüyordu. "Tritt Sertlerin mağaralarının yolunu yalnız başına nasıl bulabildi? Pozitron Tulumbasında şarj edilen bir depo-akümlatörü nasıl&nbsp;alabildi? O akümlatör Güneşten daha yoğun radyasyon yayacak biçimde hazırlandı. Tritt akümlatörü kullanmaya nasıl cesaret etti? Ben bu cesareti gösteremezdim. Tritt, cahil ve akılsız Tritt, buna nasıl cesaret etti? Yoksa o da mı olağanüstü bir insan? Zeki Akılcı Odeen, Acayip Duygucu Dua. Ve cüretli Ebeveyn Tritt... Öyle mi?"</p>

  <p class="heading1">Odeen, "Bunu nasıl yapabildin, Tritt?" dedi.</p>

  <p class="heading1">Tritt öfkeyle cevap verdi. "Ne yaptım ki? Dua’yı besledim. Şimdiye kadar yediklerinden daha iyi besin verdim ona. Böylece sonunda bebek-Duygucu yaratılmış oldu. Bunun için yeteri kadar uzun süre beklemedik mi? İş Dua’ya kalsaydı sonsuza kadar da beklerdik."</p>

  <p class="heading1">"Ama... anlayamıyor musun, Tritt? Dua’ya zarar verebilirdin. O alelade Güneş ışığı değildi. Deneyler için oluşturulan bir radyasyon kaynağıydı. Zarar verecek kadar da yoğundu."</p>

  <p class="heading1">"Ne demek istediğini anlayamıyorum, Odeen. O besin nasıl zarar verirdi? Tadı Sertlerin daha önce oluşturdukları yemeğinkine benziyordu. O eski besinin tadı kötüydü. Onun tadına sen de baktın. Pek fenaydı o. Ama hiç birimize de zarar vermedi. Tadı çok fena olduğu için Dua ondan yemeği de istemedi. Sonra o besin topunu gördüm. Tadı güzeldi bunun. Biraz tattım. Pek nefisti. Nefis bir besin insana nasıl zarar verir? Gördüğün gibi Dua o yemekten yedi. Hoşuna gitti o. Ve böylece bebek-Duygucu da yaratılmış oldu. Ben nasıl yanlış bir şey yapmış olabilirim?"</p>

  <p class="heading1">Odeen çaresizce meseleyi ona hiç bir zaman anlatamayacağını düşündü. Sadece, "Dua çok kızdı..." diye mırıldandı.</p>

  <p class="heading1">"Öfkesi yakında geçer."</p>

  <p class="heading1">"Bilmem ki... O diğer Duygucular gibi değil, Tritt. İşte bu yüzden onunla birlikte yaşamak çok zor. Ama onunla anlaşabildiğimiz zaman da her şey şahane oluyor. Belki de Dua bundan sonra bizimle erimeyi istemeyecek."</p>

  <p class="heading1">Tritt'in sağlam yüzeyleri pek düzgündü. "E, ne olmuş?"</p>

  <p class="heading1">"Ne demek ne olmuş? Sorduğun şeye bak! Erimekten vaz geçmek mi istiyorsun?"</p>

  <p class="heading1">"Hayır. Dua erimek istemezse istemesin! Üçüncü bebeğim oluşuyor. Onun için artık bu konuyla ilgilenmiyorum. Eski Yumuşakları biliyorum. Bazen iki üçlüleri olurmuş onların. Ama bu bana göre bir şey değil. Bir üçlü yeter de artar bile."</p>

  <p class="heading1">"Ama Tritt erimek sadece bebeklerle ilgili değil ki."</p>

  <p class="heading1">"Başka neyle ilgili olabilir? Bir keresinde eridikten sonra her şeyi daha çabuk öğrendiğini söylendiğini duydum. Eh, ne yapalım? Bundan sonra daha ağır ağır öğrenirsin. Bu bana vız gelir. Benim üçüncü bebeğim oluşuyor."</p>

  <p class="heading1">Odeen titreyerek döndü ve düzensizce akarak odadan çıktı. Tritt'i azarlamanın ne yararı vardı? Tritt anlıyamıyordu. Hoş, Odeen durumu kendisinin anladığından da pek emin değildi ya.</p>

  <p class="heading1">"Üçüncü bebek doğduktan ve biraz büyüdükten sonra geçip gitme zamanı gelecek tabii. İşareti vermek bana düşecek. Bana, Odeen'e. Ne zaman geçeceğimizi ben söyleyeceğim. Bunu korkusuzca yapmam gerekecek. Yoksa rezil oluruz. Hatta durum daha da kötü olur. Ama buna erime olmadan dayanamam. Üç çocuğun oluşması da durumu değiştiremez...</p>

  <p class="heading1">"Erimenin korkularımı gidereceğinden eminim... Belki de bunun nedeni erimenin geçip gitmeye benzemesi. İnsan bir süre kendisini kaybediyor. Ama canı da yanmıyor. Bu yaşamakla ilişkini kesmeye benziyor ama yine de zevk veriyor. Yeteri kadar eridiğim takdirde korkusuzca geçebilmek için cesaret bulabilirim. Böylece...</p>

  <p class="heading1">"Ah, Güneş ve bütün yıldızlar! Aslında bu 'geçip gitmek' değil ki! Neden ciddi ciddi bu&nbsp;sözcükleri kullanıyorum? Çocukların, büyüklerini sarsmak için mahsus kullandıkları o kelimeyi ben de biliyorum. Ölmek bu. Korkusuzca ölmeye hazırlanmalıyım. Dua ve Tritt de benimle birlikte ölecekler...</p>

  <p class="heading1">"Ama erime olmazsa... bunu nasıl başarırım?"</p>

  <p class="heading1"></p>
</body>
</html>
