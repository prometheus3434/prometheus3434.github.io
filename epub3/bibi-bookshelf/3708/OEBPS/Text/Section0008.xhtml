<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ASİMOV - İŞTE TANRILAR</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
p.sgc-1 {font-weight: bold}

  body.sgc-2 {word-wrap: break-word; -webkit-nbsp-mode: space; -webkit-line-break: after-white-space;}
</style>
</head>

<body class="main sgc-2">
  <p class="heading1"><br /></p>

  <h4 class="heading" title="6 (devamı)">6</h4>

  <p class="heading1 sgc-1">(Devam)</p>

  <p class="heading1">Lamont olanları hatırlayarak, "Lanet olasıca ahmak," diye homurdandı. "Orada olacak, halini görecektin, Mike. Bu işi diğer tarafın başlattığını söyler söylemez paniğe kapıldı. Şimdi o konuşmayı hatırlıyor ve düşünüyorum... onunla karşılaşır karşılaşmaz böyle bir tepki göstereceğini nasıl oldu da anlayamadım? Hallam'la çalışmak zorunda olmadığın için sevinmelisin."</p>

  <p class="heading1">Bronowski kayıtsızca, "Seviniyorum," dedi. "Ama Bazen senin de bir melek gibi davrandığın söylenemez."</p>

  <p class="heading1">"Şikâyet etme. Seçtiğin konu yüzünden başın dertte değil."</p>

  <p class="heading1">"Ama bunun ilginç bir yanı da yok. Konumla bu dünyada benden ve beş uzmandan başka hiç kimse ilgilenmiyor. Eğer hatırlıyorsan o zaman 'altı kişi'den başka hiç kimse' de diyebiliriz."</p>

  <p class="heading1">Lamont hatırlıyordu. "Ah, neyse..." diye mırıldandı.</p>

  <p class="heading1">Bronowski’yi biraz tanıyan biri adamın sakin tavırlarına da konmazdı. Çok zeki bir adamdı. Bir problemi, çözümü buluncaya kadar inceler, parça parça ederdi. Ya da bunun çözümlenemeyeceğini anlayıncaya kadar.</p>

  <p class="heading1">Örneğin... Bronowski'nin ün kazanmasına neden olan Etrüsk yazıları. Etrüskçe M.S. Birinci yüzyılda yaşayan bir dildi. Ama Romalıların kültür emperyalistliği geride hiç bir şey bırakmamış, Etrüskçe de hemen hemen ortadan kalkmıştı. Düşman Roma’nın yakıp yıkmasından ve daha da kötüsü kayıtsızca davranışlardan geriye kalan birkaç yazı telaffuz edilebilmeleri için Grek harfleriyle yazılmıştı. Ama işte o kadar. Etrüskçenin etraftaki ülkelerin dilleriyle hiç bir ilişkisi yok gibiydi. Pek eskiye benziyordu bu. Galiba Hint-Avrupa dilleri gurubundan da değildi.</p>

  <p class="heading1">Bronowski bu yüzden etrafındaki ülkelerin dilleriyle hiç bir ilişkisi yokmuş gibi gözüken başka bir lisanı incelemeye başladı. Bu da çok eskiye benziyordu. Ve galiba Hint-Avrupa grubundan da değildi. Ama yaşayan bir dildi bu. Bir zamanlar Etrüsklerin yaşadıkları yerlerin hemen yakınındaki bir bölgede hâlâ konuşuluyordu.</p>

  <p class="heading1">Bronowski, "Bask dili nedir?" diye kendi kendisine soruyordu. Ve uzman Bask dilini kendisine bir rehber olarak seçti. Ondan önce başkaları da bu yolu denemiş ama sonra vaz geçmişlerdi. Fakat Bronowski vaz geçmedi.</p>

  <p class="heading1">İşi çok güçtü uzmanın. Çünkü Baskça son derecede zor bir dildi. Bronowski çalışmaları ilerlerken çok eski çağlarda İtalya’nın kuzeyiyle İspanyanın kuzeyinde yaşamış olan insanlar arasında bir kültür bağı olduğunu sezmeye başladı. Bronowski önce Bask dilinin Romalılar zamanındaki yapısını saptadı. Sonra da bununla Etrüskçe arasında bağ kurdu. Bu şaşılacak kadar zor, entellektüelce bir çabaydı. Bronowski başarıya eriştiği zaman dünyadaki bütün dil uzmanlarını şaşırttı.</p>

  <p class="heading1">Etrüsk yapıtlarında yazılı olanlar pek sıkıcı şeylerdi. Önemleri de yoktu bunların. Çoğu olağan cenaze törenleriyle ilgiliydi. Ama bu kitabelerin İngilizceye çevrilmeleri şahane bir başarıydı. Ve Lamont için de çok önemli olacaktı bu.</p>

  <p class="heading1">Ancak başlangıçta durum hiç de böyle değildi. Açıkçası Lamont yazıların İngilizceye çevrilmesinden ancak beş yıl sonra vaktiyle Etrüskler adlı birilerinin yaşamış olduklarını duydu. Ama sonra Bronowski Üniversiteye konferans vermeye geldi. Böyle şeylerden her zaman kaçan Lamont bu seferki konuşmacıyı dinlemeye gitti.</p>

  <p class="heading1">Fakat konuşmanın önemli olduğunu düşündüğü ya da bu konuya ilgi duyduğu için değil. Sadece o sırada Doktora tezini hazırlayan bir kızla geziyordu. Ya Bronowski'yi dinleyecekti ya da hiç hoşlanmadığı müzik festivaline gidecekti. Lamont, Bronowski’nin konuşmasından hoşlandı. Okunamayan bir dilin esrarının çözülmesi ilgisini çekti. Ayrıca ilk gençlik yıllarında şifre çözmeye merakı da vardı. Bronowski de önemli bir anlamda bir şifre çözme uzmanı değil miydi? Aslında bu üç rastlantı yine de ciddi bir sonuç vermeyebilirdi. Yani Bronowski'nin üniversiteye gelmesi, Lamont'un delikanlılık çağında şifre büzmekten hoşlanması ve güzel bir genç kızın baskısı. Ama Lamont ertesi gün Hallam'la o ünlü konuşmayı yaptı ve Profesörü de kendisine düşman etti.</p>

  <p class="heading1">Lamont, o konuşmadan bir saat sonra Bronowski’yi görmeye karar verdi. Konu, kendisine çok belirgin gözüken ve Hallam’ı da çok kızdıran o meseleydi. Lamont, kendisine saldıran Hallam’a karşılık vermeyi istiyordu. Para-adamlar insanlardan çok daha akıllıydılar. Lamont o zamana kadar bu gerçeğe kayıtsızca inanmıştı. Önemliden çok belirgin bir nokta olarak. Ama artık konu hayati bir önem kazanmıştı. "Bu kanıtlanmalı ve Hallam’a da zorla yutturulmak Hem de kılçıklı tarafı gırtlağını sıyırarak!"</p>

  <p class="heading1">Lamont, Hallam'a hiç tapmıyordu artık. Tersine. Bu yüzden de Hallam'ı dize getirme fikri pek hoşuna gidiyordu.</p>

  <p class="heading1">Bronowski hâlâ üniversitedeydi. Lamont onun izini buldu ve uzmanla konuşmakta ısrar etti.</p>

  <p class="heading1">Bronowski onu sakin ve nazik bir tavırla karşıladı.</p>

  <p class="heading1">Lamont, onun olağan nazik sözlerine sertçe karşılık verdi ve pek bariz bir sabırsızlıkla kendisini tanıttı. Sonra da, "Dr. Bronowski, sizi Üniversiteden ayrılmadan yakalayabildiğim için seviniyorum," dedi. "Sizi burada daha uzun süre kalmanız için ikna etmeyi umuyorum."</p>

  <p class="heading1">Bronowski, "Bu pek zor olmayabilir." diye karşılık verdi. "Bana Üniversitede öğretmenlik teklif ettiler."</p>

  <p class="heading1">"Bunu kabul edecek misiniz?"</p>

  <p class="heading1">"Düşünüyorum. Kabul edebilirim."</p>

  <p class="heading1">"Etmelisiniz. Anlatacaklarımı dinledikten sonra kabul de edeceksiniz. Dr. Bronowski, artık Etrüskçenin sırrını çözdünüz. Şimdi ne yapacaksınız?"</p>

  <p class="heading1">"Benim tek işim bu değil, delikanlı." Bronowski, Lamont'tan beş yaş büyüktü. "Ben arkeoloji uzmanıyım. Etrüsk kültürü sadece anıtlardan oluşmuyor. Klasik-öncesi İtalyan kültürü de sadece Etrüsklerden ibaret değil."</p>

  <p class="heading1">"Ama her halde Etrüsk yazıları kadar heyecan verici, sizi zorlayacak bir problem de yok."</p>

  <p class="heading1">"Bu doğru."</p>

  <p class="heading1">"Onun için her halde o yazılardan daha heyecanlı, daha zor ve milyar kere önemli bir problem hoşunuza gider."</p>

  <p class="heading1">"Düşündüğünüz nedir Dr.... Lamont?"</p>

  <p class="heading1">"Elimizde bazı yazılar var. Bunlar ölü bir kültürün bir parçası değiller. Arzımızla da, Kâinatımızla da ilgileri yok. ‘Para-semboller’ denilen belgeleri kastediyorum."</p>

  <p class="heading1">"Onlardan söz edildiğini duydum. Hatta o sembolleri gördüm."</p>

  <p class="heading1">"O halde... o problemi çözümlemeyi istemiyor musunuz, Dr. Bronowski? O belgelerde neler yazıldığını anlamayı, şifreyi çözmeyi arzu etmiyor musunuz?"</p>

  <p class="heading1">"Hayır, hiç arzu etmiyorum, Dr. Lamont. Çünkü onları bir problem saymıyorum."</p>

  <p class="heading1">Lamont uzmana şüpheyle baktı. "Yani onları okuyabiliyor musunuz?"</p>

  <p class="heading1">Bronowski başını salladı. "Beni yanlış anladınız. Ben onları okuyamayacağımı kasdettim. Hiç kimse okuyamaz. Bir temel yok ki. Dünya dillerini alalım. Bir dil ne kadar ölü olursa olsun, yine de bir bölgede yaşayan bir lisan bulmanız ihtimali vardır. Ya da bunun çoktan çözümlenmiş ölü bir dille uzaktan bir ilgisi olduğunu anlarsınız. Bunlar da olmasa... neticede karşınızdaki Arzda kullanılmış bir dildir. Bu yazıları insanlar yazmışlardır. İnsanca düşünen yaratıklar. Ama para-semboller konusunda bunların hiç birini de söyleyemeyiz. Bu yüzden onlar çözümlen olmadığı belli bir problem. Çözümlenemeyen bir şey de bir problem sayılmaz."</p>

  <p class="heading1">Lamont, Bronowski’nin sözünü kesmemek için kendisini zor tutmuştu. Şimdi, "Yanılıyorsunuz, Dr. Bronowski!" diye patladı. "Size mesleğinizi öğretmeye kalkıştığımı sanmanızı istemem. Ama kendi meslek alanımdaki buluşlardan haberiniz de yok. Karşımızdakiler para-adamlar! Onlar hakkında hiç bir şey bilmiyoruz. Para-adamların neye benzediklerini, nasıl düşündüklerini, ne biçim bir dünyada yaşadıklarını bilemeyiz. Temel bilgiden yoksunuz. Hemen hiç bilgimiz yok. Bu noktaya kadar siz haklısınız."</p>

  <p class="heading1">"Ama bu 'hemen hiç' sözü de önemli. Öyle mi?" Bronowski Lamont'un sözlerinden pek etkilenmişe benzemiyordu. Cebinden bir kuru incir paketi çıkararak bunu açtı. Bir incir yemeğe başladı. Kutuyu Lamont’a doğru uzattı ama genç adam başını salladı.</p>

  <p class="heading1">Lamont, "Evet," dedi. "Çok önemli bir şeyi biliyoruz: para-adamlar bizden çok daha akıllı. Bir: Kâinatlar arası yarıktan yararlanarak değiş tokuş yapabiliyorlar. Biz ise sadece pasif bir rol oynuyoruz... Kâinatlar Arası Elektron Tulumbası konusunda bir şeyler biliyor musunuz?"</p>

  <p class="heading1">Bronowski, "Biraz," diye karşılık verdi. "Fazla teknik konuşmamanız şartıyla anlattıklarınızı kavrayacak kadar bilgim var."</p>

  <p class="heading1">Lamont telaşla konuşmasını sürdürdü. "İki: Para-adamlar bize Tulumbanın bizim tarafımızdaki bölümünün nasıl kurulanacağını bildirdiler. Tabii gönderdikleri bilgiyi anlayamadık. Ama diagramları biraz çözebildik. Böylece gerekli ipuçlarını elde etmiş olduk. Üç: Onlar bizi hissedebiliyorlar. Mesela: almaları için tungsten bıraktığımızı fark ediyorlar. Madenin nerede olduğunu anlıyor ve ona göre hareket ediyorlar. Biz buna benzer hiç bir şey yapamıyoruz. Başka noktalar da var ama bunlar para-adamların bizden zekâca üstün olduklarını göstermeye yeter sanırım."</p>

  <p class="heading1">Bronowski, "Ama galiba bu konuda azınlıktasınız," dedi. "Meslektaşlarımız her halde bu iddiayı kabul etmiyorlar."</p>

  <p class="heading1">"Orası öyle. Bu sonuca nasıl vardınız?"</p>

  <p class="heading1">"Çünkü bence yanılıyorsunuz."</p>

  <p class="heading1">"Açıkladıklarım doğru. Onun için nasıl yanılabilirim?"</p>

  <p class="heading1">"Siz sadece para-adamların teknoloji bakımından bizden daha üstün olduklarını kanıtlıyorsunuz. Bunun zekâyla ne ilişkisi var?" Bronowski, ayağa kalkarak ceketini çıkardı. Sonra koltuğuna yatarcasına oturdu. Yuvarlak yumuşak vücudu yayılıverdi sanki.</p>

  <p class="heading1">"Onlarınki teknolojik üstünlükten çok daha farklı bir şey. Bu daha çok zekâ derecelerindeki farka bağlı."</p>

  <p class="heading1">"Sizinki tahmin. Bunu kesinlikle nasıl söyleyebilirsiniz?"</p>

  <p class="heading1">"Çünkü onlar bize talimat gönderdiler! Para adamlar Tulumbanın bize düşen bölümünü hazırlamamızı çok istiyorlardı. Bunu yapmamız onlar için çok önemliydi. Fiziki bakımdan kendi Kâinatlarından bizimkine geçmeleri imkânsızdı. Hatta üstlerine mesajlarını kazıdıkları ince demir levhalar bile ağır ağır radyoaktifleşiyor ve parçalanıyordu. (Demir iki dünyada da hemen hemen dengede olan tek madendir.) Tabii biz yazıların kopyelerini çıkarıyorduk. "Lamont nefes almak için durdu. Fazla heyecanlı ve hevesli göründüğünü düşünüyordu. Çok ısrarcı olmamalıydı.</p>

  <p class="heading1">Bronowski onu merakla süzüyordu. "Pekâlâ. Para-adamlar bize haberler yolladılar. Bundan çıkarmaya çalıştığınız sonuç nedir?"</p>

  <p class="heading1">"Onlar bu haberleri anlayacağımızdan emindiler. Anlayamayacağımızı bilselerdi Bazen upuzun olan, karmaşık mesajlar yollamak gibi bir aptallık ederler miydi?... O diagramları olmasaydı hiç bir şey yapamazdık. Şimdi... haberleri anlamamızı beklediklerine göre şöyle düşündükleri sonucuna varabiliriz. 'Aşağı yukarı teknolojide bizim kadar ilerlemiş olan bu ya-ratıkların yine aşağı yukarı bizim kadar zeki olmaları gerekir. Bu yüzden de sembolleri fazla zorluk çekmeden çözebilirler.' Onların teknolojideki ilerleme derecemizi saptayabildikleri de belli. Bu da yine benim inancımı destekleyen bir nokta."</p>

  <p class="heading1">Bronowski bu sözlerden de etkilenmedi. "Belki onlar sadece safdiller."</p>

  <p class="heading1">"Yani onların konuşulan ve yazılan bir tek dil olduğuna, başka bir Kâinattaki: başka akıllı yaratıkların da kendileri gibi konuşup yazı yazdıklarına inandıklarını mı söylemek istiyorsunuz? Yapmayın canım!"</p>

  <p class="heading1">Bronowski, "İddianızın doğru olduğunu kabul ettiğimi düşünelim," dedi. "Benden ne yapmamı istiyorsunuz? Ben o para-sembollere baktım. Her halde dünyadaki her arkeolog ve dil uzmanı da yaptı bunu. Yapabileceğim bir şey olmadığını biliyorum. Başkalarının da böyle düşündüklerinden eminim. Yirmi yıldır" daha uzun bir sürede hiç bir ilerleme olmadı."</p>

  <p class="heading1">Lamont, heyecanla, "Evet, doğru," diye bağırdı. "Yirmi yılda hiç bir ilerleme kaydedilmedi. Çünkü Tulumba Otoriteleri sembollerin çözülmesini istemiyorlar."</p>

  <p class="heading1">"Neden istemesinler?"</p>

  <p class="heading1">"Çünkü ortada sinir bozucu bir ihtimal var. Para-adamlarla kurulacak iletişim onların zekâca bizden çok üstün olduklarını kesinlikle ortaya koyabilir. İnsanların Tulumba konusunda para-adamların kukla ortakları olduğu anlaşılabilir. Bu da insanların gururunu kırar. Ve özellikle..." Lamont sesinin kinle titrememesi için elinden geleni yaptı. "...Hallam'ın Elektron Tulumbasının Babası olmadığı da ortaya çıkar."</p>

  <p class="heading1">"Sözünü ettiğiniz kimselerin bu konuda gerçekten ilerlemeyi istediklerini düşünelim. Bu konuda ne yapabilirler? İstemek yapmak değildir ki."</p>

  <p class="heading1">"Para-adamların iş birliği yapmalarını sağlayabilirler. Para-Kâinata haberler gönderebilirler. Bu şimdiye kadar hiç yapılmadı. Ama yapılabilir. Bir tungsten parçasının altına üzerinde mesaj olan bir maden levha bırakılabilir."</p>

  <p class="heading1">"Ya? Para-adamlar Tulumbanın çalışmasına rağmen hâlâ tungsten örnekleri istiyorlar mı?"</p>

  <p class="heading1">"Hayır. Ama tungsteni fark ederler. Madeni dikkatlerini çekmek için kullandığımızı anlarlar. Hatta mesajı bir tungsten levhasının üzerine bile kazıyabiliriz. Mesajı aldıkları ve bundan az da olsa bir anlam çıkardıkları takdirde bize cevap verirler. Bulduklarını açıklarlar. Hatta belki de kullandıkları sözcüklerin bizim dilimizdeki anlamlarını gösteren bir liste bile hazırlayabilirler. Ya da bizim ve onların sözlerinin bir karışımını kullanırlar. Bu sırayla yapılacak bir çalışma olur. Önce onlar, sonra biz. Yine onlar..."</p>

  <p class="heading1">Bronowski, "Tabii yükün önemli bir kısmını onlar taşırlar," dedi.</p>

  <p class="heading1">"Evet."</p>

  <p class="heading1">Bronowski başını salladı. "Bunun eğlenceli bir tarafı var mı? Bu proje hoşuma gitmedi."</p>

  <p class="heading1">Lamont adama gitgide artan bir öfkeyle baktı. "Neden? Bu başarıdan size fazla bir pay düşmeyeceğini mi düşünüyorsunuz? Bu çalışma size yeteri kadar ün sağlamayacak mı? Nesiniz siz? Ün konusunda bir uzman mı? Kahretsin! Etrüsk yazıları konusunda nasıl bir ün kazandınız? Bu dünyadaki beş uzmanı yendiniz. Ya da altısını. Onlar sizin adınızı çok iyi biliyorlar. Sizi başarılı buluyor ve sizden nefret ediyorlar. Başka? Bir avuç dinleyicinin önünde bu konuda konferanslar veriyorsunuz. Ve o dinleyiciler de ertesi gün adınızı unutuyorlar. İstediğiniz gerçekten bu mu?"</p>

  <p class="heading1">"Melodrama kaçmayın!"</p>

  <p class="heading1">"Pekâlâ. Kaçmayacağım. Başka birini bulacağım. Belki iş daha uzun sürecek. Ama sizin de dediğiniz gibi çalışmanın önemli bir kısmı para-adamlara düşecek. Gerektiği takdirde her şeyi ben, kendim yapacağım."</p>

  <p class="heading1">"Bu projeyi size mi verdiler?"</p>

  <p class="heading1">"Hayır, vermediler. Ama ne olacak? Yoksa bu işe karışmayı istememenizin bir nedeni de bu mu? Disiplin problemleri mi? Mesajları İngilizceye çevirmek yasalarla yasaklanmış değil. Ve ben her zaman yazı masamın üzerine bir tungsten parçası koyabilirim. Tungsten yerine gönderilecek mesajları kimseye bildirmeyeceğim. Bu bakımdan araştırma prensiplerine aykırı davranmış sayılacağım. Ama çeviri yapıldıktan sonra kim beni şikâyet edebilir? Güvenliğinizi sağlayacağım ve sizin bu işte oynadığınız rolü gizleyeceğimi garanti edersem benimle çalışır mısınız? Tabii o zaman ün kazanamazsınız. Ama belki de güvenliğiniz sizin için daha önemli. Ah, neyse... Bu işi kendim yaparsam bir başkasının güvenliği konusunda kaygılanmama da gerek kalmaz."</p>

  <p class="heading1">Gitmek için ayağa kalktı. İki genç adam da öfkeliydiler. İkisi de nezaketini bozmayan bir düşmana yapıldığı gibi soğuk bir kibarlıkla davranıyorlardı.</p>

  <p class="heading1">Lamont, "Bu konuşmamızın ikimizin arasında kalacağını umuyorum," diye ekledi.</p>

  <p class="heading1">Bronowski de kalkmıştı. "Bundan emin olabilirsiniz." Sesi buz gibiydi.</p>

  <p class="heading1">İki uzman kısaca el sıkıştılar.</p>

  <p class="heading1">Lamont Bronowski'yi bir daha göreceğini sanmıyordu, Genç adam çeviriyi yalnız başına yapmasının daha iyi olacağına kendi kendisini inandırmaya başladı.</p>

  <p class="heading1">Ama iki gün sonra Bronowski, Lamont'un Laboratuvarına geldi. Adeta sert bir tavırla, "Kentten ayrılıyorum," dedi. "Ama Eylülde döneceğim. Burada teklif edilen görevi kabul ettim. O konu sizi hâlâ ilgilendiriyorsa sözünü ettiğiniz çeviri problemiyle de meşgul olurum."</p>

  <p class="heading1">Lamont ancak şaşkın şaşkın teşekkür edecek zaman buldu. Bronowski çabucak çıktı. Karşı koymayıp razı olduğu için daha da öfkelenmiş olduğu belliydi iki uzman zamanla dost oldular. Lamont da Bronowski'nin onunla neden çalışmaya razı olduğunu öğrendi. Görüşmelerinin ertesi günü Bronowski, Fakülte Kulübünde Üniversitenin ileri gelenleri ve Rektörle birlikte öğle yemeği yemişti. Bronowski, işi kabul edeceğini bildirerek bu konuda resmi bir mektup da yazmıştı. Diğerleri de memnunluklarını açıklamışlardı.</p>

  <p class="heading1">Rektör, "¡tasça anıtlarının çevirmeninin Üniversitemizde çalışması bizim için bir onur sayılır," demişti. "Bundan şeref duyuyoruz."</p>

  <p class="heading1">Tabii bu hatası düzeltilmemişti. Bronowski'nin cehre hatları gerilmekle beraber yüzündeki tebessümde silinmemişti. Daha sonra Eski Tarih Bölümü başkanı uzmana Rektörün klasik konulan bildiğini ama sadık bir Minnesota’lı olduğunu söylemişti. Tabii dev Mississipi’nin kaynağı da İtasca gölüydü. Rektörün dil sürmesi de bu yüzden normal sayılırdı.</p>

  <p class="heading1">Ama Bronowski, Lamont’un ününü aşağı gördüğünü hatırlayınca bu duruma büsbütün sinirlenmişti.</p>

  <p class="heading1">Lamont, sonunda hikâyeyi öğrendiği zaman pek eğlendi. "Daha fazla anlatma. O yoldan ben de geçtim. Kendi kendine, 'O ahmağın bile doğru dürüst kavrayacağı bir şey yapacağım,’ dedin sanırım."</p>

  <p class="heading1">Bronowski, "Öyle bir şey..." diye mırıldandı.</p>

  <p class="heading1"></p>
</body>
</html>
