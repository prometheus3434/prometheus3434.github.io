<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ASİMOV - İŞTE TANRILAR</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
p.sgc-1 {font-weight: bold}

  body.sgc-2 {word-wrap: break-word; -webkit-nbsp-mode: space; -webkit-line-break: after-white-space;}
</style>
</head>

<body class="main sgc-2">
  <p class="heading1"><br /></p>

  <h4 class="heading">1</h4>

  <p class="heading1">"Ben de biliyorum. Bunu bana kaç defa anlattın." Ve Bronowski havaya bir yer fıstığı daha fırlattı. Bunu da kaçırmadı. Her şey otuz yıl önce olmuştu. Frederick Hallam bir radyokimya uzmanıydı. Doktora tezinin mürekkebi henüz kurumamıştı. Ve dünyayı sarsacak bir insan olduğunu gösterecek bir şey de yoktu.</p>

  <p class="heading1">Dünyayı sarsma olayını Hallam’ın masasında duran, üzerinde Tungsten Madeni' yazılı tozlu belirteç şişesi başlattı. Şişe Hallam’ın değildi. Adam onu hiç bir zaman kullanmamıştı. Bu şişe ona, geçmişte büroyu kullanan uzmanın çoktan unutulmuş bir nedenle tungsten getirttiği, karanlıklara karışmış günden miras kalmıştı. Aslında şişedeki de artık gerçek tungsten sayılmazdı. Üzerinde kalın bir oksit tabakası bulunan küçük parçalardı bunlar. Kurşuni ve tozlu bir şeyler. Kimsenin işine yarayacak gibi de değillerdi.</p>

  <p class="heading1">Ve Hallam bir gün Laboratuvara girdi. (Tam tarihi istiyorsanız bu 2070 yılının 3 Ekiminde oldu.) Adam çalışmaya başladı. Saat ona doğru durakladı. Büyülenmiş gibi şişeye baktı. Sonra bunu alarak havaya kaldırdı. Şişe her zamanki gibi tozluydu. Üzerindeki etiket de yine eskisi gibi silik. Ama Hallam, "Allah kahretsin," diye bağırdı. "Kim oynadı bununla?"</p>

  <p class="heading1">Hiç olmazsa Denison olayı sonradan böyle anlattı. Adam bu sözleri duymuştu. Bir kuşak sonra olayı Lamont'a hikâye edecekti. Ama kitaplarda buluşun resmi hikâyesi anlatılırken bu sözler tekrarlanmıyor. İnsan o satırları okurken gözünden hiç bir şey kaçmayan bir kimyagerin değişikliği fark ettiğini ve hemen köklü sonuçlar çıkardığını hayal ediyor. Ama gerçek hiç de öyle değildi. Hallam’ın tungstenle bir ilgisi yoktu. Madene değer vermiyordu. Birinin tungstenle 'oynamış olması’ da Hallam için hiç önemli sayılmazdı. Ama adam çok kimse gibi masasının karıştırılmasından nefret ediyordu. Diğerlerinin sırf kinleri yüzünden böyle şeyler yapmayı çok istediklerinden de kuşkulanıyordu.</p>

  <p class="heading1">O sırada kimse bu konuda bir şeyler bildiğini itiraf etmedi. Başlangıçtaki sözleri duyan Benjamin Allan Denison'un bürosu koridorun diğer tarafında, tam karşıdaydı. Hem Denison'un kapısı açıktı, hem de Hallam’ın. Denison başını kaldırdığı zaman Hallam’ın kendisini suçlarcasına baktığını farketti.</p>

  <p class="heading1">Denison, Hallam’dan pek hoşlanmıyordu. Ondan hoşlanan yoktu zaten. Ayrıca Denison o gece pek de iyi uyuyamamıştı. Öfkesini çıkaracak birini bulduğuna sevindi. (Bunu daha sonra da hatırlayacaktı.) Hallam hıncını almak için uygun bir adaydı.</p>

  <p class="heading1">Hallam şişeyi suratına doğru salladığı zaman Denison belirli bir tiksintiyle geriledi. "Senin tungsteninle neden ilgileneyim?" diye sordu. "Başkaları neden bu konuya ilgi göstersinler? Şişeye dikkatle baktığın takdirde onun yirmi yıldan beri açılmamış olduğunu da görürsün. Eğer şişeyi pis ellerinle tutmamış olsaydın, kimsenin ona dokunmamış olduğunu da anlardın."</p>

  <p class="heading1">Hallam öfkeyle ağır ağır kızardı. Hiddetle, "Dinle, Denison," dedi. "Biri şişenin içindekileri değiştirmiş. Bu tungsten değil."</p>

  <p class="heading1">Denison hafifçe ama yine de belirgin bir biçimde burnunu çekti. "Sen bunu nasıl bilebilirsin?"</p>

  <p class="heading1">İşte tarih böyle şeylerden, önemsiz öfkelerden ve gayesiz iğnelemelerden oluşur.</p>

  <p class="heading1">Ne olursa olsun tatsız sözlerdi bunlar. Hallam gibi yeni doktora yapmış olan Denison'un eğitim hayatı onunkinden çok daha etkileyiciydi. Denison o bölümün en parlak genç uzmanı sayılıyordu. Hallam bunu biliyordu. Daha da kötüsü Denison da bunu biliyor ve bu gerçeği de gizlemiyordu. Denison’un "Sen bunu nasıl bilebilirsin?" diye sorarken ‘sen’ kelimesinin üzerinde kuşku götürmeyecek kadar belirgin bir biçimde durması "ondan sonra olanlar için yeterli neden sayılabilir. Bu olmasaydı Hallam tarihin en büyük ve en saygı gören bilim adamı halini alamayacaktı. Denison daha sonra Lamont’la konuşurken bu kelimeleri kullanacaktı.</p>

  <p class="heading1">Tabii resmi hikâyeye göre Hallam o önemli sabah bürosuna girdi. Tozlu gri parçacıkların kaybolmuş olduğunu gördü. Şişenin iç yüzeyinde toz bile kalmamış olduğunu farketti. Onların yerini berrak demir-grisi bir madenin almış olduğunu da. Ve tabii hemen incelemeye başladı...</p>

  <p class="heading1">Ama bu resmi hikâyeyi bir tarafa bırakalım... Aslında her şeye Denison neden oldu. Genç uzman sadece, 'Hayır,' deseydi ya da omzunu sükseydi her halde Hallam aynı soruyu başkalarına da soracak ve sonunda bu izah edilemeyen olaydan da bıkacaktı. Şişeyi bir kenara bırakacaktı. Böylece daha sonraki trajedinin geleceği şekillendirmesine izin verecekti. Bu trajedi son sırrın çözülmesinin gecikmesi süresine göre gizli ya da korkunç diye tanımlanabilir. Her ne hal ise... Bütün bunlar olmasaydı Hallam da sanki bir hortuma yakalanmış gibi birdenbire yükseklere uçmayacaktı.</p>

  <p class="heading1">Ama kendisine haddini bildirmek için kullanılan o, "Sen bunu nasıl bilebilirsin?" sözlerinden sonra Hallam sadece deli gibi, "Sana nasıl bildiğimi göstereceğim," diye homurdanabildi.</p>

  <p class="heading1">Ondan sonra da hiç bir şey genç adamı mübalağaya kaçmaktan alıkoyamadı. Eski şişedeki madenin analizi bir numaralı hakkı halini aldı. Ana amacı ince burunlu Denison’un yüzündeki azametli ifadeyi, renksiz dudaklarındaki devamlı, aşağılayıcı hafif tebessümü silmekti.</p>

  <p class="heading1">Denison o anı hiç bir zaman unutmadı. Çünkü o sözleri yüzünden Hallam sonunda Nobel Ödülünü kazandı. Denison ise söndü gitti.</p>

  <p class="heading1">Genç uzman o sırada Hallam'ın ne kadar inatçı olduğunu bilmiyordu. —Hoş bilseydi de her halde buna aldırmayacaktı— Hallam’ın o orta karar insanlara özgü korkuyla karışık gururunu koruma isteği Denison’un zekâsından çok daha etkili olacaktı.</p>

  <p class="heading1">Hallam hemen ve doğrudan doğruya harekete geçti. Madeni 'Kitle Spektografisi' bölümüne götürdü. Bir Radyasyon kimyageri olarak doğal bir hareketti onunki. Oradaki teknisyenleri tanıyordu. Onlarla birlikte çalışmıştı. Ve teknisyenleri zorladı. Hem de öyle zorladı ki sonunda daha önemli ve anlamlı projeler bir tarafa bırakıldı. Hallam'ın isteğine öncelik tanındı.</p>

  <p class="heading1">Sonunda Kitle Spektografisi uzmanı, "Eh, bu tungsten değil," dedi.</p>

  <p class="heading1">Hallam sert bir tavırla gülerken o neşesiz, iri suratı kırıştı. "Pekâlâ. Bunu Parlak Zekâlı Denison'a söyleriz. Bir rapor istiyorum ve..."</p>

  <p class="heading1">"Bir dakika, Dr. Hallam. Size bunun tungsten olmadığını söyledim. Oysa bu madenin ne olduğunu bildiğim anlamına da gelmiyor."</p>

  <p class="heading1">"Ne demek bu?"</p>

  <p class="heading1">"Yani... Sonuçlar gülünç." Teknisyen bir süre düşündü. "Aslında 'imkânsız' demek daha doğru Şarj-kitle oranı tamamiyle yanlış."</p>

  <p class="heading1">"Nasıl yanlış?"</p>

  <p class="heading1">"Çok yüksek. Bu da olamaz."</p>

  <p class="heading1">Hallam, "Pekâlâ," dedi. Amacı ne olursa olsun, ondan sonraki sözleri onun Nobel Ödülüne giden yolda ilk adımını atmasına neden oldu. Tabii bazıları Hallam’ın bunu hak ettiğini söyleyebilirler. Uzman, "Madenin karakteristik X radyasyonlarının frekansını ölç ve şarjı hesapla," dedi. "Orada oturup bir şeyin imkânsız olduğundan söz edip durma."</p>

  <p class="heading1">Teknisyen bir kaç gün sonra kaygıyla Hallam’ın bürosuna geldi.</p>

  <p class="heading1">Hallam adamın yüzündeki kaygı dolu ifadeye aldırmadı bile. Aslında duyarlı bir insan değildi zaten.</p>

  <p class="heading1">"İstediklerimi öğrendin mi?" diye başladı. Sonra kendi Laboratuvarında masasının başında oturan Denison'a kuşkuyla bir göz attı. Kapıyı kapattı. "Nükleer şarjı saptadın mı?" diye sordu.</p>

  <p class="heading1">"Evet. Ama yanlış bu."</p>

  <p class="heading1">"Pekâlâ, Tracy. Her şeyi yeniden yap."</p>

  <p class="heading1">"Hesabı belki on iki defa yaptım. Sonuç yanlış."</p>

  <p class="heading1">"Ölçüleri saptadığına göre sonuç da kesin olmalı. Gerçeklerle tartışmaya kalkışma."</p>

  <p class="heading1">Tracy kulağını uğuşturdu. "Doktor buna zorunluyum. Ölçüleri ciddiye aldığım takdirde... Bana verdiğiniz madenin de Plutonyum-186 olması gerekiyor."</p>

  <p class="heading1">"Plutonyum-186 mı? Plutonyum-186?"</p>

  <p class="heading1">"Şarj +94. Kitle ise 186."</p>

  <p class="heading1">"Ama bu imkânsız. Öyle bir izotop yok ki! Olamaz da."</p>

  <p class="heading1">"Ben de size bunu söylüyorum işte. Ama ölçüler böyle."</p>

  <p class="heading1">"Ama böyle bir durumda çekirdeğin elliden fazla nötronu eksik demektir. Plutonyum-186 diye bir şey olamaz. Doksan dört protonu sadece doksan iki; nötronla bir çekirdeğe sıkıştırıp hepsinin bir saniyenin milyarda milyarda biri süresince bile bir arada kalmalarını bekleyemezsin."</p>

  <p class="heading1">Tracy sabırla, "Ben de size bunu söylüyorum, Doktor," dedi.</p>

  <p class="heading1">Sonra Hallam durarak düşünmeye başladı. Kaybolan tungstendi. Ve bunun izotoplarından biri yani Tungsten-186 sabitti. Tungsten-186’nın 74 protonu ve 112 nötronu vardı. Genç adam, "Acaba bir şey yirmi nötronu yirmi proton haline mi soktu?' diye düşündü. 'Ama bu imkânsız.’ Sonra bu karmaşada bir yol bulmaya çalışarak teknisyene, "Radyoaktivite işareti var mı?" diye sordu.</p>

  <p class="heading1">Tracy, "Bunu ben de düşündüm," dedi. "Sabit bu. Tamamiyle sabit."</p>

  <p class="heading1">"O halde bu madde Plutonyum-186 olamaz."</p>

  <p class="heading1">"Ben de deminden beri bunu söylüyorum ya, Doktor,"</p>

  <p class="heading1">Hallam umutsuzca, "Neyse," dedi. "Onu bana ver."</p>

  <p class="heading1">Tekrar yalnız kaldığı zaman masasının başına geçerek aptal aptal şişeye baktı. "Şimdi ne yapacağım?" Bu aklının ereceği bir problem değildi. Hallam bu işe başlamış olduğu için de pişmandı artık. Sonuçta gerçek işiyle ilgilenmesi gerekiyordu. Bu şeyin... bu esrarın onunla hiç bir ilişkisi de yoktu. "Tracy ahmakça bir hata yaptı sanırım. Ya da Kitle spektrometresi bozuk. Ya da... ne olmuş? Bu olayı unut gitsin!"</p>

  <p class="heading1">Ama Hallam bunu yapamazdı. Denison er geç ona gelecek ve o sinir bozucu alaycı gülümsemesiyle tungsteni soracaktı. Hallam ne diyecekti o zaman?</p>

  <p class="heading1">"Sana söylediğim gibi o tungsten değil," diyebilir miydi?</p>

  <p class="heading1">Her halde Denison o zaman, "Ya, o halde nedir o maden?" diye öğrenmek isteyecekti. Ve Hallam madenin Plutonyum-186 olduğunu açıkladığı zaman Denison'un kendisiyle nasıl alay edeceğini biliyordu. Buna dayanamazdı. Şişedeki maddenin ne olduğunu öğrenmesi şarttı. Bunu kendisinin başarması da gerekiyordu. Başka kimseye güvenemeyeceği meydandaydı.</p>

  <p class="heading1">Bu yüzden iki hafta sonra Tracy’nin Laboratuvarına müthiş bir öfkeyle girdi. "Buraya bak!</p>

  <p class="heading1">Bana bu maddenin radyoaktif olmadığını söylemedin mi?"</p>

  <p class="heading1">Tracy dalgın dalgın mırıldandı. "Hangi maddenin?" Sonra kimyagerin neyi kastettiğini hatırladı.</p>

  <p class="heading1">Hallam, "Şu Plutonyum-186 diye tanımladığın maddenin," dedi.</p>

  <p class="heading1">"Şey, gerçekten sabitti."</p>

  <p class="heading1">"Senin kafa durumun kadar sabit o da. Bunun radyo aktif olmadığını iddia ediyorsan, yerin burası değil, musluk tamircisinin dükkânı demektir."</p>

  <p class="heading1">Tracy kaşlarını çattı. "Pekâlâ, Doktor, madeni ver de bir bakalım." Daha sonra da, "İnanılır gibi değil." diye bağırdı! "Radyoaktif bu! Fazla değil ama radyoaktif. Bunu nasıl gözden kaçırdığını anlayamıyorum."</p>

  <p class="heading1">"Plutonyum-186 konusundaki saçmalıklarına ne dereceye kadar güvenebilirim?"</p>

  <p class="heading1">Bu olay Hallam’ı kıskıvrak bağlamıştı sanki. Esrar adamı öfkelendiriyordu. Neredeyse bunu kendisine yapılmış bir hakaret bile sayacaktı. "Şişeleri ya da içindekileri değiştiren işi burada bırakmadı. Ya tekrar bir değişiklik yaptı ya da beni gülünç bir duruma düşürmek için özel bir madde yarattı. Ne olursa olsun bu esrarı çözmek için her şeyi parça parçaya etmeye hazırım. Tabii bunu çözmeyi başarabilirsem..."</p>

  <p class="heading1">Hallam hem çok inatçıydı hem de fazla heyecanlı. Bu heyecanını baskı altında tutması imkânsızdı. Genç adam doğrudan doğruya G.C. Kantrowitsch'e gitti. Adam o sırada olağan üstü meslek hayatının son yılındaydı. Kantrowitch’in yardımını sağlamak zordu. Ama bunu sağladığınız an yaşlı uzman sizin için her şeyi yapmaya da çalışırdı.</p>

  <p class="heading1">Kantrowitsch iki gün sonra müthiş bir heyecanla Hallam’ın bürosuna daldı. "Bu maddeye ellerinle dokundun mu?"</p>

  <p class="heading1">Hallam, "Pek değil," dedi.</p>

  <p class="heading1">"Sakın dokunma! Yani sende başka parçalar daha varsa. Bu maden pozitron çıkarıyor."</p>

  <p class="heading1">"Ya?"</p>

  <p class="heading1">"Şimdiye kadar gördüğüm en hareketli pozitronlar bunlar... Ayrıca radyoaktiviteyle ilgili rakamların da çok düşük."</p>

  <p class="heading1">"Çok düşük mü?"</p>

  <p class="heading1">"Kesinlikle. Ama beni endişelendiren nedir biliyor musun? Aldığım her ölçü bir öncekinden biraz daha yüksek oluyor."</p>

  <p class="heading1"></p>
</body>
</html>
