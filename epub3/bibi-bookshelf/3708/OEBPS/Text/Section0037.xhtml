<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ASİMOV - İŞTE TANRILAR</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
p.sgc-1 {font-weight: bold}
</style>
</head>

<body class="main">
  <p class="heading1"><br /></p>

  <h4 class="heading" id="sigil_toc_id_8">6</h4>

  <p class="heading1">Gottstein, "Size Arzı hatırlatacak lüks bir şey ikram etmeyi isterdim. Doktor," dedi. "Ama prensip olarak buraya böyle şeyler getirmemize izin verilmiyor. Ayın iyi sakinleri Arzlılara ayrıcalık tanınmasına ve böylece arada yapay engeller belirmesine kızıyorlar. Kabil olduğu kadar bir Aylı gibi davranmaya çalışarak onları kırmaktan kaçınmamız gerekiyor. Ama korkarım yürüyüş tarzım beni ele veriyor. Bu lanet olasıca yer çekimlerine alışmak kabil değil!"</p>

  <p class="heading1">Arzlı, "Ben de aynı fikirdeyim," diye mırıldandı. "Yeni görevinizi kutlarım..."</p>

  <p class="heading1">"Görev henüz benim değil."</p>

  <p class="heading1">"Sizi yine de kutlarım. Ama yine de beni neden görmek istediğinizi merak ediyorum."</p>

  <p class="heading1">"Sizinle aynı gemide yolculuk yaptık. Aynı gemiyle kısa bir süre önce Aya geldik."</p>

  <p class="heading1">Arzlı terbiyeli bir tavırla bekledi.</p>

  <p class="heading1">Gottstein "Ve ben sizi daha önceden de tanıyorum," diye açıkladı. "Bir kaç yıl önce kısaca... karşılaştık."</p>

  <p class="heading1">Arzlı usulca, "Korkarım bunu hatırlayamadım" dedi.</p>

  <p class="heading1">"Buna hiç şaşmadım. Beni hatırlamanız için hiç bir neden yok. Bir ara Senatör Burt'ün Komitesinde üyeydim. O Teknoloji ve Çevre Komitesi Başkanıydı. Hâlâ da öyle ya. Senatör Burt o sırada Hallam’ı... Frederick Hallam'ı alt etmeye çabalıyordu."</p>

  <p class="heading1">Arzlı birdenbire doğrulup oturdu. "Hallam’ı tanıyor musunuz?"</p>

  <p class="heading1">"Aya geldiğimden beri bana bu soruyu soran ikinci insansınız. Evet, tanıyorum. Ama yakından değil. Onunla karşılaşmış olan başka kimseleri de biliyorum. İşin garibi çoğu Hallam konusunda benim gibi düşünüyorlar. Bütün dünya Hallam’a tapıyor. Ama kendisini yakından tanıyanlar ondan pek hoşlanmıyorlar."</p>

  <p class="heading1">Arzlı, "Pek hoşlanmıyorlar mı?" diye mırıldandı. "Bence ondan hiç hoşlanmıyorlar."</p>

  <p class="heading1">Gottstein onun sözünü kesmesine aldırmadı. "O sırada görevim Elektron Tulumbasını incelemek ve bunun kurulmasının ve gelişmesinin kişisel çıkarlar sağlayıp sağlamadığını, boşuna zarara neden olup olmadığını anlamaktı. Daha doğrusu Senatör bana bu görevi vermişti. Bu aslında ‘bekçilik’ görevi yapan bir komitenin meşru çalışmalarından biriydi. Ama laf aramızda Senatör, Hallam’ı sarsmayı da çok istiyordu. Adamın bütün alanına bir ahtapot gibi sarıldığını düşünüyor ve bu boğucu etkiyi azaltmayı planlıyordu. Ama bu bakımdan başarılı olamadı."</p>

  <p class="heading1">"Bu belli bir şey. Hallam şimdi eskisinden de güçlü."</p>

  <p class="heading1">"Biz bir rüşvet olayıyla ilgili ipuçları bulamadık Özellikle Hallam’a bağlanabilecek bir takım izler. O adam kaskatı ve dürüst."</p>

  <p class="heading1">"O konuda dürüst olduğundan eminim. Gücün de bir piyasa değeri vardır. Ama bunun kredi-banknotlar olması da gerekmez."</p>

  <p class="heading1">"Ama o sırada ilgimi çeken bir şey oldu. Tabii bununla, ilgilenme fırsatı da bulamadım o da başka. Araştırmalarım sırasında Hallam’dan değil de Elektron Tulumbasından şikâyetçi olan biliyle karşılaştım. Bu tanığın dinlenmesi sırasında bende salondaydın. Ama soruşturmayı ben yönetmedim. Bu şikâyetçi sizdiniz değil mi?"</p>

  <p class="heading1">Arzlı ihtiyatlı bir tavırla, "Sözünü ettiğiniz olayı hatırlıyorum," dedi. "Ama sizi? Hayır."</p>

  <p class="heading1">"O sırada bir kimsenin bilimsel gerçeklere dayanarak Elektron Tulumbasına nasıl itiraz edebileceğini düşündüm. Beni yeteri kadar etkilediniz. Bu yüzden uzay-gemisinde sizinle karşılaştığım zaman hafızamda bir dalgalanma oldu. Ve sonunda her şeyi hatırladım. Yolcu listesine bakmama bile gerek kalmadı. Şimdi yanılıp yanılmadığımı anlamak istiyorum. Siz Dr. Benjamin Andrew Denison değil misiniz?"</p>

  <p class="heading1">Arzlı içini çekti. "Benjamin Allan Denison. Evet, Ama şimdi bu konuyu neden açtınız? Doğrusunu isterseniz artık geçmişin hortlamasını istemiyorum. Kalkıp Aya geldim. Her şeye yeniden başlamayı çok istiyorum. Hatta sıfırdan başlamaya bile razıyım. Allah kahretsin! Bir ara adımı değiştirmeyi de düşünmedim değil!"</p>

  <p class="heading1">"Bunun bir yararı olmazdı ki. Ben sizin yüzünüzü hatırladım. Yeni bir hayat kurmanıza hiç bir itirazım yok, Dr. Denison. Size hiç bir biçimde karışmam da. Ama sizinle doğrudan doğruya ilişkisi olmayan bir konuda bazı sorular sormak istiyorum. Açıkçası Elektron Tulumbasına itiraz etmenizin nedenlerini hatırlamıyorum. Bunları bana açıklayabilir misiniz?"</p>

  <p class="heading1">Denison başını eğdi. Sessizlik uzadı uzadı. Ama Müdür adayı bu sessizliği bozmadı. Hatta hafifçe öksürmemek için kendisini tuttu.</p>

  <p class="heading1">Sonunda Denison, "Aslında ortada bir şey yoktu," dedi. "Benimki sadece bir tahmindi. Güçlü nükleer alanın yoğunluğunda bir değişiklik olması korkusu. Hiç!"</p>

  <p class="heading1">"Hiç mi?" Gottstein bu sefer öksürdü. "Lütfen bu konuyu kavramaya çalışmamı bağışlayın. Size o sırada ilgimi çektiğinizi söyledim. O sırada bu konuyla meşgul olamadım. Artık kayıtlarda istediğim bilgiyi bulabileceğimi de pek sanmıyorum. Dosyaların hepsi de ‘mahrem’. Senatör o sırada bu konuda başarılı olmadı. O meselenin yeniden açılmasını ve dağdağalanmasını da istemiyor. Ama bazı ayrıntıları yine de hatırlıyorum. Siz bir zamanlar Hallam’ın iş arkadaşıydınız. Fizikçi değildiniz."</p>

  <p class="heading1">"Doğru. Ben radyo-kimyagerdim. Hallam da öyle."</p>

  <p class="heading1">"Yanlış hatırlıyorsam söyleyin: ama başlangıçta durumunuz ve geleceğiniz çok parlaktı değil mi?"</p>

  <p class="heading1">"Tarafsız kimseler beni takdir ediyorlardı. Bu konuda kendimle ilgili bazı hayallerim de yoktu. Ben gerçekten çok çalışkandım. Kafalı ve zekiydim."</p>

  <p class="heading1">"Hayret, her şeyi nasıl da hatırlamaya başladım! Diğer taraftan Hallam'ın geleceği ise hiç parlak değildi sanırım."</p>

  <p class="heading1">"Evet, pek değildi."</p>

  <p class="heading1">"Ama sonradan her şey alt üst oldu. Durumunuz değişti. Sizinle konuştuğumuz sırada... yanılmıyorsam siz bize başvurmuştunuz. O sırada bir oyuncak imalatçısının yanında çalışıyordunuz sanırım."</p>

  <p class="heading1">Denison boğulurcasına, "Bir kozmetik imalatçısının, " diye düzeltti. "Erkekler için makyaj malzemesi yapan birinin yanında. Bu yüzden beni pek saygıyla dinlemediler."</p>

  <p class="heading1">"Evet, tabii. Çok üzgünüm."</p>

  <p class="heading1">"Neyse..."</p>

  <p class="heading1">"Satıcı olarak çalışıyordunuz sanırım."</p>

  <p class="heading1">"Satış Müdürüydüm. Hâlâ zeki ve çalışkandım. İşimden ayrılarak Aya gelmeden önce Yönetim Kurulu Başkan Yardımcılığına kadar yükseldim."</p>

  <p class="heading1">"Hallam’ın bu durumla bir ilişkisi var mıydı? Yani sizin bilim alanından ayrılmanızla?"</p>

  <p class="heading1">Denison, "Müdür Bey," dedi. "Lütfen! Artık bunun hiç bir önemi yok! Hallam tungsten’in değiştirildiğini ilk defa fark ettiği zaman ben de oradaydım. Olaylar zinciri Elektron Tulumbasına doğru geliştiği sırada Ben orada olmasaydım durum ne olurdu, bunu bilemiyorum. Belki de Hallam da ben de bir ay sonra radyasyon zehirlenmesinden ölürdük. Ya da altı hafta sonra nükleer patlama yüzünden. Bilemiyorum. Ama ben oradaydım. Ve Hallam biraz da benim yüzümden şimdiki duruma geldi. O olayda oynadığım rol yüzünden ben de şimdi buradayım. Ay-rıntılar önemli değil. Bu açıklama yeterli mi? Çünkü bununla yetinmek zorunda kalacaksınız."</p>

  <p class="heading1">"Yeterli sanırım. Hallam’a karşı kişisel bir düşmanlığınız vardı demek?"</p>

  <p class="heading1">"O günlerde Hallam'a sevgi beslediğim yoktu. Hoş, ona bu gün de sevgi duymuyorum ya."</p>

  <p class="heading1">"O halde Elektron Tulumbasına Hallam'ı mahvetmek isteğiyle itiraz ettiğinizi söyleyebilir miyiz?"</p>

  <p class="heading1">Denison, "Bu sorgulamaya itiraz ediyorum," diye bağırdı.</p>

  <p class="heading1">"Lütfen! Anlatacaklarınızı sizin aleyhinizde kullanacak değilim. Bir mesele yüzünden bilgi edinmeye çalışıyorum. Çünkü hem Tulumba ve hem de başka bazı olaylar yüzünden endişeliyim."</p>

  <p class="heading1">"Pekâlâ. Tabii işe duygularımın da karışmış olduğunu söyleyebiliriz. Hallam’dan nefret ettiğim için ün ve ululuğunun sahte bir temele dayandığına inanmaya hazırdım. Bu yüzden Elektron Tulumbasının üzerinde durdum. Bir kusur bulacağımı umuyordum."</p>

  <p class="heading1">"Ve o yüzden de buldunuz."</p>

  <p class="heading1">"Hayır!" Denison yumruğunu koltuğunun dirsek dayanacak yerine vurdu ve bu yüzden de yerinden havalanır gibi oldu. "'O yüzden de' sözleri çok çirkin! Bir hata buldum ama dürüstçe. Ya da bana öyle geldi. Hallam'ı sarsmak için bir hata uydurmadığımdan emin olabilirsiniz."</p>

  <p class="heading1">Gottstein onu yatıştırmaya çalıştı. "Uydurmadığınızdan eminim, Doktor. Ben öyle bir imada bulunmak istemedim."</p>

  <p class="heading1">"Her ne hal ise... O sırada gerçek bir hata bulduğumu düşündüm. Ama ben fizikçi değilim. Bir radyo-kimyacıyım. Daha doğrusu... idim."</p>

  <p class="heading1">"Hallam da bir radyo-kimyacıydı. Ama şimdi o dünyanın en ünlü fizikçisi."</p>

  <p class="heading1">"Ama yine de bir radyo-kimyacı. Yirmi beş yıl geride kalmış bir uzman."</p>

  <p class="heading1">"Ama sizin için aynı şey söylenemez. Siz bir fizikçi olabilmek için elinizden geleni yaptınız."</p>

  <p class="heading1">Denison öfkelendi. "Beni iyi araştırmışsınız."</p>

  <p class="heading1">"Size söyledim ya. Beni etkilemiştiniz. Her şeyi yavaş yavaş hatırlamam çok şaşılacak bir şey. Ama şimdi başka bir konuya geçeceğim. Peter Lamont adında bir fizikçiyi tanıyor musunuz?"</p>

  <p class="heading1">Denison, istemeye istemeye, "Onu tanıyorum," diye açıkladı.</p>

  <p class="heading1">"Onun da sizin gibi bir dahi olduğunu söyleyebilir misiniz?"</p>

  <p class="heading1">"Lamont'u bunu söyleyecek kadar iyi tanımıyorum. Bu sözcüğü fazla kullanmaktan hoşlanmam."</p>

  <p class="heading1">"Lamont’un ilgilendiği konuyu iyi bildiğini söyleyebilir misiniz?"</p>

  <p class="heading1">"Aksi kanıtlanmadıkça... evet."</p>

  <p class="heading1">Gottstein koltuğunda dikkatle arkasına yaslandı. İnce bacaklı bir şeydi bu. Arz ölçülerine göre Müdür adayının ağırlığını taşıması da imkânsızdı. "Lamont’la nasıl tanıştığınızı anlatabilir misiniz? Yoksa sadece onun ününü mü duydunuz? Kendisiyle karşılaştınız mı?"</p>

  <p class="heading1">Denison, "Onunla konuştum," dedi, "Lamont Elektron Tulumbasının tarihçesini yazmaya hazırlanıyordu. Bunun nasıl başladığını, o uydurma efsaneyi. Lamont'un kalkıp bana gelmesi gururumu okşadı. Sanki hakkımda bir şeyler öğrenmişti. Allah kahretsin! Onun hayatta olduğumu bile bilmesi benim için yeterliydi, Müdür bey! Ama ona fazla bir şey anlatamadım. Bunun ne yararı olurdu? Sadece benimle alay ederlerdi. Ve beni aşağı görmelerinden bıktım. Kurmaktan da, kendime acımaktan da bıktım."</p>

  <p class="heading1">"Lamont'un şu son bir kaç yıl ne yaptığını biliyor musunuz."</p>

  <p class="heading1">Denison ihtiyatla sordu. "Ne demek istiyorsunuz?"</p>

  <p class="heading1">"Lamont bir yıl kadar önce Senatör Burt’a geldi. Ben artık Burt’ün yanında çalışmıyordum ama birbirimizi arada sırada görüyorduk. Senatör bu olaydan bana söz etti. Endişeliydi. Lamont’un Elektron Tulumbasıyla ilgili itirazlarının sağlam bir temele dayanma ihtimali olduğunu düşünüyordu. Ama bu meseleyle ilgilenmesi de imkânsızdı. Ben de endişelendim..."</p>

  <p class="heading1">Denison alayla mırıldandı. "Herkes endişelenmiş..."</p>

  <p class="heading1">"Ama şimdi düşünüyorum da. Lamont sizinle konuştuğu zaman..."</p>

  <p class="heading1">"Durun, Müdür Bey! Orada durun! Bir noktaya usul usul yaklaşmaya çalıştığınızı görüyorum. Ama daha fazla ilerlemenizi istemiyorum. Lamont’un fikrimi çaldığını, bana yine haksızlık edildiğini söylememi bekliyorsanız yanılıyorsunuz. Size şunu tekrar kesinlikle söylememe izin verin: ben geçerli bir teori oluşturamamıştım. Benimki sadece bir tahmindi. Bu beni endişelendirdi. Fikrimi açıkladım. Kimse bana inanmadı. Cesaretim kırıldı. Teorimi kanıtlamam imkânsız olduğu için ısrar etmekten vaz geçtim. Lamont’la yaptığım konuşma sırasında bundan hiç söz etmedim. Zaten o sadece Tulumbanın ilk günleriyle ilgili sorular sordu. Lamont daha sonra bir sonuca vardı. Evet, bu benim tahminime benziyordu ama Lamont bu sonuca kendi başına erişmişti. Tabii Lamont’un teorisi daha sağlam. Sıkı bir matematik analize de dayanıyor. Ben her şeyi önceden bildiğimi iddia edemem. Bu imkânsız."</p>

  <p class="heading1">"Lamont'un teorisini bildiğiniz anlaşılıyor."</p>

  <p class="heading1">"Son aylarda herkes bundan söz ediyordu. Lamont'un tezini yayınlaması imkânsız. Kimse onu ciddiye almıyor. Ama iddiası kulaktan kulağa yayıldı. Bana kadar bile geldi."</p>

  <p class="heading1">"Anlıyorum, Doktor. Ama ben bunu ciddiye alıyorum. Çünkü benim için bu ikinci uyarı, Anlıyor musunuz? Sizin yaptığınız ilk uyarı Senatöre kadar gitmedi. Çünkü bu iddianızın mali yolsuzluklarla hiç bir ilişkisi yoktu. Senatör ise o sırada sadece bu konuyla ilgileniyordu. O gün sorgulamayı yöneten üye... affedersiniz... sizin delinin biri olduğunuza karar verdi. Ama ben onunla aynı fikirde değildim. Konu tekrar açıldığı zaman endişelendim. Hatta Lamont’la görüş-meye karar verdim. Ama konuştuğum bir kaç fizikçi?"</p>

  <p class="heading1">"Aralarında Hallam da var mıydı?"</p>

  <p class="heading1">"Hayır. Hallam’la konuşmadım. Görüştüğüm fizikçiler bana Lamont'un tezinin hiç bir temeli olmadığını söylediler. Ama ben yine de onu görmeye kararlıydım. Ancak tam o sırada beni bu göreve atadılar Ve işte şimdi Aydayım. Siz de öyle. Sizi görmeyi neden istediğimi anlıyorsunuz ya? Sizce, Dr. Lamont’un ve sizin ileri sürdüğünüz doğru olabilir mi?"</p>

  <p class="heading1">"Yani Elektron Tulumbası devamlı kullanıldığı takdirde Güneşimiz ve hatta Galaksinin bir kolu patlar mı?"</p>

  <p class="heading1">"Evet, ben de bunu kasdettim."</p>

  <p class="heading1">"Bunu size nasıl söyleyebilirim? Benimki sadece bir tahmin. Elimde bundan başka bir şey yok. Lamont’un teorisine gelince onu ayrıntılarıyla incelemedim. O bunu yayınlayamadı. Teoriyi incelesem bile matematik kısmını anlayamam zaten... Ayrıca... bunun ne yararı var? Lamont kimseyi ikna edemeyecek. Hallam, onu mahvetti. Vaktiyle beni de mahvettiği gibi. Lamont, Hallam’ı çiğneyip geçse bile halk kısa vadeli çıkarları yüzünden yine de ona inanmak istemez. Tulumbadan vaz geçmek işlerine gelmez. Lamont’un teorisini red etmek. Tulumba konusunda bir şeyler yapmaktan daha kolay."</p>

  <p class="heading1">"Ama bu mesele sizi hâlâ endişelendiriyor değil mi?"</p>

  <p class="heading1">"Evet, hâlâ kendi kendimizi mahvedebileceğimiz! düşünüyorum. Ve tabii böyle bir şey olmasını istemiyorum."</p>

  <p class="heading1">"Bu yüzden kalkıp Aya geldiniz. Eski düşmanınız Hallam’ın Arzda yapmanızı engelleyeceği bir şeyi Ayda denemek için."</p>

  <p class="heading1">Denison ağır ağır, "Siz de tahmin yürütmekten hoşlanıyorsunuz..." diye mırıldandı.</p>

  <p class="heading1">Gottstein kayıtsızca sordu. "Öyle mi dersiniz? Belki ben de bir dâhiyim. Tahminim doğru mu?"</p>

  <p class="heading1">"Olabilir. Bilim alanına dönme umudumu hâlâ kaybetmiş değilim. Tepemizde dolaşan o felaket bulutlarını ortadan kaldırmak hoşuma gidecek. Ya bunun var olmadığını kanıtlayacağım. Ya da var olduğunu ama ortadan kaldırılması gerektiğini."</p>

  <p class="heading1">"Anlıyorum. Dr. Denison, Şimdi başka bir konuya geçiyorum. Görevi bana devreden eski Müdür Mr. Montez bana Ayda bilimin Arza göre daha ileri olduğunu söyledi. Burada üstün beyinlerin toplanmış olduğunu düşünüyor."</p>

  <p class="heading1">Denison, "Haklı olabilir," dedi. "Bilmiyorum."</p>

  <p class="heading1">Gottstein de düşünceli düşünceli tasdik etti. "Evet, haklı olabilir. Öyleyse bu sizin amaçlarınız bakımından sakıncalı sayılmaz mı? Bu aklınıza gelmedi mi? Siz ne yaparsanız yapın başkaları bunun Aylı bilim adamları sayesinde başarıldığını düşünür ve söylerler. Ne kadar değerli sonuçlar açıklarsanız açıklayın dünya bütün başarının sizin olduğunu kabul etmez... Tabii bu da haksızlık olur."</p>

  <p class="heading1">"Başarınızı kabul ettirmek denilen bu yarıştan çoktan bıktım, Müdür Gottstein. Ben sadece hayatımda ilgimi çekecek bir şey olmasını istiyorum. Ultra-Sonik Kıl-dökücüler şirketinin Başkan yardımcılığa bana fazla ilginç gelmiyor. Ben, kendimce, bir şey başardığım takdirde bu bana yetecek."</p>

  <p class="heading1">"Ama bence bu yetersiz. Hak ettiğiniz ün ve alkışı elde etmelisiniz. Ben, Ay yöneticisi olarak gerçekleri hakkınız çiğnenmeyecek bir biçimde Arz toplumuna açıklayabilirim. Neticede insansınız. Her halde sizin olan şeyi istersiniz."</p>

  <p class="heading1">"Çok iyisiniz. Buna karşılık ne isteyeceksiniz."</p>

  <p class="heading1">"Çok şüphecisiniz. Ama bu sefer haklısınız. Buna karşılık bana yardım etmenizi istiyorum. Görevi bana devreden Müdür Mr. Montez Ayda hangi tür bilimsel araştırmalar yapıldığını bilmiyor. Aylılarla Arzlılar arasında tam bir iletişim yok. Oysa iki dünyanın İş birliği yapması hepimiz ¡çin de iyi olur. Bizden şüphe etmeleri normal sanırım. Ama bu şüpheyi yenme konusunda bir şeyler yapabilirseniz bu bizim için bilimsel buluşlarınız kadar yararlı olur."</p>

  <p class="heading1">"Müdür bey, Aylıları, Arzdaki bilim adamlarının çok iyi niyetli ve dost canlısı olduklarına inandırmak için her halde ideal bir tanık sayılmam."</p>

  <p class="heading1">"İntikam peşinde koşan bir bilim adamıyla bütün Arzlıları birbirine karıştırmamaksınız, Dr. Denison Bunu şöyle söyleyelim: Bilim konusundaki buluşlarınızı izlemek isterim. Böylece hakkınız olan üne kavuşmanızı da sağlarım. Bu buluşlarınızı iyice kavrayabilirsem için onları Aydaki bilim derecesine göre anlatmanız yararlı olur. Neticede ben bir bilim adamı değilim... Teklifimi kabul ediyor musunuz?"</p>

  <p class="heading1">Denison, "Benden zor bir şey istiyorsunuz," dedi. "Fazla heyecan ya da dikkatsizlik yüzünden erken açıklanan sonuçlar bir bilim adamının adına büyük bir zarar verebilir. Emin olmadıkça kimseyle bir şey konuşmak istemem. Üyesi olduğunuz Komitede başıma gelenlerden sonra ihtiyatlı davranmak isterim."</p>

  <p class="heading1">Gottstein, dostça bir tavırla, "Sizi çok iyi anlıyorum," diye cevap verdi. "Bana her. şeyi ne zaman anlatacağınıza kendiniz karar verirsiniz... Sizi fazla tuttum. Her halde artık uyumak istiyorsunuz."</p>

  <p class="heading1">Arzlıya gidebileceğini açıklamış oluyordu. Denison, odadan çıktı. Gottstein düşünceli bir tavırla onun arkasından bakıyordu.</p>

  <p class="heading1"></p>
</body>
</html>
