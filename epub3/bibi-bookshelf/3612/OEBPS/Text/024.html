<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Epikuros, <span class="t12">Herodotos&rsquo;a Mektup</span>&rsquo;unun son bölümünde dilin ortaya çıkışı ve gelişmesiyle ilgili bir kuramı da ortaya koymaktadır. Bu kuram diğer insanî olaylar ve kurumlar, bu arada adalet, sözleşme, yasalar gibi dilin de tamamen doğal nedenlerle, doğal ihtiyaçlar sonucu ortaya çıktığı ve zamanla evrimleşerek bugünkü şeklini aldığı tezine dayanmaktadır.</p>

  <p class="p0">Epikuros&rsquo;a göre dilin ortaya çıkışında başlıca iki aşamadan söz edilebilir: Birinci aşama insanların farklı izlenim ve duygularını ifade etmek üzere ve tamamen rastlantısal olarak farklı sesler çıkarmaları aşamasıdır. İkincisi belli bir topluluk içinde bu seslerin zamanla bir istikrar ve düzenlilik kazanması, bu topluluğu meydana getiren insanların aynı izlenim ve duyguları ifade etmek üzere aynı sesler üzerinde anlaşmaları aşamasıdır.</p>

  <p class="p0">O halde nesnelere verilen adlar başlangıçta sistemli bir tarzda veya bir uylaşımla meydana getirilmemiştir. Bununla birlikte nesnelere işaret etmek üzere çıkarılan sesler veya işaretlerin kararlılık ve düzenlilik kazanması, uylaşımın sonucu olmuştur. Bu uylaşımın temelinde ise nesnelerin hep aynı seslerle veya işaretlerle adlandırılmasının, insanlar arasındaki iletişimi daha sağlıklı olarak sağladığının gözlemlenmesi bulunmaktadır.</p>

  <p class="p0">Epikuros&rsquo;a göre bu olayın, insanlar arasında ilk birliklerin meydana gelmesi aşamasında gerçekleşmiş olması gerekir. Nasıl ki insanlar bu aşamada bir arada güvenli bir şekilde yaşamak için bazı anlaşmalara gitme ihtiyacını duymuşlarsa, aralarındaki iletişimi daha kesin ve daha başarılı bir şekilde sağlamak için de kelimeler üzerinde uylaşma gereğini hissetmişlerdir.</p>

  <p class="p0">Epikuros dilin gelişmesinde bundan sonraki bir aşamadan daha söz etmektedir. Bu dilin ortaya çıkması veya meydana gelmesinden bir adım ötede geliştirilmesi, zenginleştirilmesi aşamasıdır. Bu, o zamana kadar gözlemlenmemiş veya duyusal olmayan bazı şeylere, soyut nesnelere veya kavramlara kelimelerle, terimlerle işaret edilmeye başlanması aşamasıdır. Dilin bu aşamasından sorumlu olanlar ise artık aydınlardır ve ancak bu aşamada dilin içine yapay diye nitelendirilebilecek bazı unsurlar girmektedir. Aydınlar söz konusu fikirleri, kavramları ifade etmek üzere ya eski kelimelere yeni anlamlar verdirmeye veya onlar için yeni kelimeler, terimler uydurmaya başlamışlardır.</p>

  <p class="p0">Epikuros, bütün insanların bir ve aynı dili konuşmamaları, aralarında farklı dillerin ortaya çıkmasının da dilin bilinçli bir şekilde, düşünülüp taşınılarak, yaratılmış bir şey olmadığı tezini desteklediğini düşünmektedir. Farklı kabileler halinde yaşayan farklı insan toplulukları izlenim ve duygularını ifade etmek üzere farklı sesler çıkarmış, bu farklı sesler üzerinde uylaşmaları sonucu zamanla birbirinden farklı diller meydana gelmiştir (HM, 75-76).</p>

  <p class="p0">Lucretius da, dilin ortaya çıkması ve gelişmesiyle ilgili olarak bu görüşü tümüyle benimsemekte ve daha geniş bir şekilde ortaya koymaktadır. Lucretius&rsquo;a göre de nesnelere tek bir kişinin ad taktığını, geri kalanların ilk kelimeleri ondan öğrendiklerini düşünmek düpedüz çılgınlıktır. Dilin kaynağında doğa, doğal ihtiyaçlar ve kullanışlılık vardır. Hayvanlar bile çeşitli duygularını belli birtakım seslerle ortaya koymaktadırlar. Acı, korku, sevinç gibi farklı duygularını farklı seslerle belirtmektedirler. İnsanların da dili yaratmalarında aynı durum söz konusu olmuş, bazı insanların duygu ve duyumlarını ifade etmek için çıkarmış oldukları bazı sesler, zamanla, kullanışlılığı sonucunda diğer insanlar tarafından benimsenerek dil veya çeşitli diller ortaya çıkmıştır (ŞDÜ, 5. 1028-90).</p>

  <p class="p0">&nbsp;</p>
</body>
</html>
