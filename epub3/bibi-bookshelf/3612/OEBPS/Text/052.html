<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Stoacılarda ahlak felsefesi, Epikurosçularda da olduğu gibi hem felsefenin üç temel uğraş alanından biridir, hem de onun asıl amacıdır. Mantık ve doğa felsefesi, ahlak felsefesi için bir girişten, hazırlıktan ibarettir. Onlar ahlak felsefesinde önerilecek veya yapılacak şeylerin kuramsal çerçevesini, zeminini oluştururlar ve ahlak felsefesi, felsefenin asıl meyvesini oluşturur. Bu açıdan özellikle doğa felsefesi, ahlak felsefesinin kendisine dayandığı doğa kavramını açıklığa kavuşturması bakımından hayati bir önem taşır. Çünkü doğru veya mutlu yaşama, &lsquo;doğaya uygun yaşama&rsquo;dır.</p>

  <p class="p0">Bununla birlikte son dönem Stoacılığı erken ve orta dönem Stoacılığına göre ahlak felsefesine daha fazla önem vermiş, hatta onu tümüyle ahlak felsefesine indirgemiştir. Seneca, Epiktetos ve Marcus Aurelius tarafından temsil edilen bu dönem Orta Stoa döneminde başlayan gelişmeyi devam ettirerek Zenon ve Krizippos tarafından geliştirilmiş olan erişilmez bilge idealini, uygulanması zor ahlak kuralları ve önerilerini yumuşatma, geniş halk kitlelerine hitap edebilecek şekilde bu ideal ve önerilerde değişiklikler gerçekleştirme yönünde önemli adımlar atmıştır.</p>

  <p class="p0">Diogenes Laertius Stoacıların ahlak felsefesini doğa, doğaya uygun hayat, içgüdü, iyi ve kötü şeyler, tutkular, erdem, erek, en yüksek değer, eylemler, ödevler, özendirme ve caydırma gibi bazı alt konulara ayırdıklarını söylemektedir. Biz de elimizden geldiğince bu sırayı izleyerek Stoacıların ahlak felsefesi alanı içine giren temel kavram ve öğretilerini sergilemeye çalışacağız. Bunun için önce onların doğa, doğaya uygunluk veya doğaya uygun olarak yaşama kavramlarından başlayacağız.</p>

  <h3 class="h30"><a id="ncx1237"></a><a id="a143"></a>Doğa, Doğaya Uygunluk ve Doğaya Uygun Hayat</h3>

  <p class="p0">Stoacıların ahlak felsefesinin temel kavramı doğa ve doğaya uygunluk, doğaya uygun yaşamaktır. Ancak doğa derken onunla birbirinden farklı şeyleri kastettikleri görülmektedir.</p>

  <p class="p0">Daha önce işaret ettiğimiz gibi Stoacılar &lsquo;doğa&rsquo;yı özel olarak <span class="t12">bitkilerin birlik, hayat ve hareket ilkesi</span> olarak ele almaktadırlar. Ancak Stoacılar, evreni meydana getiren <span class="t12">ana varlık türlerinin her birinde, bu türün birliğini, özelliğini teşkil eden şey</span> olarak &lsquo;doğa&rsquo; kavramını kullanmakta da bir sakınca görmemektedir. Bu ikinci anlamda hayvanların doğası, onların &lsquo;ruh&rsquo;udur. İnsan söz konusu olduğunda ise &lsquo;akıl&rsquo;ını insanın doğası olarak almamız gerekir.</p>

  <p class="p0">Bu yani ikinci bakış açısından ele aldığımızda, özel olarak bitkinin doğası beslenmek ve büyümektir yani özel bir davranış biçimi göstermektir. Hayvanın doğası beslenme ve büyümeye ek olarak üreme, duyum vb.dir yani hayvanın bitkiden farklı olan türüne özgü davranış biçimidir. İnsan söz konusu olduğunda ise onda bunlara ek olarak akıl vardır. Bu nedenle onun doğasının akıllı olmak, akla uygun yaşamak olacağı açıktır ve bu da insanın kendine özgü davranış biçimi anlamına gelir:</p>

  <p class="p4"><span class="t13">&ldquo;Onlar [Stoacılar] doğanın hayvanlarla bitkiler arasında asli bir ayrım yapmadığını, çünkü onun bitkilerin de hayatını yönlendirdiğini söylerler. Ancak bizdeki bazı süreçlerde olduğu gibi bu, içgüdü ve duyuma dayanmayan bir yönlendirmedir. Hayvanlar söz konusu olduğunda buna içgüdü eklenir ve hayvanlar bu yetiyi kullanarak kendileri için uygun olan yiyeceklerini elde ederler. Böylece Stoacılar Doğa&rsquo;nın kuralının [hayvanlarda] içgüdünün gösterdiği yönde gitmek olduğunu söylerler. Akıllı varlıklara daha üstün bir önderlik için akıl verilmiş olduğundan ötürü insanlarla ilgili olarak doğaya uygun yaşamak, haklı olarak akla uygun yaşamaktır. Çünkü onlarda akıl içgüdüyü yönlendirmek üzere ona eklenmiştir&rdquo; (DL, VII 86).</span></p>

  <p class="p0">Bu kendi türüne özgü davranış biçiminin, aynı zamanda onlar için iyi olan şey olacağına şüphe yoktur. Tersinden söylersek; bitkilerin beslenmesine ve büyümesine, hayvanların üreme veya duyum yetisine aykırı olan şeyleri onlar için doğaya aykırı veya doğaya uygun olmayan şeyler olarak nitelendirmemizde bir sakınca yoktur. Böylece insan için de insanın, insan olarak sahip olduğu akıl, düşünme, düşünerek eylemde bulunma özelliğine engel olan, ona aykırı olan şeyler, insan doğasına aykırı ve ona uygun olmayan şeyler olacaklardır.</p>

  <p class="p0">Bu açıdan Stoacılar için örneğin bitkinin uygun çevre koşullarına sahip olmaması, bundan dolayı beslenip büyüyememesi onunla ilgili olarak doğaya aykırı bir durumdur ve bundan dolayı bu durumun onun için iyi olmayan, kötü olan bir şey olarak adlandırılması gerekir. Böylece insanın sağlıklı, sağlam aklına, düzgün düşünme eylemine aykırı olan şeyler, örneğin <span class="t12">tutkular</span> onun doğasına aykırı olan, doğal olmayan şeyler olacaklardır.</p>

  <p class="p0">Ancak bu bakış açısında doğa, özel varlık türleriyle ilgili <span class="t12">özel doğalar</span> olarak ele alınmaktadır ve bu sayede doğal olanla doğal olmayan veya doğaya aykırı olan arasında bazı ayrımlar mümkün olmaktadır.</p>

  <p class="p0">Bununla birlikte Stoacılar doğa derken, daha önce değindiğimiz gibi, genel olarak büyük Bütün&rsquo;ü, evreni, <span class="t12">evrensel doğayı</span> da kastetmektedirler. Bu ikinci kullanımda söz konusu özel varlık türleri, özel doğalar için uygun olmayan, onların kendilerini gerçekleştirmelerine engel olan yukardaki türden şeylerin <span class="t12">doğanın bütünü veya evrensel doğa bakımından ele alınmalarında</span> bu şekilde adlandırılmaları mümkün değildir.</p>

  <p class="p0">Örneğin hastalıklar, kuraklıklar ve kıtlıklar, insan da içinde olmak üzere canlıların türsel veya bireysel varlıklar olarak kendilerini gerçekleştirmelerine engel olan şeyler oldukları için onların doğalarına aykırı olan şeylerdir veya böyle görülebilirler. Ama onlar büyük harfle yazılan Doğa, Evrensel Doğa bakımından hiç de öyle değildirler; çünkü onların doğanın evrensel düzeni içinde bir yerleri vardır ve bundan dolayı da bir anlam ve değere sahiptirler. Bu durumun yine özel olarak insanın akıllı doğasına aykırı düşen tutkular için de geçerli olabileceği ve bu açıdan onları da doğaya aykırı, ona ters düşen şeyler olarak görmememizin mümkün olduğu açıktır.</p>

  <p class="p0">Sonuç olarak, Stoacılıkta evreni meydana getiren bireysel veya türsel varlıkların, &lsquo;parça&rsquo;ların bakış açısından ele aldığımızda doğaya uygun veya doğaya aykırı, iyi veya kötü terimlerini kullanmamızda hiçbir sakınca olmadığını, ama evrenin &lsquo;bütün&rsquo;ü, Evrensel Doğa&rsquo;nın kendisi, onun temelinde bulunan ilke açısından baktığımızda, bu tür terimleri kullanmanın büyük ölçüde geçersiz, hatta anlamsız olduğunu belirtmemiz gerekir. Çünkü bu açıdan bakıldığında <span class="t12">Doğa&rsquo;da var olan her şey doğaldır,</span> doğaya uygundur; o halde iyidir ve her şey, bu arada insani tutkuların da evrenin bir bütün olarak iyiliğine ve mükemmelliğine katkıda bulunması gerekir.</p>

  <p class="p0">Diogenes Laertius, Kleanthes&rsquo;in doğa derken bireysel doğayı değil de yalnızca ortak doğayı, evrensel doğayı anladığını ve izlememiz gerekenin yalnızca bu ortak doğa olduğunu söylemekte, Krizippos&rsquo;un ise onu hem insan doğası, hem evrenin doğası olarak aldığını, çünkü insanın doğası veya yaratılışının Zeus&rsquo;un veya Tanrı&rsquo;nın doğası veya yaratılışının bir parçası olduğunu, dolayısıyla <span class="t12">insanın kendi doğasına göre yaşamasının evrenin doğasına göre yaşamakla aynı anlama geldiğini</span> belirtmektedir. Böylece Krizippos&rsquo;a göre insanın peşinden koştuğu mutluluk yani &lsquo;eudamonia&rsquo;, insan doğasının yani her birimizin ruhunda bulunan &lsquo;daimon&rsquo;un, evreni yöneten varlığın doğasıyla bir düşmesi sonucu ortaya çıkan doğal uyum durumu olacaktır (DL VII, 87).</p>

  <p class="p0">Stoacıların parça-bütün, özel iyi-genel iyi ilişkileri ile ilgili bu bakış açılarının hem büyük bir doğruyu hem de ciddi bir gerilim ve sorunu içerdiği şüphesizdir. O büyük bir doğrudur, çünkü gereğinden fazla tikelci, bireyselci bir bakış açısının dünyayı anlamamıza ve onu sağlıklı bir şekilde değerlendirmemize engel olacağı, bunun sonucunda ona doğru, uygun tepkiler göstermemizi olumsuz bir şekilde etkileyeceğini düşünmek makuldür. Öte yandan gereğinden fazla genelci, evrenselci bir bakış açısının da bizi doğal olan-doğal olmayan, iyi-kötü kavramlarının ahlâkî bakımdan işe yarar bir kullanımını imkânsız veya anlamsız kılacak bir noktaya götürmesi tehlikesi de vardır.</p>

  <p class="p0">Benim için belli bir anda ve durumda kötü olan şeyin hayatımın tümü için de öyle olup olmadığını kendime sorabileceğim gibi hayatımın bir yanıyla ilgili olarak olumsuz olduğunu düşündüğüm bir şeyin onun başka yanları ile örneğin başka insanlarla, ailemle, toplumla ilişkilerim bakımından da öyle olup olmadığını kendime sormam yine oldukça mantıklı bir tutum olacaktır. Çünkü bu bakış açısı, beni, hayatımın bütünü ile ilgili olarak uzun vadede iyi veya faydalı olan şeyi aramaya itebileceği gibi başka insanlarla birlikte, herkes için iyi olması mümkün olan şeyin peşinden koşmaya götürebilir. Böylece bana genel olarak herkes için, toplum için, insanlık için, insan türü için iyi olan şeyin kişisel olarak benim için de iyi olacağı yönünde daha evrenselci ve muhtemelen ahlâkî bakımdan daha faydalı, daha işe yarar bir perspektif içinden olaylara bakma imkânı sağlayabilir.</p>

  <p class="p0">Öte yandan benim türüm, insan türü için iyi olan veya iyi olduğunu sandığımız şeyin bir parçasını oluşturduğumuz canlılar alemi, doğa için, doğanın veya evrenin bütünü bakımdan iyi olup olmadığını sormam için de bir hayli mantıklı nedenim olduğunu biliyorum. Bir parçasını oluşturduğumuz doğanın geri kalan kısımlarını kendi türümüzün çıkarı veya sahte-çıkarı için tahrip etme akılsızlığında bulunmamızın, bizzat kendi türümüz için ne tür tehlikeler yaratabileceğinin yavaş yavaş farkına vardığımız bir çağda yaşıyoruz. O halde gerek bireysel olarak kendi hayatımızın çeşitli ve farklı olaylarına bireysel hayatımızın bütününün iyiliği gerekse kendi türümüzün hayatına evrensel hayatın, evrensel bütünün iyiliği açısından bakmamızın, doğal olan-doğal olmayan, iyi-kötü kavramlarını sadece tek tek durumlar, olaylar ve varlık türlerinin parçacı bakış açısından yargılamamamızın oldukça sağlıklı ve gerçekçi bir akılsal-moral tutum olacağını söyleyebiliriz.</p>

  <p class="p0">Bununla birlikte madalyonun diğer tarafını da gözden kaçırmamamız gerekir. Birinci olarak, herhangi bir bireysel varlık veya varlık türü için özel olarak doğru veya iyi olmamakla birlikte evrenin bütünü, <span class="t12">doğanın kendisi bakımından iyi</span> olan şey kavramı fazla açık değildir, hatta bazı durumlarda anlamsız bile olabilir. Doğa denilen şey nihayet içindeki türlerden ve bu türleri teşkil eden bireysel varlıklardan ibarettir. Bu türlerin veya bireylerin hiçbiri için özel olarak iyi olmayacak, ama doğanın, varlığın bütünü açısından iyi olacak bir şey, hangi açıdan, kim için, nasıl bir iyi olabilir?</p>

  <p class="p0">İkinci olarak böyle bir kavram, bir şekilde anlamlı olsa bile biz evrenin bütünü, evrensel uyum için doğru olanı, iyi olanı nasıl bilebiliriz veya onu nasıl değerlendirebiliriz? Hava kirliliğinin, insan da içinde olmak üzere bütün canlıların hayatını tehlikeye attığı için evrenin bütünü bakımından iyi bir şey olmayacağını düşünmemiz makuldür, ama daha iyi ürün alabilmek için bazı zararlıları ortadan kaldırmamızın doğanın bütünü bakımından iyi olmayacağını aynı kesinlik veya kararlılıkla savunmak mümkün değildir.</p>

  <p class="p0">Ayrıca bütün, uyum veya düzen kavramları bir anlamda tamamen boş, anlamsız kavramlar değil midirler? Çünkü doğanın herhangi bir düzeni, bir düzen veya varlıkların bir arada bulunmalarının herhangi bir şekli, bir uyum değil midir? Dünyada bir zamanlar dinozorlar, mamutlar vb. yaşamaktaydı. Yine dünyanın jeolojik olarak ve iklim bakımından farklı dönemlerden geçerek içinde bulunduğumuz duruma geldiğini biliyoruz. Şimdi onun bu dönemlerdeki şekillerinden hangisinin diğerinden daha uyumlu ve daha mükemmel olduğunu söyleyebiliriz?</p>

  <p class="p0">Nihayet kim kendisi, kendi bireysel mutluluğu için iyi olmamakla, hatta kötü olmakla birlikte toplum için, insanlık için, evrenin bütünü için iyi olacak bir şeyi <span class="t12">ahlâkî olarak</span> gerçekten kabul edebilir veya böyle bir fedakârlık öğretisini işe yarar pratik bir ethik öneri olarak ileri sürebilir?</p>

  <p class="p0">Stoacıların bu tür soruları fazla derinlemesine ele almadıkları ve onlara en azından normal insani bilgi ve tecrübe düzeyinde fazla doyurucu cevaplar vermedikleri görülmektedir. Bununla birlikte onların insanın ahlâkî hayatı için son derece önem taşıyan doğru-yanlış, iyikötü gibi kavramları ve ayrımları tümüyle belirsiz veya anlamsız kılacak bir şekilde evrensel doğa, evrensel uyum kavramını kullanmadıklarını söylememiz de bir hakbilirlik olacaktır. Başka bir deyişle Stoacıların ahlâk felsefelerinde bütüncü, evrenselci diye adlandırdığımız bakış açısını her zaman korumakla birlikte, bunu insan bireyinin, insan türünün pratik ahlâkî hayatı, mutluluğu ile ilgili talep ve kaygıları görmezlikten gelecek bir şekilde, tümüyle soyut bir biçimde ortaya koymadıklarını belirtmemiz gerekir.</p>

  <h3 class="h30"><a id="ncx1257"></a><a id="a144"></a>Kendini Sevme ve Uygunluk</h3>

  <p class="p0">Diogenes Laertius Stoacıların ahlâk felsefesinin temel kavramları veya konularından söz ederken bunlar arasında <span class="t12">içtepi</span> kavramına özel bir önem vermektedir. Stoacıların içtepiyi bitkiler hariç, doğadaki <span class="t12">bütün canlıların davranış ve hareketlerinin ana ilkesi</span> olarak ortaya koyduklarını görmekteyiz. Onun başlıca amacı ise basit olarak <span class="t12">canlı bir varlığın kendini korumasıdır.</span> İnsan dahil olmak üzere bütün hayvanların doğal olarak ve öncelikle sahip oldukları bu kendini koruma güdüsü veya içtepisi Stoacılar tarafından onların &lsquo;kendilerine, kendi bedenlerine, organlarına karşı duydukları sevgi dolu bir yakınlık duygusu&rsquo; olarak tanımlanmaktadır.</p>

  <p class="p0">Bu konuyla ilgili olarak önce yine Diogenes&rsquo;in verdiği bilgileri görelim:</p>

  <p class="p4"><span class="t13">&ldquo;Stoacılar bir hayvanın ilk içtepisinin kendini koruması, varlığını devam ettirmesi (self-preservation) olduğunu söylerler; çünkü Doğa ta başlangıçtan itibaren onun içine kendini sevme yetisini yerleştirmiştir Krizippos&rsquo;un</span> <span class="t14">Erekler Üzerine</span> <span class="t13">adlı eserinin birinci kitabında söylediği gibi &ldquo;Her hayvanın en çok sevdiği, ona en değerli görünen ilk şey, kendi yaratılışı (constitution) ve bu yaratılışı hakkındaki bilincidir&rdquo;. Çünkü Doğa&rsquo;nın hayvanı kendine yabancılaştırması veya onu meydana getirdikten sonra ona kendisiyle ilgili bir yakınlaşma veya kendini sevme duygusu vermemesi olası değildir. Böylece şu sonuca varmak zorundayız ki Doğa hayvanı meydana getirirken onu kendi kendisine yakın ve kendisi için değerli bir şey olarak ortaya koymuştur. Hayvanların kendilerine zararlı olan şeylerden kaçınmaları, kendilerine yararlı veya uygun olan şeylere yönelmelerinin nedeni budur (DL, VII, 85).</span></p>

  <p class="p0">Bu sözler önemlidir, çünkü Stoacıların ahlak felsefelerine <span class="t12">ortak doğa</span> kavramıyla başladıklarını ve doğada <span class="t12">insan ve hayvan davranışları arasında ortak bir zemin</span> arayışı içinde olduklarını göstermektedir. Stoacılar bununla hayvan ve insan davranışları arasında hiçbir fark olmadığı veya olmaması gerektiği veya insanın bütün davranışlarının kendini koruma içgüdüsüne bağımlı olması gerektiğini söylemezler. Tersine daha önce de çeşitli vesilelerle işaret ettiğimiz gibi Stoacılar hem insan aklı ile hayvan ruhu arasındaki ayrımın bilincinde olup, hem de gerçek anlamda &lsquo;ahlâkî&rsquo; davranışların ancak insani varlık türü için söz konusu olduğunu kabul etmektedirler. Onların burada vurgulamak istedikleri şey, Septiklerin her şeyin göreli olduğu, değerlerin herhangi bir nesnel temeli veya ölçütü olmadığı şeklindeki görüşlerinin aksine insan bir yana, <span class="t12">bütün canlılar için iyi, uygun, yararlı kavramlarının doğal, nesnel bir temeli olabileceği</span> ve bu temeli Epikurosçular gibi yanlış olarak hazzı arama, acıdan kaçınma yerine ondan daha asli bir şeyde, <span class="t12">varlığını koruma, devam ettirme içgüdüsünde veya içtepisinde aramanın doğru olacağıdır.</span></p>

  <p class="p0">Nitekim yukardaki sözlerinin hemen arkasından Diogenes bu önemli noktayı açıklığa kavuşturmakta ve şöyle demektedir:</p>

  <p class="p4"><span class="t13">&ldquo;Stoacılar bazılarının ileri sürdüğü gibi</span> <span class="t14">hazzın bütün canlıların ilk içtepisi olduğu tezinin yanlış olduğunu söylerler.</span> <span class="t13">Çünkü onlara göre haz, eğer gerçekten varsa, ancak doğanın kendisinin her türlü araştırmasını yapıp hayvanların varlığına veya yapısına uygun araçları bulmasından sonra ortaya çıkan ikincil bir üründür (by-product); böyle olması bakımından o, hayvanların serpilip gelişme ve bitkilerin çiçek açma durumlarıyla karşılaştırılabilir bir sonuçtur&rdquo; (DL, VII, 86).</span></p>

  <p class="p0">Stoacılara göre insan davranışlarının nihai amacı hazzı elde etmek ve acıdan kaçınmak değildir, bu içtepidir. Onlar bunu kanıtlamak için de doğal gözlemlere başvurmaktadırlar. Seneca emekleme aşamasını geçmiş bebeklerin düşüp kalkmalarının verdiği acılara rağmen ayakları üzerine dikilmek ve yürümek arzularını bunun bir örneği olarak vermektedir. Kaplumbağaların da ters çevrildiklerinde aslında hiçbir acı duymamalarına rağmen doğrulmak istemelerini aynı içgüdünün bir başka örneği olarak anmaktadır (LS, 57 B).</p>

  <p class="p0">Cicero da Stoacıların insanın, hatta butün canlıların temel içgüdüsünün hazzı elde etmek ve acıdan kaçınmak olmayıp, kendini korumak, hayatta tutmak, varlığını devam ettirmek olduğu yönündeki bu görüşlerini kanıtlamak için benzeri bir örnek vermektedir: Bebekler daha haz ve acının ne olduğunu bilmeden veya bu duygulara sahip olmadan önce sağlıklarını korumalarına yardımcı olan şeyleri arzu eder ve zararlı şeylerden kaçınırlar. Eğer onlar kendi doğal yapılarını koruma yönünde böyle bir sevgi duymasalar, ortadan kalkmaktan doğal olarak korkmasalardı, böyle bir şey söz konusu olmazdı (İKÜ, 3, 16).</p>

  <p class="p0">Öte yandan Stoacıların bu kendini koruma, kendi yapısına veya yaratılışına sevgi gösterme kavramını canlıların kendi çocuklarına karşı gösterdikleri sevgi ve ilgiyi içine alacak şekilde genişlettikleri de görülmektedir. Bu genişletme hatta <span class="t12">insanlar arasındaki doğal yakınlık,</span> sempati kavramına başvurularak diğer insanlara, topluma kadar uzatılmaktadır. Stoacıların evlenme, aile kurma, toplum oluşturma, devlet içinde yaşama vb. gibi Kiniklerin doğaya aykırı diye reddettikleri bazı toplumsal kurum ve uygulamaların değerini, doğallık ve insaniliğini, ahlaka uygunluğunu da yine aynı temel içtepiye dayanarak açıklayıp, geçerli hale getirdiklerini görmekteyiz.</p>

  <p class="p0">Stoacıların bu konudaki düşünceleri Cicero tarafından son derecede açık bir biçimde ortaya konmaktadır:</p>

  <p class="p4"><span class="t13">&ldquo;Sonra Stoacılar Doğa&rsquo;nın annebabalarda çocuklarına karşı sevgi yarattığını anlamanın önemli olduğunu ileri sürer ve insan ırkını topluluklar halinde bir araya gelmeye iten şeyin kaynağında, annebabaların çocuklarına karşı duydukları bu sevginin bulunduğunu söylerler. Bu ilk olarak bedenin ve onun uzuvlarının yapısında açık olarak ortaya çıkmaktadır. Bunlar çocukların meydana getirilmesinin Doğa&rsquo;nın tasarısı içinde yer aldığını göstermek için yeterlidirler. Öte yandan Doğa&rsquo;nın bir yandan çocukların meydana gelmesini arzu edip, öbür yandan doğduktan sonra onların sevilmeleriyle ilgilenmemesi tutarlı değildir. Aşağı türlerden hayvanlarda bile Doğa&rsquo;nın bu işleyişini açıkça görmekteyiz. Onların yavrularını karınlarında taşımaları ve daha sonra yetiştirilmeleriyle ilgili olarak sarf ettikleri çabalarını gördüğümüzde, Doğa&rsquo;nın gerçek sesini duyuyor gibiyiz. Bundan dolayı</span> <span class="t14">doğal olarak acıdan kaçındığımız ne kadar açık bir şeyse, Doğa&rsquo;nın kendisinin dünyaya getirdiğimiz çocukları sevmeye bizi ittiği de o kadar açıktır.</span> <span class="t13">İnsani varlıkları insani varlık olarak birleştiren karşılıklı sevgi duygusu, bu içgüdüden çıkmıştır. Bu duygu da bize Doğa tarafından verilmiştir. O halde bir insanın</span> <span class="t14">sadece bir insan olması, ona, başka bir insana bir yabancı olarak bakmama ödevini yükler...</span> <span class="t13">Bundan dolayı Doğa tarafından birlikler, toplumlar, devletler meydana getirecek bir yapıda yaratılmış bulunmaktayız... Krizippos olağanüstü bir güzellikle her şeyin insanlar ve tanrılar için yaratılmış olduğunu, ancak bunların da topluluk ve toplum için var olduğunu söylemiştir&rdquo; (İKÜ, 3, 62-67).</span></p>

  <p class="p0">Evrenin akıllı, amaç güden, iyi kalpli bir varlık tarafından yönetildiği, bütün varlıkların içlerinde taşıdıkları etkin ilkenin birliğinden dolayı birbirlerine bağlı, birbirleriyle akraba oldukları, bundan dolayı insanların birbirlerinin doğal düşmanları olmaları şöyle dursun, birbirlerine karşı doğal bir yakınlık, sevgi duyması gereken varlıklar oldukları yönündeki bu olumlu, iyimser kuramlarının sonucu olarak Stoacılar ahlak felsefelerinde, kendimize karşı duyduğumuz ve duymamız gereken doğal sevginin yanı sıra çocuklarımıza, akrabalarımıza, hemcinslerimize karşı göstermemiz gereken sevgi ve sorumluluklarımız üzerinde de önemle dururlar.</p>

  <p class="p0">Bu bağlamda olmak üzere Hierokles diğer insanlara, kendimize duyduğumuz doğal sevginin aynısını gösterme ödevine sahip olduğumuzu vurgular. İnsanın, merkezinde kendisinin bulunduğu çok küçük bir daireden dışa doğru birbirlerini içeren birden fazla daire içinde yer aldığını, bu dairelerden İkincisinin annebaba, eş ve çocuklardan, üçüncüsünün dede, nine, amca, dayı vb. gibi yakın akrabalardan meydana geldiğini, bu daireleri insanın hemşerilerinden, yurttaşlarından, nihayet diğer bütün insanlardan meydana gelen diğer dairelerin takip ettiğini söylerken, onun üzerine düşen görevin dışta bulunan dairelerde yer alan insanları mümkün olduğu kadar daha içteki dairelere alması olduğunu belirtir.</p>

  <p class="p0">Bu Stoacılarda, aynı zamanda sağlıklı insan aklının ahlak alanında kullanılmasının amaç ve doğrultularından birine işaret eder: Stoacılara göre bütün canlılar, hatta bütün varlıklar gibi insanlar da temel içtepi olarak kendisi koruma duygusuna sahiptir. Ama aklımız ve eğitimimizle bu ben-merkezcilikten kurtulmak, onu aşmak ve ilgimizi bütün diğer insanları içine alacak şekilde genişletme imkânımız da bulunmaktadır (LS, 57, G).</p>

  <h3 class="h30"><a id="ncx1272"></a><a id="a145"></a>Değerli-Değersiz veya İyi-Kötü</h3>

  <p class="p0">Aristoteles mutluluğu insan hayatının nihai ereği olarak tanımlamış ve onun &lsquo;ruhun erdeme uygun etkinliği&rsquo; olduğunu ileri sürmüştü. Stoacılar, diğer birçok konularda olduğu gibi bu konuda da onunla aynı görüştedirler. Onlara göre mutluluk, &lsquo;doğaya uygun davranış&rsquo;tır; ancak bu davranışın temelinde bulunan, onu meydana getiren şey de &lsquo;erdem&rsquo;dir.</p>

  <p class="p0">Bununla birlikte Stoacılar gerek erdemin kendisi gerekse onu meydana getiren şeyler konusunda Aristoteles&rsquo;ten daha katı, daha dar bir anlayışa sahiptir. Onların bu konudaki öğretileri ise değerli-değersiz, iyi-kötü şeyler hakkında geliştirdikleri son derece ince bazı düşüncelerine dayanır.</p>

  <p class="p0">Diogenes Laertius bunlarla ilgili olarak şunları söylemektedir:</p>

  <p class="p4"><span class="t13">&ldquo;Stoacılar bazı şeylerin iyi, bazılarının kötü, başka bazılarının ise ne iyi ne kötü olduğunu söylerler. Buna göre pratik bilgelik veya akıllılık (prudence), adalet, cesaret, ölçülülük ve benzerleri gibi erdemler, iyi şeylerdir. Bunların tersi yani akılsızlık, adaletsizlik ve benzerleri kötü şeylerdir. Ne iyi, ne kötü olan şeyler ise insana ne yararlı ne de zararlı olan şeylerdir. Bunlar örneğin</span> <span class="t14">hayat, sağlık, haz, güzellik, güç, zenginlik, ün, soylu doğum</span> <span class="t13">gibi şeylerle bunların zıddı olan ölüm, hastalık, acı, çirkinlik, güçsüzlük, yoksulluk, kötü ün, soylu olmama ve benzerleridir .. Çünkü onlar [Stoacılar] bu tür şeylerin [hayat, sağlık, zenginlik vb.] kendileri bakımından iyiler olmadıkları, &lsquo;seçilmeye değer&rsquo; (preferred) şeyler türüne veya alt sınıfına girmelerine rağmen ahlâkî bakımından &lsquo;kayıtsız, ilgisiz şeyler&rsquo; (indifferents) grubuna ait olduklarını söylerler&rdquo; (DL, 'Vl, 102).</span></p>

  <p class="p0">Diogenes Laertius&rsquo;un verdiği bu bilgilerden neler ortaya çıkmaktadır? Stoacılar özellikle, geleneksel Yunan insanının, sokaktaki insanın iyi veya değerli gördüğü sağlık, güç veya zenginlik gibi şeyleri kelimenin gerçek anlamında iyi veya değerli şeyler olarak görmemektedir. Onları ne iyi, ne kötü olduğunu ileri sürdükleri ve &ldquo;ilgisiz şeyler &rsquo; olarak adlandırdıkları üçüncü bir grup içine sokmaktadırlar. İkinci olarak, Epikurosçuların iyi ve kötüye özdeş kıldıkları haz ve acı, Stoacılar tarafından kendinde iyi veya kendinde kötü olarak görülmemekte, yalnızca bu &lsquo;ilgisiz şeyler&rsquo; grubu içinde ele alınmaktadır. Stoacılar sağlık, zenginlik, iyi ün gibi şeyleri iyi olarak nitelendirmeme konusunda Aristoteles&rsquo;ten daha ileri gitmektedir. Çünkü Aristoteles belli ölçüde zenginlik, konfor, iyi ün gibi şeyleri mutluluğun kendisi olarak görmese de, en azından ona hizmet edebilecek, ona yardımcı olacak şeyler olarak belli ölçüde iyi veya değerli şeyler olarak kabul etmektedir. Buna karşılık Stoacılar bu tür şeyleri kesinlikle iyi veya değerli şeyler olarak nitelendirmemektedir. Bu, Stoacılarda bir insanın bütün bunlara sahip olmasına rağmen erdemli, dolayısıyla mutlu olmaması veya bunun tersine bunların hiçbirine sahip olmamasına rağmen mutlu olmasının mümkün olduğu anlamına gelmektedir.</p>

  <p class="p0">Stoacıların sağlık, zenginlik, güç gibi &lsquo;ilgisiz şeyler&rsquo; olarak adlandırdıkları grup içinde de ikinci bir ayrım yaptıkları bilinmektedir. Onlar mutlak olarak veya kendinde değerli veya iyi olarak görmedikleri bu şeyleri de a) &lsquo;seçilmeye değer olan&rsquo; (preferred) ve b) &lsquo;seçilmeye değer olmayan&rsquo; (dispreferred) şeyler olarak ikiye ayırmaktadırlar.</p>

  <p class="p0">Bu son nokta üzerinde biraz daha fazla duralım. Stoacıların bu son grupla ilgili olarak böyle bir ayrım yaptığı ve &lsquo;ilgisiz şeyler&rsquo;i kendi içlerinde ikinci bir ayrına tabi tutarak, ı) ahlâkî bakımdan tamamen ilgisiz olan şeylerle ıı) iyi ve kötü arasında yer olmakla birlikte mutlak anlamda, tamamen ilgisiz olmayan şeyler diye iki ayrı kategorinin veya grubun varlığını kabul ettiklerini görmekteyiz.</p>

  <p class="p0">Bu konuyla ilgili olarak Diogenes Laertius bize şu ek bilgiyi vermektedir:</p>

  <p class="p4"><span class="t13">&ldquo;&lsquo;İlgisiz &rsquo; iki anlama gelir: Birinci olarak o ne mutluluğa, ne mutsuzluğa katkısı olmayan şeylere işaret eder: zenginlik, ün, sağlık, güç ve benzerleri gibi; çünkü kullanım tarzlarına göre mutluluk veya mutsuzluğun aracı olmaları mümkün olmakla birlikte bunlar olmaksızın mutlu olmak mümkündür. İkinci ve tamamen başka bir anlamda olmak üzere üzerimizde ne çekme, ne itme yönünde bir güce sahip olmayan şeylerin de ilgisiz şeyler oldukları söylenir, örneğin bir insanın başındaki saçların sayısının tek veya çift olması veya ileriye doğru uzattığımız parmağımızın düz veya kıvrık olması gibi. Ancak yukarda zikredilen şeylerin [Stoacılar tarafından] bu ikinci anlamda &lsquo;ilgisiz şeyler&rsquo; oldukları söylenmemektedir; çünkü onlar bizi kendilerine doğru çekme veya itme yönünde bir güce sahiptirler; dolayısıyla biz onların bazısını seçeriz, bazısını ise reddederiz. Ötekiler ise kendilerini seçmemiz veya reddetmemiz bakımından tamamen eşit durumdadırlar&rdquo; (DL, VII, 104-05).</span></p>

  <p class="p0">Stoabaios ikinci yani mutlak anlamda değil de birinci yani ancak koşullu anlamda &lsquo;ilgisiz&rsquo; olan şeylerin Stoacılar tarafından &lsquo;doğaya uygun ve doğaya aykırı olan ilk şeyler&rsquo; olarak adlandırıldığını söylemektedir. Böylece sağlık, zenginlik, iyi ün gibi şeyler mutluluğumuz bakımından &lsquo;ilgisiz&rsquo; yani onu meydana getirme bakımından &lsquo;önemsiz&rsquo; şeyler olmakla birlikte &lsquo;doğaya uygun&rsquo; şeylerdir, &lsquo;doğaya uygun ilk şeyler&rsquo;dir. Buna karşılık hastalık, yoksulluk, kötü ün gibi şeyler mutluluğumuz bakımından yine &lsquo;ilgisiz&rsquo; olmakla birlikte yine bu anlamda &lsquo;doğaya aykırı şeyler&rsquo;, &lsquo;doğaya aykırı ilk şeyler&rsquo; olarak adlandırılabilirler (LS, 58 C).</p>

  <p class="p0">O halde Stoacıların &lsquo;ilgisiz şeyler&rsquo;le ilgili olarak, bir yandan ahlâkî bakımdan tam olarak ilgisiz olan şeyler ve öyle olmayan şeyler arasında ikili bir ayrım yaptıklarını görmekteyiz. Öte yandan Stoacılar ikinci gruba giren şeylerde de a) ahlâkî bakımdan mutlak olmamakla birlikte koşullu veya göreli olarak olumlu olanlarla, b) yine mutlak olmamakla birlikte, koşullu veya göreli olarak olumsuz olan şeyler arasında ayrım yapmaktadırlar.</p>

  <p class="p0">Böylece Stoacıların şöyle düşündüklerini söyleyebiliriz: Kuşkusuz, sağlık hastalık, zenginlik yoksulluk gibi şeyler erdemler veya erdemsizlikler olmadıkları için iyiler veya kötüler, mutluluklar veya mutsuzluklar değildirler. Ancak onlar arasında birincileri yani sağlık veya zenginliği &lsquo;doğaya uygun ilk şeyler&rsquo;, ikincileri yani hastalık veya yoksulluğu &lsquo;doğaya aykırı olan ilk şeyler&rsquo; olarak nitelemekte de bir sakınca yoktur. Çünkü &lsquo;doğaya uygun ilk şeyler&rsquo;in kendi sahip oldukları bazı olumlu özellikleriyle bizi doğal olarak kendilerine çekme özelliğine sahip olmalarına karşılık, &lsquo;doğaya aykırı ilk şeyler&rsquo; sahip oldukları bazı olumsuz özellikleri sonucu bizde doğal olarak kendilerinden uzaklaşma yönünde etki yaratma gücüne sahiptir.</p>

  <p class="p0">Stoacılar bu görüşlerinden kalkarak Epikurosçulara şunu söylemektedir: Bizim &lsquo;doğal olarak&rsquo; hazza yöneldiğimizi ve yine &lsquo;doğal olarak&rsquo; acıdan kaçındığımızı söylemekte bir sakınca yoktur. Ama bu Epikurosçuların zannettikleri gibi <span class="t12">hazzın kendinde iyi, acının kendinde kötü olmasından ötürü değildir</span> veya bu anlama gelmez. Sadece <span class="t12">ahlâkî bakımdan şartlar eşit olduğu zaman</span> yani erdem ve erdemsizlik üzerinde bir etkileri olmadığı durumda bize haz veren sağlığın hastalığa, zenginliğin yoksulluğa göre doğal bir çekiciliği yani tercih edilebilirliği, seçilebilirliği olmasından ötürüdür veya bu anlama gelir. Öte yandan şartlar eşit olmadığı, erdem veya erdemsizlik bakımından eşit bir değere sahip bulunmadıkları zaman bunun tamamen tersi söz konusu olacaktır. Çünkü insanın asıl peşinden koştuğu, koşması gereken şey haz, kendisinden kaçınmak istediği, reddetmesi gereken şey de acı değildir; mutluluk veya mutsuzluktur ve bu ikincilerin temelinde olan şey ise erdem ve erdemsizliktir.</p>

  <p class="p0">Stoacılar içinde bu yönde bir ayrımı ilk olarak yapan kişinin Zenon olduğu anlaşılmaktadır. Bu konuda bilgi veren Stobaios şunları söylemektedir:</p>

  <p class="p4"><span class="t13">&ldquo;Değerli şeyler içinde bazıları çok değerli, bazıları az değerlidir. Aynı şekilde değersiz şeyler içinde de bazıları çok değersiz, bazıları az değersizdir. Çok değerli olan şeyler [Stoacılar tarafından] &lsquo;seçilen, tercih edilen&rsquo; şeyler, çok değersiz şeyler ise &lsquo;seçilmeyen, reddedilen&rsquo; şeyler olarak adlandırılırlar. Şeyler hakkında bu terimleri ilk kullanan kişi Zenon&rsquo;dur. Onlar &lsquo;ilgisiz&rsquo; olmakla birlikte bu şeylerin tercihe dayanan (preferential) gerekçelerle seçildiklerini söylerler...Hiçbir iyi şey, en yüksek bir değere sahip olduğundan, seçilmez. Seçilen bir şey, ikinci dereceden bir yere ve değere sahip olduğu için bir şekilde iyinin doğasına yakındır. Çünkü bir sarayda kral</span> <span class="t14">seçilmişler sırasında</span> <span class="t13">bulunmaz;</span> <span class="t14">seçilmişler sırasında bulunanlar,</span> <span class="t13">kraldan sonra gelenlerdir&rdquo; (LS, 58 E).</span></p>

  <p class="p0">Benzetme güzeldir; demek ki Stoacıların ahlak felsefesinde kral olan, erdemlerdir ve <span class="t12">onlar seçilenler, tercih edilenler grubu içinde yer almazlar.</span> Daha doğrusu onlar hakkında tercih edilme, seçilme gibi, deyim yerindeyse, <span class="t12">ikinci dereceden</span> ahlâkî bir değer ifade eden terimler kullanılamaz. Çünkü erdemler <span class="t12">zorunlu olarak, mutlak olarak</span> iyi veya değerli şeylerdir. Dolayısıyla <span class="t12">onlar herhangi bir seçime tâbi olmaz veya böyle bir şeye konu edilemezler.</span> Seçime girebilecek, seçilmeye veya tersine reddedilmeye lâyık olarak nitelendirilebilecek olanlar ancak diğerleri yani ilgisiz şeyler olacaklardır. Bu grup içinde yer alanlar zamana ve duruma, kullanım tarzına, erdemlerin gerçekleştirilmesine yardımcı olup olmamalarına göre koşullu, dolaylı veya göreli olarak iyi veya kötü olarak nitelendirilebilir, bu yönde bir değer veya değersizliğe sahip olabilirler. Onlar yine ancak bu anlamda doğaya uygun veya doğaya aykırı olarak nitelendirilebilirler. Öte yandan bu anlamda olmak üzere onların kendilerinde <span class="t12">doğadan gelen</span> belli bir değer veya değersizlik bulunduğu söylenebilir. Örneğin sağlık bu anlamda hastalığa göre <span class="t12">doğal</span> bir değere, çünkü doğal bir tercih edilebilme özelliğine sahiptir.</p>

  <p class="p0">Nihayet Stoacıların bu sözleriyle, asıl anlamda erdemlerin kendileri gibi ilgisiz şeyler içinde yer alan, ancak tercih edilebilir veya reddedilebilir olan bu şeylerin de değerinin <span class="t12">salt bireysel yargılara, tercihlere bağlı olmadığım,</span> onların da <span class="t12">içinde yaşadığımız reel dünyanın nesnel bir özelliği olduğunu</span> ifade etmeye çalıştıklarını söyleyebiliriz.</p>

  <p class="p0">Ancak Stoacılar içinde yer alan Khioslu Ariston ile Herillus&rsquo;un, Zenon&rsquo;un ve onu takiben Krizippos&rsquo;un yaptığı bu ayrımı kabul etmedikleri anlaşılmaktadır. Sextus Empiricus&rsquo;un verdiği bilgiye göre Ariston sağlık ve benzeri şeylerin &lsquo;tercih edilebilir ilgisiz şeyler&rsquo; oldukları yönündeki bu görüşe karşı çıkmış, çünkü onları bu şekilde adlandırmanın aslında onların <span class="t12">bir şekilde iyi</span> olduklarını kabul etme anlamına geleceğini savunmuştur. Oysa ona göre <span class="t12">erdemle erdemsizlik arasında yer alan ilgisiz şeyler arasında hiçbir fark yoktur.</span> Dolayısıyla onlar arasında bazılarının &lsquo;doğa tarafından tercih edilebilir&rsquo; olmasına karşılık, bazılarının doğal olarak öyle olmadıkları görüşü doğru değildir.</p>

  <p class="p0">Ariston&rsquo;un bu görüşünü savunmak üzere farklı durumlarda, doğası gereği tercih edilebilir olduğu söylenen şeylerin hiç de öyle olmadıklarının ortaya çıkacağı veya doğası gereği reddedilebilir, reddedilmesi gereken şeylerin tercih edilmesinin daha doğru olabileceği olaylara değindiği anlaşılmaktadır.</p>

  <p class="p0">Bu konuda Sextus Empiricus&rsquo;un verdiği bilgiye göre Ariston, bir zorbaya hizmet etmek zorunda kalan sağlıklı bir insanla, hasta olduğu için ona hizmet etmek zorunda kalmayan bir başka insan örneğini ortaya atmıştır. Ariston&rsquo;a göre bilge insan bu insanlardan hangisinin yerinde olmak isteyecektir? Şüphesiz ikincinin. Çünkü birinci insanı yani sağlıklı olduğu için bir zorbaya hizmet etmek zorunda kalan insanı ahlâkî bakımdan mahvolmuş biri olarak görmemiz gerekmesine karşılık ikinci, hasta olduğu için ona hizmet etmek mecburiyetinde kalmayan insanı ahlâkî bakımdan şanslı bir insan olarak kabul etmek zorundayız. O halde ahlâkî bakımdan ne sağlık mutlak anlamda tercih edilebilir bir iyidir ne de hastalık mutlak anlamda tercih edilemez bir kötüdür (AFK, 64-66).</p>

  <p class="p0">Ancak Cicero, Ariston&rsquo;un bu görüşüne karşı çıkmaktadır. Çünkü ona göre erdemle erdemsizlik arasında yer alan bu ilgisiz şeyler grubunda, doğaya uygun olan şeylerle doğaya aykırı şeyler arasında içsel değer farklılıklarının kabul edilmemesi durumunda hayat karmakarışık olacak, onu meydana getiren şeyler arasında herhangi bir ayrım yapılamayacak ve böylece bilgelik için ortada hiçbir zemin kalmayacaktır. Bu durumda hayatla ilgili şeyler arasında hiçbir fark olmayacağı için onlar arasında hiçbir seçim de yapılamayacaktır.</p>

  <p class="p0">Cicero başka bazı Stoacıların, örneğin Krizippos&rsquo;un da kendisiyle aynı görüşte olduğunu ve aynı gerekçelerle Ariston&rsquo;un bu sert görüşünü reddettiklerini söylemektedir:</p>

  <p class="p4"><span class="t13">&ldquo;Sadece İyi&rsquo;nin ahlâkî bakımdan değerli olduğunu söylemek, insanın kendi sağlığına, çiftliğinin bakımına, politikaya katılmaya, işlerini yönetmeye, hayatın gerektirdiği görevlerini yerine getirmeye boş vermesi, hatta sözü edilen bu ahlâkî değerin kendisini terk etmesi demektir...Ariston&rsquo;a karşı bu itirazlar en ciddi bir biçimde Krizippos tarafından dile getirilmiştir... Bütün arzuların ortadan kaldırıldığı bir yerde bilgelik ayakta kalamaz. Her türlü seçim ve ayrımın terk edildiği bir durumda arzuların kendileri ortadan kaldırılmış olur. Eğer her şeyin diğerine eşit olduğu, aralarında hiçbir fark olmadığı söylenirse onlar arasında herhangi bir ayrım yapmak imkânsızlaşır... Hasta veya iyi olmamız, acıdan korunmuş veya acılar içinde kıvranıyor olmamız, soğuktan veya açlıktan korunmuş olmamız veya onlara maruz kalmamız arasında bir fark yoksa hayatımızı nasıl yönlendirebiliriz?&rdquo; (İKÜ, 4, 68-70).</span></p>

  <p class="p0">Aynı konuda Krizippos&rsquo;un görüşünü nakleden Epiktetos da, benzer gerekçelerle ilgisiz şeyler arasında hiçbir ayrım yapmamanın veya onlara mutlak bir ilgisizlikle yaklaşmanın doğru olmayacağını savunarak bilge için uygun olan şeyin bu ilgisiz şeylerin nasıl kullanılacağını bilmesi olacağını söyler:</p>

  <p class="p4"><span class="t13">&ldquo;Bundan dolayı Krizippos şunu söylemekte haklıydı: Gelecek benim için belirsiz olduğu sürece ben her zaman</span> <span class="t14">doğaya uygun şeyleri elde etmeye daha yatkın olan şeylere</span> <span class="t13">sarılmaya devam ederim. Çünkü Tanrı beni bu tür şeyleri seçmeye yönelecek bir şekilde meydana getirmiştir&rdquo; (LS, 58 J).</span></p>

  <h3 class="h30"><a id="ncx1298"></a><a id="a146"></a>Uygun İş, İşlev, Eylem veya Ödev</h3>

  <p class="p0">Stoacı ahlak felsefesinin temel kavramlarından bir diğeri de Stoacıların Yunanca &lsquo;kathekon&rsquo; terimiyle ifade ettikleri, Cicero&rsquo;nun Latince &lsquo;officium&rsquo; terimiyle karşıladığı &lsquo;uygun iş, işlev, eylem&rsquo; (proper function) kavramıdır. Öte yandan bu terimin bazı durumlarda &lsquo;ödev&rsquo; (duty) kelimesiyle karşılanmasının daha uygun olduğu anlaşılmaktadır.</p>

  <p class="p0">Stoacılar &lsquo;uygun iş&rsquo; veya &lsquo;işlev&rsquo;den canlı bir varlığın yaratılışına, yapısına veya doğasına uygun olan veya onun için doğal olan her türlü faaliyeti anlamaktadırlar. O halde Stoacılarda bu kavramın son derecede genel bir biçimde tanımlandığı görülmektedir. Gerçekten Stoacılara göre &lsquo;uygun iş ve işler&rsquo; bir yanda akıl sahibi olmayan hayvanların, hatta bitkilerin f<span class="t15">a</span>aliyeti, diğer yanda ise akıllı bir varlık olan insanın eylemleri olmak üzere çok geniş bir alanı içine almaktadır. Daha somut olarak o herhangi bir canlının kendini koruma içtepisinin harekete geçirdiği temel &lsquo;f<span class="t15">a</span>aliyet&rsquo;lerinden başlayarak, insanın kelimenin asıl anlamında ahlâkî eylemine, doğru veya iyi eyleme, ödeve dayanan veya ilerde Kant&rsquo;ın kullanacağı terimle &lsquo;ödevden kaynaklanan eylem&rsquo;e uzanmaktadır.</p>

  <p class="p0">Stoacıların mutluluğu &lsquo;doğaya uygun hayat&rsquo; olarak tanımladığını biliyoruz. Öte yandan onların doğa derken hem varlıkların özel doğalarını, hem evrensel doğayı kastettiklerini de görmüştük. Stoacıların varlıkların özel doğalarıyla evrensel doğa arasında bir çatışma veya çelişki olması ihtimalini göz önüne almayan bir bakış açısına sahip olduklarını da belirtmiştik. Bütün bu olgulardan veya verilerden mantıksal olarak çıkarmamız gereken sonuç; Stoacılar için doğada bulunan canlı varlıkların kendi doğalarına veya Evrensel Doğa&rsquo;ya uygun olan davranışlarının onların <span class="t12">uygun işlerini</span> oluşturacağı, özel olarak insan söz konusu olduğunda ise bu iş veya işlevin kelimenin dar anlamında onun <span class="t12">ahlâkî</span> eylemini ifade edeceği ve böylece onun <span class="t12">ödevini</span> oluşturacağı olacaktır. Böylece Stoacılara göre akıl sahibi olmayan hayvanlar için uygun işler, onların <span class="t12">içtepilerine uygun</span> faaliyetleri olacak, ancak insan hayvanlarla ortak olarak paylaştığı içtepi yanında akıl denen ayrı ve özel bir güce sahip olduğundan onun için uygun işler, onun <span class="t12">aklına uygun davranışları</span> veya <span class="t12">eylemleri</span> olacaktır.</p>

  <p class="p0">Bu bağlamda özellikle ilk dönem Stoacılarının insanlar gibi eylemlerin kendileri arasında da kategorik bir ayrım yaptıklarını görmekteyiz. Onların insanları esas olarak iki gruba ayırdıklarını biliyoruz: Bilgeler ve bilgisizler veya cahiller, aptallar, deliler. Buna paralel olarak eylemlerin kendileri de Stoacılar tarafından iki ana gruba ayrılmaktadır: Erdemler veya iyiler (virtues) ve erdemsizlikler veya kötüler (vices). <span class="t12">Erdemler insana en mükemmel anlamda uygun olan, insan doğasına uygun düşen işler, eylemler veya ödevlerdir</span> ve onlar bilge insanların kendilerine özgü fiillerinden meydana gelirler. Bilgelerin dışında kalan bütün insanlar ise Stoacılar tarafından bilgisizler, cahiller veya aptallar olarak adlandırılırlar ve onların yaptıkları işler de buna bağlı olarak en mükemmel anlamda <span class="t12">insan doğasına uygun olmayan işler yani erdemsizlik veya kötüler</span> olarak nitelendirilir.</p>

  <p class="p0">Bununla birlikte daha sonra gelen Stoacıların işlerle ilgili bu son derece katı ayrımı da yumuşatmaya çalıştıkları, insana uygun işlerle olmayan işler arasına ne biri, ne diğeri olan üçüncü türden bazı işleri eklemek yönünde çaba harcadıkları görülmektedir.</p>

  <p class="p0">Bu konuda en ayrıntılı bilgiyi yine Diogenes vermektedir:</p>

  <p class="p4"><span class="t13">&ldquo;</span><span class="t14">Uygun iş</span> <span class="t13">(</span><span class="t14">katekhon</span><span class="t13">)</span> <span class="t14">doğanın düzenine uygun düşen eylemdir.</span> <span class="t13">Çünkü onlar [Stoacılar] içgüdüyle yapılan eylemlerin bazısının uygun olduğunu, bazının bunun tersi olduğunu, öte yandan ne biri ne diğeri olan üçüncü bir grubun var olduğunu düşünürler. Uygun işler insanın örneğin annebabasını, kardeşlerini, ülkesini onurlandırması, dostlarıyla iyi geçinmesi gibi aklının kendini yapmaya teşvik ettiği işlerdir. Uygun olmayan veya onlara aykırı olan işler ise insanın annebabasına saygıyı ihmal etmesi, kardeşleriyle ilgilenmemesi, dostlarıyla iyi ilişkiler içinde olmaması, ülkesinin çıkarlarına kayıtsız kalması ve benzerleri gibi aklın çirkin bulduğu işlerdir. Ne uygun olan ne de aykırı olan işlere gelince, onlar da yerden ince bir dalı kaldırmak, bir kalemi veya keskiyi elinde tutmak gibi aklın ne yapılmasını teşvik ettiği ne de yasakladığı işlerdir&rdquo; (DL, ~VI, 108-09).</span></p>

  <p class="p0">Öte yandan bir önceki alt bölümde üzerinde durduğumuz ne iyi, ne kötü olan kayıtsız şeyler grubuyla ilgili yaptıkları ikili ayrımlarına paralel olarak bazı Stoacıların uygun işleri kendilerini de kendi aralarında mutlak ve şartlı olmak üzere iki gruba ayırdıkları anlaşılmaktadır. Bu Stoacılara göre:</p>

  <p class="p4"><span class="t13">&ldquo;Bazı uygun işler şartlara bağlı değildir, bazıları ise bazı durumlarda uygundur. Şartlara bağlı olmayan [uygun] işler, örneğin bir insanın sağlığına dikkat etmesi, duyu organlarına özel olarak bakım göstermesi ve benzerleridir. Durumlara bağlı olan uygun işler ise insanın kendini sakat etmesi, malını elden çıkarmasıdır. Uygun işlere aykırı olan işlerde de bu aynı durum söz konusudur&rdquo; (DL, VII, 109).</span></p>

  <p class="p0">Stoacıların bu ayrımı bir başka şekilde de ortaya koyduklarını, bazı uygun işleri <span class="t12">her zaman</span> uygun işler olarak nitelendirmelerine karşılık diğerlerinin öyle olmadıklarını ileri sürdüklerini de görmekteyiz. Bir örnek vermek gerekirse erdemli olmak veya erdemli yaşamak her zaman uygun bir iş veya ödevdir; buna karşılık yürümek, tartışmak her zaman uygun bir iş değildir (DL, VII, 109).</p>

  <p class="p0">Stoabaios Stoacıların bu &lsquo;uygun işler&rsquo; ve &lsquo;uygun işlere aykırı işler&rsquo; ayrımını bir başka kavram çiftine, doğru-yanlış eylem kavram çiftine dayanarak biraz farklı bir şekilde sınıflandırmaktadır:</p>

  <p class="p4"><span class="t13">&ldquo;Bundan başka Stoacılar eylemlerin doğru, yanlış ve ne doğru, ne yanlış olan eylemlere ayrıldığını söylerler. Doğru eylemler şunlardır: Davranışlarında akıllı, ölçülü, adil, güler yüzlü, nazik olmak, dikkatli bir şekilde dolaşmak ve doğru akıla uygun olarak yapılan her şey. Yanlış eylemler şunlardır: Akılsızca, ölçüsüzce, haksız davranmak, kederlenmek, korkmak, hırsızlık yapmak ve genel olarak doğru akla aykırı olan her şey. Ne doğru, ne yanlış olan eylemler ise şunlardır: Konuşmak, soru sormak ve soruları cevaplandırmak, dolaşmak, şehirden ayrılmak ve benzerleri&rdquo; (LS, 59 M).</span></p>

  <p class="p0">Stoacıların işlerle ilgili bu ayrımlarını kendi verdikleri örneklerle daha somut olarak ortaya koymak istersek, onlara göre örneğin insanın annebabasına, ülkesine saygı göstermesi insanın akıllı, ahlâkî doğasına uygun; anne babasına saygısızlık etmesi, ülkesine ihanet etmesi ise ona aykırı bir davranıştır. Sağlığına dikkat etmesi, vücut bütünlüğünü korumaya çalışması koşulsuz olarak ona uygun, bunların tersini yapması yine koşulsuz olarak ona aykırı veya yanlış bir fiildir. Ama elinde bir kalem veya keski tutmanın, yerden bir ince dalı kaldırmanın veya bir şehri terk etmenin veya terk etmemenin ahlâkî bakımdan değerlendirilebilir bir yanı yoktur. Bunlar yine insanların yaptıkları işler, eylemler sınıfına girmekle birlikte ahlâkî bir değerlendirmenin konusu olamayacak, iyi veya kötü olarak nitelendirilemeyecek, ahlâkla ilgisi olmayan anlamında ahlâk-dışı (amoral) alana ait işler veya fiiller olacaklardır.</p>

  <p class="p0">Stoacıların uygun işle iyi veya erdemli eylem arasındaki ilişkiler konusunda yaptıkları bir başka ayrım, ahlâk felsefesi bakımından daha önemli, daha değerlidir. Bu ise Stoacıların yaptıkları bir başka ayrıma, bu kez eylemlerin kendileri ile onların <span class="t12">failleri ve yapılış tarzları arasında</span> yaptıkları ayrıma dayanmaktadır.</p>

  <p class="p0">Cicero <span class="t12">İyiler ve Kötülerin Sınırları Üzerine</span>&rsquo;de Stoacıların uygun işle doğru veya iyi eylem arasında bir ayrım yaptıklarını söylemekte ve &lsquo;uygun bir iş&rsquo;in bundan yani uygun bir iş olmasından ötürü her zaman &lsquo;iyi eylem&rsquo; olarak nitelendirilmesinin mümkün olmadığı görüşünde olduklarından söz etmektedir:</p>

  <p class="p4"><span class="t13">&ldquo;Biz [konuşan Stoacı Genç Cato&rsquo;dur] ahlâkî değerin (moral worth) &lsquo;biricik iyi&rsquo; olduğunu ileri süreriz, ama kendisini iyi veya kötü şeyler sınıfına sokmamak şartıyla uygun bir işi yapmanın da [insanın doğasıyla] tutarlı olduğunu düşünürüz. Çünkü tarafsız (neutral) şeyler alanında</span> <span class="t14">hakkında bir açıklama verilmesinin mümkün olması anlamında bir akılsallık unsuru</span> <span class="t13">vardır. Böylece uygun bir iş, hakkında akılsal bir açıklamanın verilebileceği bir tarzda gerçekleştirilmiş iştir ve bu,</span> <span class="t14">uygun bir işin ne iyi ne kötü olarak sayılması gereken ara bir bölgeye ait bir iş olduğunu gösterir.</span> <span class="t13">Ne erdemler ne de erdemsizlikler arasında sayılmaması gereken bu şeylerde gene de faydalı olabilecek bir unsur olduğundan bu faydalı unsur korunmayı hak eder... Öte yandan bilge insanların bazı eylemlerinin bu tarafsız şeyler bölgesinde bulunduğu açıktır. Böylece bilge insan bu tür bir fiilde bulunduğunda onu &lsquo;uygun bir iş&rsquo; olarak değerlendirir ve o, yargısında hiçbir zaman yanılmadığı için, bu uygun iş sözü edilen tarafsız şeyler bölgesinde yer alması gereken bir iştir&rdquo;.</span></p>

  <p class="p4"><span class="t13">&ldquo;Aynı şeyi şu akıl yürütme de kanıtlar: &lsquo;Doğru eylem&rsquo; diye adlandırdığımız bir şeyin var olduğunu görmekteyiz. O,</span> <span class="t14">kusursuz bir tarzda gerçekleştirilmiş uygun iştir.</span> <span class="t13">O halde &lsquo;eksik veya kusurlu bir tarzda [gerçekleştirilmiş] uygun iş&rsquo; diye bir şey de olacaktır. Örneğin bize emanet edilen bir şeyi</span> <span class="t14">doğru bir tarzda</span> <span class="t13">sahibine geri vermek doğru bir eylemse, bir emaneti geri vermenin uygun bir iş sayılması gerekir. Bununla birlikte burada bu işi doğru bir eylem yapan, bu</span> <span class="t14">doğru bir tarzda</span> <span class="t13">yapılması şartıdır. Böylece tek başına geri verme fiili,</span> <span class="t14">sadece uygun bir iş</span> <span class="t13">sayılır. Ara dediğimiz bölgenin bazılarının seçilmeye değer olan, bazıları reddedilmesi gereken şeyleri içine aldığı açık olduğuna göre bu tarzda yapılan veya tasvir edilen her şey uygun işlerden oluşur. Bu şunu gösterir ki kendini sevme bütün varlıklar için doğal olduğundan bilge bir insan kadar akılsız biri de doğaya uygun olanı tercih edecek, ona aykırı düşeni reddecektir. O</span> <span class="t14">halde bilge insanla akılsız insan bazı uygun işlere ortak olarak sahiptirler</span> <span class="t13">ve bu bizi uygun işlerin bu ara bölgede bulunduğu sonucuna götürür&rdquo; (İKÜ, 3, 58-60).</span></p>

  <p class="p0">Sextus Empiricus bu açıklamaya Cicero&rsquo;nun bu pasajda söylemek istediği şeyi yani Stoacılara göre tek başına veya sadece uygun olan eylemle doğru veya iyi eylem arasındaki farkı daha iyi anlamamıza imkân verecek şu bilgileri eklemektedir:</p>

  <p class="p4"><span class="t13">&ldquo;Stoacılar şunu derler: Bütün işler bütün insanlarda ortak olmakla birlikte kendilerini meydana getiren şeyin</span> <span class="t14">sanata dayanan bir yapı</span> <span class="t13">(</span><span class="t14">disposition</span><span class="t13">)</span> <span class="t14">olması veya olmaması</span> <span class="t13">bakımından birbirlerinden ayrılırlar. Çünkü erdemli insanın işi</span> <span class="t14">yalnızca</span> <span class="t13">annebabasına önem vermek ve genel olarak onları onurlandırmak değildir, bunu</span> <span class="t14">bilgelikten dolayı</span> <span class="t13">yapmaktır. Nasıl ki, insanın sağlığı meydana getirmesi hekimle, hekim olmayanın ortak olarak paylaştıkları bir şey olmakla birlikte sağlığı tıbbi yolla meydana getirmek sadece hekimlik sanatına sahip olana özgü bir işse, aynı şekilde gerek bilge insan gerekse bilge olmayan insanın her ikisi de annebabalarına saygı gösterirler, ama bunu</span> <span class="t14">bilgelikten dolayı yapmak bilge sadece insana özgü şeydir.</span> <span class="t13">Dolayısıyla</span> <span class="t14">bilge insan, kendine özgü işi, her eylemini en mükemmel bir yapıdan kaynaklanan eylem olarak gerçekleştirmek olan bir yaşama sanatına da sahiptir.</span><span class="t13">&rdquo; (AFK, 200-201).</span></p>

  <p class="p0">Bütün bu bilgileri veya açıklamaları bir araya getirdiğimizde ortaya şu çıkmaktadır: O halde Stoacılar içtepiyi akıldan ayırdıkları gibi insanın yaptığı her &lsquo;uygun iş&rsquo;i de &lsquo;doğru&rsquo; veya &lsquo;iyi eylem&rsquo; olarak nitelendirmemektedir. Onlara göre iyi eylemleri uygun işlerden veya eylemlerden ayıran şey, eylemi gerçekleştiren insanların farklılığından ötürü onların <span class="t12">yapılış tarzlarının farklılığında</span> yatar. Bilge bir insanla bilge olmayan insan aynı işleri yapabilir de yaparlar. Örneğin her ikisi de sağlıklarına dikkat eder veya her ikisi de evlenir, çoluk çocuk sahibi olur veya devlette görev alırlar. Ama bunları biri bilgisi, uzmanlığı, bilgeliğinin dayandığı özel yapısının, karakterinin sonucu olarak yapar veya bu temel üzerinde gerçekleştirir, diğeri ise bütün bunları böyle bir temele dayanmaksızın, sözü edilen şeylerin eseri olmaksızın gerçekleştirir. Bilge bir insanın eylemlerinin &lsquo;doğruluk&rsquo;unu veya gerçekleştirdiği &lsquo;uygun işler&rsquo;in özelliğini yani &lsquo;mükemmellik&rsquo;ini, iyiliğini meydana getiren şey, esas olarak onun gerçekleştirdiği işin veya eylemin sahip olduğu bu özellik, onun gerisinde bulunan bu erdemli yapıdır (disposition).</p>

  <p class="p0">Stoacıların insan eylemlerini, bu eylemleri yapanların özelliğine, karakterine, erdemli bir yapıya sahip olup olmamasına bağlayan bu görüşleri, onları eylemleri <span class="t12">sonuçları bakımından</span> değil de <span class="t12">yapılış nedenleri</span> veya <span class="t12">&lsquo;ilk adımları&rsquo;, &lsquo;başlangıçları&rsquo;</span> bakımından yargılamanın doğru olduğu yönündeki önemli bir başka görüşlerine götürür. Cicero, <span class="t12">İyiler ve Kötülerin Sınırları Üzerine</span>&rsquo;de bu görüşle ilgili olarak da şunları söylemektedir:</p>

  <p class="p4"><span class="t13">&ldquo;Bir eylemin bilgece olduğunu söylediğimizde onun</span> <span class="t14">ta başından itibaren tümüyle doğru</span> <span class="t13">olmasını kastederiz. Çünkü hareket noktasını bilgelikten alan her şey,</span> <span class="t14">bütün parçaları bakımından mükemmel</span> <span class="t13">olmak zorundadır; Bunun nedeni bizim &lsquo;arzu edilmesi gereken&rsquo; (desirable) dediğimiz şeyin onda bulunmasıdır. Nasıl ki, insanın ülkesine ihanet etmesi, annebabasına şiddet göstermesi, bir tapınağı soyması yani</span> <span class="t14">kötülüğün eylemin sonucunda bulunduğu</span> <span class="t13">şeyler yapması yanlışsa,</span> <span class="t14">kendilerinden herhangi bir sonuç çıkmasa da</span> <span class="t13">korkma, üzülme veya şehvet gibi tutkulara sahip olması da yanlıştır. Bu sonuncular</span> <span class="t14">sonuçlarından ötürü değil, derhal, ilk adımlarında, başlangıçlarında yanlış oldukları için</span> <span class="t13">yanlıştırlar. Benzer şekilde</span> <span class="t14">hareket noktalarını erdemden alan şeyler de sonuçlarından ötürü değil, ilk hareket noktalarından itibaren</span> <span class="t13">doğru olarak görülmelidirler&rdquo; (İKÜ, 3, 32).</span></p>

  <p class="p0">Bu sözlerden mantıksal olarak çıkarılabilecek ve Stoacıların bilge kişi ile ilgili olarak gerçekten de savunduklarını gördüğümüz sonuç, bilge kişinin bilge olduğu için ahlâkî bakımdan yanılmaz bir varlık olduğu ve bu nedenle de yaptığı her şeyin ahlâkî bakımdan mükemmel olacağıdır. Buna karşılık, bilge olmayan kişilerin yaptıkları eylemler, arkalarında bilgi, akıl, karakter, erdemli kişilik yapısı olmadığı, onlardan kaynaklanmadığı için dış bakımdan benzeri özellikler gösterseler bile, doğru veya iyi eylemler olamayacakları için ancak uygun işler olarak nitelendirilebileceklerdir.</p>

  <p class="p0">Stoacılar, bilge kişinin gerçekleştirdiği eylemlerin gerisinde bulunan kişilik yapısı, karakteriyle ilgili olarak başka özelliklerinden de söz etmekte ve bu özelliklerin ayrıca bilge kişinin yaptığı eylemlerin niteliğini belirlediği görülmektedir. Stobaios, Krizippos&rsquo;un bu özellikleri <span class="t12">sağlamlık, kararlılık, değişmezlik</span> olarak sıraladığını belirtmektedir:</p>

  <p class="p4"><span class="t13">&ldquo;Krizippos şunları söylemektedir: [Ahlak alanında] en uzak, en ileri noktaya erişen insan istisnasız olarak bütün uygun işleri yapar ve onların hiçbirini dışarda bırakmaz. Buna rağmen onun hayatı henüz mutlu bir hayat değildir;</span> <span class="t14">mutluluk</span> <span class="t13">bu ara bölgede yer alan eylemler buna ek olarak</span> <span class="t14">sağlamlık, kararlılık ve kendilerine özgü değişmezliklerini kazandıklarında onun hayatında ortaya çıkar</span><span class="t13">&rdquo; (LS, 59 1).</span></p>

  <p class="p0">Cicero bu bağlamda insanın ahlâkî gelişiminin belli başlı aşamalarını, <span class="t12">uygun işlerin nasıl doğru, iyi veya mükemmel eylemlere dönüştüklerini,</span> bilge kişinin hangi özelliklere sahip olduğunu daha ayrıntılı olarak anlatmaktadır:</p>

  <p class="p4"><span class="t13">&ldquo;Stoacılar kendisi doğaya uygun olan veya doğaya uygun olanı meydana getiren ve dolayısıyla belli bir pozitif değere sahip olduğundan ötürü seçilmeye değer olan şeyi, &lsquo;değerli&rsquo; diye adlandırırlar ve bu birinciye karşıt olan şeye de &lsquo;değersiz&rsquo; derler. Başlangıç ilkesi böylece doğaya uygun olan şeylerin kendileri için tercih edilmeleri gereken şeyler, ona aykırı olan şeylerin benzeri şekilde reddedilmeleri gereken şeyler oldukları tesis edilince, bundan [insan için] ilk &lsquo;uygun iş&rsquo;in insanın kendisini doğal yapısında koruması olduğu ortaya çıkar. Bundan sonra gelen şey, doğaya uygun şeylerin korunması, ona aykırı olan şeylerin reddedilmesi olacaktır. Bu seçme ve reddetme ilkesi bir kez keşfedildikten sonra onu &lsquo;uygun iş&rsquo; tarafından belirlenen seçim izler. Bunun arkasından da bu seçimin &lsquo;değişmez bir alışkanlık' haline gelmesi gelir. Nihayet bunu da &lsquo;tam olarak akılsallaştırılmış</span> <span class="t14">ve</span> <span class="t13">doğaya uygun seçim&rsquo; izler.</span> <span class="t14">Gerçek anlamında İyi diye adlandırılan şeyin ilk kez ortaya çıktığı ve gerçek doğasında kavranmaya başladığı aşama, işte bu sonuncu aşamadır.</span> <span class="t13">Böylece insanın ilk eğilimi, doğaya uygun olan şeylere yönelmesidir. Ancak o [insan] bir kavrayış kazanır kazanmaz veya daha doğrusu Stoacıların</span> <span class="t14">ennoia</span> <span class="t13">diye adlandırdıkları anlayışa erişebilir bir duruma gelir gelmez ve böylece insan davranışlarını yöneten düzeni ve deyim yerindeyse uyumu görür görmez, başlangıçtaki sevgisinin nesnesi olan her şeyden çok bu uyuma değer verir ve zekasını ve aklını kullanmak suretiyle bundan insan için en yüksek İyi&rsquo;nin, kendisi için övülmeye değer ve arzu edilebilir olan şeyin burada yattığı sonucuna geçer&rdquo; (İKÜ, 3, 20-21).</span></p>

  <p class="p0">Böylece Stoacılar göre, halde insanın ahlâkî gelişim sürecinin veya bir eylemin gerçekten <span class="t12">ahlâkî bir eylem</span> olarak ortaya çıkması veya gerçekleştirilmesi olayının, birkaç aşamadan geçtiği görülmektedir: Birinci aşama, insanın bir canlı olarak varlığım devam ettirmek için sahip olduğu &lsquo;doğal içtepiye uygun davranması, onun gereğini yapma&rsquo; aşamasıdır. Bunu onun kendi &lsquo;doğasına uygun olanı alma ve ona aykırı olanı reddetme&rsquo; yönünde gerçekleştirdiği işler veya davranışlar izlemektedir. Üçüncü aşama bu alma ve reddetme işlemi keşfedilir keşfedilmez ortaya çıkan &lsquo;uygun seçimlerde bulunma&rsquo; aşamasıdır. Bunun arkasından bu &lsquo;uygun seçimlerde bulunma eyleminin süreklilik veya kararlılık kazanması&rsquo; aşaması gelmektedir. Nihayet son olarak, &lsquo;tümüyle akılsallaştırılmış ve doğaya tam olarak uygun&rsquo; seçimlerde bulunma&rsquo; yani Doğa&rsquo;yla mutlak anlamda tutarlı, onunla tam bir uyum içinde gerçekleştirilen doğru iyi, mükemmel, tam eylemler aşaması gelmektedir. Gerçekten iyi diye adlandırılması mümkün olan eylem, insana uygun olan mükemmel eylem, ancak bu aşamada ortaya çıkmaktadır. Bilge insan, bu beşinci aşamaya ulaşmış, insani gelişmenin en son aşamasına varmış olan insandır ve erdem işte bu en son noktaya gelmiş olan bilgenin sahip olduğu ahlâkî mükemmelliktir.</p>

  <p class="p0">Stoacıların bir eylemi gerçekten ahlâkî yapan şeyin ne olduğu veya gerçekten iyi olan şeyin eylemin neresinde, hangi aşamasında bulunduğu, onu meydana getiren şeyin ne olduğu konusundaki bu görüşleri, görüldüğü gibi, ahlâk felsefesi bakımından son derecede önemli olup çeşitli açılardan ele alınıp üzerinde durulmayı gerektirmektedir.</p>

  <p class="p0">Öncelikle Stoacıların bu görüşü, ilerde Kant&rsquo;ta karşımıza çıkacak olan ünlü &lsquo;ödeve uygun eylem&rsquo;le &lsquo;ödevden kaynaklanan eylem&rsquo; ayrımını hatırlatmakta veya onu haber verir gibi görünmektedir. Ayrıca Stoacıların ahlâkî bir eylemi sadece sonuçları bakımından değil, aynı zamanda ve daha özel olarak hareket noktası, başlangıçları bakımından ele alıp değerlendirmek gerektiği yönündeki bu tezleri, yine Kant&rsquo;ın ahlâkî bir eylemi sonuçları bakımından değil de hareket noktası bakımından değerlendirmemiz gerektiğini söyleyen ünlü kuramını hatırlatmaktadır.</p>

  <p class="p0">Bununla birlikte belirttiğimiz bu iki konuda, Kant&rsquo;ın kuramıyla Stoacıların sözünü ettiğimiz bu görüşleri arasında bazı önemli farklılıklar da vardır. Kant, ahlâkî bir eylemi ahlâkî bir eylem yapan şeyin, bu eylemi gerçekleştirmede öznenin kendisinden hareket ettiği &lsquo;iyi niyet&rsquo; olduğunu ve sonuçları ne olursa olsun iyi niyete dayanan bir eylemin iyi bir eylem olduğunu savunur. Oysa Stoacıların bir eylemin sadece sonuçları bakımından değil, başlangıç noktasından itibaren iyi bir şey olmasından kastettikleri şey bundan oldukça farklı bir şeydir. Bu, Cicero&rsquo;nun verdiği örneklerden anlaşılacağı üzere bilgiyle, bilinçle, bilgelikle yapılan bir eylemle içgüdüye (veya duygulara) dayanarak yapılan eylem arasındaki farklılıktır. Başka deyişle Sextus Empiricus&rsquo;un açık bir şekilde belirttiği gibi Stoacıların vurgusu Kant&rsquo;ta olduğu gibi iyi niyet, kötü niyet gibi temelde duygular veya vicdan üzerine değil, bilgelikle yapılan bir eylemle bilgelikten kaynaklanmayan eylem üzerinedir.</p>

  <p class="p0">Benzer şekilde Kant&rsquo;ın &lsquo;ödevden kaynaklanan eylem&rsquo;den kastı, tümüyle veya mutlak olarak iyi niyete dayanan ve ondan kaynaklanan eylemdir. Buna karşılık Kant için, &lsquo;ödeve uygun eylem&rsquo;, dış görünüşü bakımından ödeve uygun görünen, ama aslında öyle olmayan eylemdir. Kant&rsquo;ın bu konuda verdiği örneği belirtirsek, akıllı bir bakkal kendisinden alışverişe gelen bir çocuğu kandırmanın iyi ününe zarar vereceğini hesaplayabilir ve bundan dolayı ödeve uygun görünen bir davranışta bulunarak çocukları kandırmayabilir. Ama bu, onun bu davranışın gerçekte ahlâkî bir davranış olmadığını, çünkü ödevden kaynaklanmadığını, sadece ödeve uygun görünen bir eylem olduğunu gösterir. Stoacıların gerçekten iyi bir eylemden kasıtları ise bu değildir; yukarda belirtildiği gibi bu sadece bilgiden, bilinçten, bilgelikten kaynaklanan eylemle öyle olmayan, içgüdüye dayanan ve eylemden kaynaklanan eylem arasındaki farklılıktır.</p>

  <p class="p0">Kant&rsquo;ın iyi eylemiyle Stoacıların iyi eylemi arasındaki bu farklılığın nedeni, aslında onların iyi eylemle ilgili olarak farklı modellerden hareket etmeleridir. Kant&rsquo;ın iyi eylemi kendisine dayandırdığı şeyin &lsquo;iyi niyet&rsquo; olmasına karşılık, Stoacılar iyi eylemle ilgili olarak Sokrates&rsquo;in bilgi ile eylem arasında kurduğu sıkı ilişkiden yola çıkmaktadır. Onlar böylece daha önce birkaç kez işaret ettiğimiz gibi Sokrates&rsquo;in peşinden gitmekte ve ahlâk konusunda onun gibi tamamen entelektüalist bir görüşü savunmaktadırlar.</p>

  <p class="p0">Ancak onların bu yönde Sokrates&rsquo;ten daha ileri gittikleri görülmektedir. Çünkü Sokrates&rsquo;in ana tezi, bildiğimiz gibi, hiç kimsenin bilerek kötülük yapmayacağı, iyinin bilgisinin zorunlu olarak iyi eylemi arkasından sürükleyeceğiydi. Stoacılar da bu görüşü paylaşmaktadırlar. Ancak onlar buna Sokrates&rsquo;te olmayan daha ileri bir şeyi, bilgiye dayanmayan, <span class="t12">bilgelikten kaynaklanmayan bir eylemin, sonuçları veya görünüşü itibariyle iyi bile olsa gerçekte iyi diye nitelendirilemeyeceği,</span> çünkü tam olarak erdemli veya mükemmel bir eylem özelliğini taşımayacağı tezini eklemektedirler.</p>

  <p class="p0">İşte Sokrates&rsquo;te olmayan bu ikinci ve daha ileri tezdir ki Stoacıları, Sokrates&rsquo;te karşılaşmadığımız ve bir bakıma Sokrates&rsquo;in genel dünya görüşüne, hümanizmine aykırı olduğunu söyleyebileceğimiz bir ayrıma, insanları kategorik olarak bilgelerle bilgisizlere, aptallara veya iyi, erdemli ve mutlu olması mümkün olan bir avuç azınlık, seçkinlerle böyle olmaları mümkün olmayan büyük çoğunluk arasında yaptıkları ayrıma götürmektedir.</p>

  <p class="p0">Bu tezin Sokrates&rsquo;in genel dünya görüşüne aykırı olarak nitelendirilmesi mümkün bir tez olduğunu söylüyoruz. Çünkü gerek tarihsel olarak Sokrates&rsquo;in hayatı ve kişiliği, davranışları hakkında bildiğimiz şeyler, gerekse Platon&rsquo;un sokratik diye adlandırılan diyaloglarında Sokrates&rsquo;in sergilediğini gördüğümüz tutum, onun uygun bir şekilde insanlarla konuşulabilirse onların yani bütün insanların özellikle ahlaka ilişkin konularda iyinin, erdemin ve mutluluğun bilgisine ulaşmalarının mümkün olduğuna inandığını göstermekteydi. İnsanları bilgiler veya filozoflar, veya uzmanlarla bilgisizler olarak kategorik bir tarzda ikiye ayıran görüş, hiç şüphesiz &lsquo;hümanist&rsquo; Sokrates&rsquo;in değil, &lsquo;seçkinci&rsquo;, &lsquo;aristokratik&rsquo; Platon&rsquo;un görüşü olmuştur. Bundan ötürü Platon&rsquo;u Sokrates&rsquo;in hakiki bir öğrencisi olarak kabul edenlerin yanı sıra onu Sokrates&rsquo;in insan hakkındaki görüşünü tahrif eden, ona ihanet eden bir insan olarak yorumlayanlar bile vardır. Durum ne olursa olsun, Stoacı ahlakta Sokrates&rsquo;in kendisinde olmayan seçkinci bir sertliğin bulunduğu görülmektedir.</p>

  <h3 class="h30"><a id="ncx1335"></a><a id="a147"></a>Tutkular</h3>

  <p class="p0">Stoacıların ahlak felsefesinde varlığını gözlemlediğimiz bu sertliklerinin bir başka örneğiyle onların tutkular öğretisinde de karşılaşmaktayız. Öte yandan Stoacıların tutkulara ilişkin öğretileri insan ruhunu tamamen akıl ve bilinç olarak ele alan ana öğretilerinin bir devamı veya mantıksal uzantısı olarak ortaya çıkmaktadır. Çünkü Stoacılar daha önce Platon ve Aristoteles&rsquo;in savunduklarından çok daha büyük ölçüde ruhsal tözün birliğini savunmakta ve insan ruhunun egemen kısmı olarak niteledikleri aklın, bütün diğer ruhsal güçlerin sadece parçaları veya türemiş kısımları olduğunu söyledikleri ana güç olduğunu ileri sürmektedirler. Bunun sonucu olarak da Stoacılar, Platon ve Aristoteles&rsquo;ten farklı hatta onlara karşıt olarak tüm duygu ve arzu, hatta tutkuları aklın kendisinden türetmek istemektedirler.</p>

  <p class="p0">Stoacıların, tutkuları özleri itibariyle &lsquo;yanlış yargılar&rsquo;a indirgedikleri anlaşılmaktadır. Onlar, Platon&rsquo;un ruhun akıllı ve akıllı olmayan (öfkeli ve arzulayan ruh) kısımlardan meydana geldiği ve tutkuların ruhun akıllı olmayan kısımlarının akıllı olan kısmına hakim olmasından ortaya çıktığı görüşünü reddederek, şehvet, öfke, korku gibi tutku veya duygulanımların bozuk görüşler, kanılar veya yanlış yargılardan başka bir şey olmadığını savunmaktadırlar. Öte yandan okulun kurucusu Zenon&rsquo;un ve onu takiben Krizippos&rsquo;un ileri sürmüş oldukları bu öğretinin Poseidonios tarafından reddedildiği ve onun ruh konusunda Platoncu modele geri dönerek tutkuları ruhun akıl-dışı kısımlarının eseri olarak açıklanması gerektiğini savunduğunu görmekteyiz.</p>

  <p class="p0">Başka birçok konuda olduğu gibi, tutkular konusunda da Stoacıların verdikleri açıklamaların büyük bir bölümünün Krizippos tarafından ortaya atılmış olduğu anlaşılmaktadır. Galenos&rsquo;un bu konuda verdiği bilgilere göre, Krizippos <span class="t12">Tutkular Üzerine</span> adlı kitabında akıllı bir hayvanın doğal olarak aklı izlediğini ve ona uygun davrandığını ileri sürmüştür. Ancak bazı durumlarda ve bazı şeylerle ilgili olarak insanın bu tutumunu terk ettiği, akla aykırı düşen aşırı davranışlar gösterdiği görülmektedir. İşte Krizippos&rsquo;a göre, tutkular onun bu akıl-dışı ve aşırı içtepilerine işaret etmektedir ve burada akıl-dışılıktan akla itaatsizliği, aklın yolundan sapmayı anlamamız gerekir. İçtepinin aşırılığından kasıt ise içtepilerin normal ve doğal olan ölçülerinin aşılmasıdır.</p>

  <p class="p0">Krizippos ne demek istediğini açıklığa kavuşturmak üzere yürüme örneğini vermektedir: Bir insanın ihtiyacı olan bir şeyi elde etmek için yürüdüğünü varsayalım. Şimdi normal içtepisine uygun olarak yürüdüğünde, insanın ayaklarının hareketi bu yürüme içtepisine uygundur, aşırı değildir yani onun istediği anda durabilececeği bir hızdadır. Ancak bu insanın koşmaya başladığını varsayalım. Bu durumda onun ayaklarının hareketi istediği anda duramayacağı ölçüde hızlı veya aşırı olacaktır. Böylece yürümede aşırılık yani koşma, bu anlamda söz konusu ictepiye aykırıdır, dolayısıyla akla aykırıdır. Çünkü doğal bir içtepinin ölçüsü, akla uygun olan, aklın kendisinin doğru olduğunu düşündüğü şeydir (LS, 65 J).</p>

  <p class="p0">Krizippos&rsquo;un bu örneği son derece başarılıdır, çünkü Krizippos&rsquo;un ve onunla aynı görüşü paylaşan diğer Stoacıların temel görüşünü yani normal sağlıklı içtepilerle tutkular arasında aynı zamanda hem bir süreklilik hem de farklılık olduğu tezini son derecede açık bir şekilde ortaya koymaktadır. Bu görüş veya teze göre tutkularla normal duygular, heyecanlar arasında yapısal bir fark, bir mahiyet farkı yoktur. Bundan dolayı insanda varlığı görülen duygusal veya heyecanlarla ilgili çatışmayı insan ruhunda her biri onu farklı, ters yönlere götürmek isteyen iki ayrı, karşıt ilkenin, akılla akıl-dışının savaşının sonucu olarak yorumlamak zorunda değiliz. Bu görüşe göre tutkular, bu tür bir savaşta aklın akıl-dışı tarafından yenilgiye uğratılması olarak açıklanmak zorunda da değildir; tersine onları normal duygu veya heyecanların aşırı, ölçüsüz veya sağlıksız biçimlerinden başka şeyler olarak görmemek gerekir. Sonuç olarak, Krizippos&rsquo;a göre, tutkular akıl-dışı şeyler değildirler, sadece akla itaatsizliklerdir. Aklın normal, doğal yargıları doğru yargılardır ve bu doğru yargıların eserleri de normal, doğru duygular ve heyecanlardır. Tutkulara gelince onlar, aklın yanlış yargıları, zayıf doğrular veya kanılardan başka şeyler değildirler.</p>

  <p class="p0">Stoacıların tutkular hakkındaki bu kuramlarının, ahlak felsefesi alanında monist-entelektüalist bir kuramın bazı iyi yanlarını içinde barındırdığı muhakkaktır. Böyle bir kuram felsefi olarak başarılıdır, çünkü insan ruhunu bir bütün olarak almakta, onu birbirine zıt, birbirine düşman kuvvetlerin savaş alanı olarak görmemektedir. Bu kuram, normal, doğal heyecanlarla tutkular arasında bir nitelik değil, derece, ölçü farkı olduğunu savunmakta ve böylece tek bir ilkeye dayanarak bütün insan davranışlarını açıklamaktadır. Böyle bir kuram ahlak pratiği bakımdan da başarılıdır, çünkü tutkuları veya kötü duyguları, heyecanları yargı yanlışına indirgediği için onların düzeltilmesi veya iyileştirilmesinin yollarını göstermektedir. Daha önce Sokrates&rsquo;in ahlak felsefesini değerlendirirken de değindiğimiz gibi, entelektüalist bir ethik kuramında insanda ne olduğu bilinmeyen akıl-dışı güçlerle, nasıl yapılacağı bilinmeyen zorlu bir savaş söz konusu olmaz. Tersine onda insan aklının eğitilmesi, iyileştirilmesi yoluyla tutkuların kontrol altına alınması, olumlu bir şekilde düzenlenmesi imkânı olarak kabul edilmektedir.</p>

  <p class="p0">Bununla birlikte Stoacılığın bu kuramında haklı olarak değinilmiş, dikkat çekilmiş olan ciddi bir probleme işaret etmemiz gerekir. Bu, Stoacı fizikte kaderin zorunluluğu ve belirleyiciliği ile insan özgürlüğü arasında ortaya çıkan çelişkinin veya çatışmanın benzeri olan bir sorundur. Şöyle ki, Stoacılar tutkuları yanlış fikirlere indirgemekte, onları aklın yargılarına itaatsizlik, onlara aykırı davranma olarak açıklamaktadırlar. Ancak <span class="t12">böyle bir şey nasıl mümkündür</span>? Çünkü bu kuramın tersi olan bir kuram, örneğin Platonculuk tutkuların varlığını açıklamak için insanda var olduğunu kabul ettiği bazı akıl-dışı kuvvetlere başvurabilir; nitekim de öyle yapmaktadır. Platoncu kuramın bir başka versiyonu olan Hıristiyanlık, kötünün varlığını açıklamak için insanın düşüşü efsanesinden yararlanabilir; nitekim de öyle yapmaktadır. Ama insanı özü itibariyle akıl olarak kabul eden Stoacılık bu tür şeylerin varlığını nasıl açıklayabilir?</p>

  <p class="p0">Bununla vurguladığımız, Stoacıların tutkuların yapısını, mekanizmasını açıklayamamaları değil, onların kaynağını, nasıl mümkün olabildiklerini açıklamakta karşılaşacakları zorluktur. Stoacılar tutkuların mekanizmasının ne olduğunu şöyle açıklamaktadırlar: Tutkular yanlış fikirler olup, yanlış değerlendirme yargılarıdır. Ama <span class="t12">tümüyle akılsal olan insanın bu tür yanlış değerlendirmeler yapması</span> yani <span class="t12">yanlış görüşlere sahip olması nasıl mümkündür?</span> Doğal, akılsal hatta tanrısal olan bir yeti, bir güç nasıl olup da akla aykırı, doğaya aykırı, bu tür yargılara imkân vermektedir?</p>

  <p class="p0">Orta Dönem Stoacılığına mensup olan Poseidonios&rsquo;un, tutkuları yanlış düşünceler olarak açıklayan Krizippos&rsquo;a, işte tam da bu nedenle itiraz ettiği ve yine buna dayanarak bir şekilde yeniden Platoncu açıklamaya dönmek istediği anlaşılmaktadır. Bu konuda bilgi veren Galenos şunları söylemektedir:</p>

  <p class="p4"><span class="t13">&ldquo;O [yani Poseidonios] tutkuları ne yargılar ne de yargıların sonuçları olarak ele alır; tersine onları eski öğretiye uygun olarak öfke ve arzu yetisinin ürünleri olarak görür. Poseidonios</span> <span class="t14">Tutkular Üzerine</span> <span class="t13">adlı incelemesinde Krizippos&rsquo;a ve onun izleyicilerine sürekli olarak şu soruyu sormaktadır:</span> <span class="t14">Bu aşırı içtepinin nedeni nedir? Çünkü akıl kendi işlerinin ve sınırlarının dışına çıkamaz.</span> <span class="t13">O halde bir başka, akıl-dışı yetinin içtepinin sınırları aşmasının nedeni olduğu apaçıktır, nasıl ki koşmanın yürüme tercihinin sınırlarını aşmasının nedeni, akıl-dışı olan bir şey yani cismin ağırlığa sahip olması ise&rdquo; (LS, 65 K).</span></p>

  <p class="p0">Stobaios da benzer bir şekilde tutkularda basit yargı yanlışını aşan bir şeyler olması gerektiğini hatırlatmaktadır. Stoacıların &lsquo;doğaya aykırı&rsquo; olandan doğru akla, doğal akla aykırı olan şeyi kastettiklerini belirttikten sonra şöyle demektedir:</p>

  <p class="p4"><span class="t13">&ldquo;&lsquo;Akıl-dışı&rsquo; ve &lsquo;doğaya aykırı&rsquo; terimleri [Stoacılarda] alışılagelen anlamlarında kullanılmamaktadır. Onlarda akıl-dışı, &lsquo;akla itaatsiz&rsquo; anlamına gelmektedir. Oysa her tutku bir şiddettir, aklı aşan bir güçtür.Tutkuya sahip insanlar çoğunlukla</span> <span class="t14">bir şeyi yapmanın uygun olmadığını bilir,</span> <span class="t13">ama binicisinin emrine uymayan bir at gibi</span> <span class="t14">onu yapmaktan kendilerini alıkoyamazlar.</span> <span class="t13">.. Tutkular söz konusu olduğunda &rsquo;doğaya aykırı olan&rsquo; da doğru ve doğal akla aykırı olarak meydana gelen şeydir. Tutkunun etkisi altında olan insanlar akıldan yüz çevirirler, ancak bu insanların durumu şu veya bu konuda yanılmış olan insanların durumuna benzemez,</span> <span class="t14">özel bir tarzda yanılan</span> <span class="t13">insanların durumuna benzer. Çünkü insanlar, örneğin atomların ilk ilkeler oldukları yönündeki görüşlerinin doğru olmadıklarını öğrendiklerinde, bu görüşlerini bir kenara bırakırlar.</span> <span class="t14">Ama tutku durumu içinde bulunan insanlar örneğin üzülmemeleri, korkmamaları gerektiğini anladıklarında veya öğrendiklerinde bile bu tutkularını bir tarafa bırakmaz, onların etkileri altında kalmaya devam ederler</span><span class="t13">&rdquo; (LS, 65 A).</span></p>

  <p class="p0">Stoacıların iyi ve kötü duyguların, heyecanların ve tutkuların kaynağı olarak doğru veya yanlış yargıları görmeleri, onların son derecede hayati önem taşıyan temel, pratik bir tezlerinin teorik kaynağını oluşturmaktadır. Bu, tüm Stoacı ahlak felsefesinin özünü teşkil eden ve Epiktetos ile Marcus Aurelius gibi son dönem Stoacılarının özellikle vurguladıkları iyi ve kötünün, mutluluk ve mutsuzluğun özleri itibariyle dış şeylere değil, bize, sadece bize bağlı oldukları tezidir: İyi ve kötü, erdem ve erdemsizlik, mutluluk veya mutsuzluk bize bağlıdır, çünkü onlar bizim doğru veya yanlış düşüncelerimizle, yargılarımızın sonuçlarından başka şeyler değildir.</p>

  <p class="p0">Epiktetos&rsquo;a ayırdığımız bölümde onun bu tezi son derece etkili bir biçimde şu sözlerle dile getirdiğini görmüştük:</p>

  <p class="p4"><span class="t13">&ldquo;İnsanları rahatsız eden, şeylerin kendileri değildir; şeyler hakkındaki yargılarıdır. Örneğin ölüm kesinlikle korkunç değildir; çünkü eğer öyle olsaydı, Sokrates öyle olduğunu düşünürdü. Korkunç olan, ölümün korkunç olduğuna ilişkin yargıdır. Bundan dolayı engellendiğimiz, rahatsız olduğumuz veya üzüntü duyduğumuz her seferinde başkalarını değil kendimizi yani kendi yargılarımızı suçlamamız gerekir&rdquo; (</span><span class="t14">Düşünceler,</span> <span class="t13">V).</span></p>

  <h3 class="h30"><a id="ncx1351"></a><a id="a148"></a>Erdem ve Mutluluk</h3>

  <p class="p0">Stoacılar için tüm doğa incelemesinin amacının ahlak için bir hazırlık olmasına paralel olarak, tüm ahlak incelemelerinin amacı da insan için mutluluk sağlamaktır. Öte yandan mutluluk ancak insanın aklî faaliyetinde veya erdemde aranması ve bulunması gereken şeydir. Başka bir deyişle, <span class="t12">en yüksek iyi sadece erdemdir</span> ve <span class="t12">mutluluk da sadece erdemli bir hayattan ibarettir.</span></p>

  <p class="p0">Stoacılar insan ruhuna özelliğini veren şeyin onun en üst kısmı olan akıl olduğunu savundukları için erdemi, Sokrates gibi esas olarak bilgiye indirger. Sokrates gibi onlar için de erdemsizlik veya kötülük, esas olarak bilgisizlikten kaynaklanır veya ona indirgenebilir. Bu onları yine Sokrates&rsquo;i izleyerek erdemin öğrenilebilir bir şey olduğu görüşüne götürür. Ancak bu onların sadece bilgiyle yetindikleri veya Platon ve Aristoteles gibi <span class="t12">bilgiyi pratik faaliyetin üzerine yerleştirdikleri</span> anlamına gelmez. Çünkü Sokrates gibi Stoacılar için de <span class="t12">bilgi özü itibariyle insanın akılsal davranışı için bir araç</span> olma durumundadır. O halde Stoacı ilkelere göre erdem, teori ile uygulamanın, bilgi ile pratiğin el ele vermesi sonucu ortaya çıkar ve <span class="t12">entelektüel bilgiye dayanan eylem</span> olarak tanımlanır.</p>

  <p class="p0">İlkçağ felsefesinde erdemle bilgi arasında zorunlu ve sarsılmaz bir ilişki kuran, erdemi bilgiye, erdemsizliği bilgisizliğe indirgeyen, hiç kimsenin bilerek veya isteyerek kötülük yapamayacağını ileri süren Sokrates&rsquo;in, ahlâkî eylemde iradenin veya arzunun rolünü göz önüne almayan bir tutum içinde olduğunu görmüştük. Stoacılar da aynı düşünceyi devam ettirir. Onlara göre ahlâkla veya iyi ile ile ilgili bilginin arzu veya iradeden önce geldiğini veya bunun tersine iradenin bilgiyi bir yardımcı olarak kullandığını, ondan yararlandığını düşünmek doğru değildir. Tersine ahlâkî eylemde, bilgi ve irade birbirlerinden ayrılmaz bir bütün olarak karşımıza çıkmakla kalmaz, onlar bunun da ötesinde aslında bir ve aynı şeydirler.</p>

  <p class="p0">Platon&rsquo;dan başlayarak, Yunan ahlâk felsefesinde dört temel erdemin var olduğu ve onların birbirlerinden ayrılamaz olduğu yönündeki görüşün yaygınlık kazandığını biliyoruz. Platon&rsquo;un varlığını ileri sürdüğü dört temel erdem, ruhun arzulu kısmının erdemi olan <span class="t12">ölçülülük,</span> öfkeli kısmının erdemi olan <span class="t12">cesaret,</span> akıllı kısmının erdemi olan <span class="t12">pratik bilgelik</span> veya <span class="t12">basiretle</span> (prudence, phronesis), bu üç erdemin birliğini meydana getiren <span class="t12">adaletti.</span></p>

  <p class="p0">Diogenes ve Stoabios, Stoacıların erdemleri birincil ve ikincil erdemler olarak iki gruba ayırdıklarını ve birinci gruba giren erdemler olarak basiret, cesaret, ölçülülük ve adaleti belirttiklerini söylemektedir.</p>

  <p class="p0">Erdemlerin birliği veya tekliği konusuna gelince, Stoacılar arasında bu konuda bir görüş ayrılığının olduğu anlaşılmaktadır. Eretrialı Menedemos ve Khioslu Ariston&rsquo;un erdemlerin birliği görüşünü savunmalarına karşılık, Zenon&rsquo;un dört temel erdemin birbirlerinden ayrılamaz olmakla birlikte farklı oldukları tezini savunduğu, Krizippos&rsquo;un ise bu tartışmada Zenon&rsquo;unkine daha yakın bir duruşu benimsediği anlaşılmaktadır.</p>

  <p class="p0">Ariston&rsquo;a göre erdem kendisi bakımından yalnızca tek bir şeydir. Bizim birçok erdemden söz etmemizin nedeni, onun konusu olan şeylerin farklılığıdır. Bir erdem diğerinden herhangi bir iç veya özsel niteliği bakımından ayrılmaz, ortaya çıktığı veya kendini gösterdiği dış şartların veya durumların farklılığından ötürü ayrılır. Plutarkhos, Ariston&rsquo;un bu görüşünü bir benzetmeyle şöyle açıklamaktadır:</p>

  <p class="p4"><span class="t13">&ldquo;Khioslu Ariston da erdemi, &lsquo;sağlık&rsquo; diye adlandırdığı özü itibariyle tek olan bir şeye özdeş kılmıştır...[Ona göre] erdem, bıçak veya ateşe benzer bir şeydir. Nasıl ki bir bıçak farklı durumlarda farklı şeyler yapan, ateş farklı şeyler üzerinde farklı etkiler meydana getiren bir şey olmakla birlikte bir ve aynı şey iseler erdem de farklı durumlarda farklı fiillerde bulunmasından dolayı farklı adlar almakla birlikte aslında bir ve aynı ruh halinden, ruhun &lsquo;sağlıklı hali&rsquo;nden başka bir şey değildir&rdquo; (LS, 61 B).</span></p>

  <p class="p0">Buna karşılık Zenon&rsquo;un farklı erdemlerin varlığını kabul ettiğini görmekteyiz. Bu konuda da bilgi kaynağımız yine Plutarkhos&rsquo;tur:</p>

  <p class="p4"><span class="t13">&ldquo;Zenon, birbirlerinden ayrılamaz olmakla birlikte birbirlerinden ayrı ve farklı oldukları gerekçesiyle, Platon gibi, basiret, cesaret, ölçülülük ve adalet olarak birbirinden farklı çok sayıda erdemin varlığını kabul etmektedir. Bununla birlikte onları tanımlarken şeylerle ilgili farklı, durumlarına göre eylemlerde farklılık gösteren tek bir erdem olduğunu ileri sürerek cesaretin dayanıklılık gerektiren şeylerde</span> <span class="t14">basiret,</span> <span class="t13">ölçülülüğün seçimle ilgili şeylerde</span> <span class="t14">basiret,</span> <span class="t13">adaletin dağıtım gerektiren şeylerde</span> <span class="t14">basiret,</span> <span class="t13">nihayet özel anlamda basiretin da eylem gerektiren şeylerde</span> <span class="t14">basiret</span> <span class="t13">olduğunu söylemektedir... Krizippos&rsquo;un da görüşü budur&rdquo; (LS, 61 C).</span></p>

  <p class="p0">Stobaios da, Stoacıların erdemin özü itibariyle bir <span class="t12">bilgi</span> olduğu ana görüşlerinden hareketle farklı erdemlerin bir aynı bilginin veya bilimin (episteme) farklı türleri veya uygulamaları olduğu konusunda görüş birliği içinde olduğunu belirtmekte ve onların bu yöndeki görüşlerini şu şekilde açıklığa kavuşturmaktadır:</p>

  <p class="p4"><span class="t13">&ldquo;Basiret, yapılması ve yapılmaması gereken şeylerle ne yapılması ne de yapılmaması gereken şeylerin bilgisidir veya iyi, kötü ve tarafsız şeylerin bilgisidir... Ölçülülük seçilmesi veya kaçınılması gereken şeylerle yine tarafsız durumların bilgisidir. Adalet, kişilere hak ettikleri şeyleri dağıtmakla ilgili bilgidir. Cesaret de korkulması ve korkulmaması gereken şeylerle böyle olmayan şeylerin bilgisidir&rdquo; (LS, 61 H).</span></p>

  <p class="p0">Stobaios bir başka yerde erdemle bilgi arasındaki sıkı ilişkileri ve erdemlerin ne bakımdan birbirlerinden farklı olduklarını daha açık bir biçimde şöyle ortaya koymaktadır:</p>

  <p class="p4"><span class="t13">&ldquo;Bilimler (episteme) ve uzmanlıklar demek olan bütün erdemler aynı bilgileri (theorama) ve ereği paylaşırlar. Bundan dolayı birbirlerinden ayrılamazlar. Çünkü onların birine sahip olan tümüne sahip olur ve onların birine uygun olarak eylemde bulunan da tümüne uygun eylemde bulunmuş olur. Onlar birbirlerinden ancak kendilerine özgü bakış açılarıyla ayrılırlar. Çünkü basiretin bakış açısı, birincil olarak, yapılması gereken şeylerin bilgisi ve uygulamasıdır; ikincil olarak yapılması gereken bu şeylerin sarsılmaz bir şekilde yapılması amacıyla dağıtılması, seçilmesi ve dayanılması gereken şeylerin bilgisidir. Ölçülülüğün özel bakış açısı, esas olarak, içtepileri sağlıklı bir durumda tutmak ve onların bilgisini edinmektir; ama ikincil olarak onun amacı insanın sarsılmaz bir şekilde içtepilerini yönlendirmesi için diğer erdemlerle ilgili şeyleri bilmektir. Benzer şekilde cesaret esas olarak katlanılması gereken her şeyin bilgisini içine alır; ikincil olarak ise diğer erdemlerle ilgili şeyleri bilmek ister. Nihayet adalet esas olarak kişilerin hak ettikleri şeyleri araştırır, ama ikincil olarak geri kalan şeyleri de inceler&rdquo; (LS 61 D).</span></p>

  <p class="p0">Stoacıların erdem konusundaki diğer önemli bir görüşleri de, <span class="t12">erdemle erdemsizlik arasında hiçbir ara durumu kabul etmemeleridir.</span> Onlara göre, erdeme sahip olan ona tümüyle, bütün olarak sahiptir; ona sahip olmayan ise ondan tümüyle, bütün olarak yoksundur. Böyle bir insanın erdeme sahip olmaya daha yakın veya daha uzak olmasının hiçbir önemi yoktur. Diogenes Laertius, bu konuyla ilgili bir benzetmeye başvurarak, bir değneğin düz ya da eğri olması gibi, Stoacıların da bir insanı ya adil veya adaletsiz olarak nitelendirdiklerini ve bu durumun bütün diğer erdemler için söz konusu olduğunu ileri sürdüklerini söylemektedir (DL, VII, 127). Aynı konuyla ilgili olarak bir başka benzetme yapan Plutarkhos, nasıl boğulma gerçekleşirken, insanın başının suyun bir karış altında olmasıyla beş yüz karış altında olması arasında bir fark yoksa, Stoacıların erdemsizlik bakımından insanların içinde bulundukları dereceler arasında da hiçbir ayrım yapmadıklarını söylemektedir (LS, 61 T).</p>

  <h3 class="h30"><a id="ncx1367"></a><a id="a149"></a>Bilge İnsan</h3>

  <p class="p0">Stoacıların bu görüşlerinin mantıksal sonucu, onların daha önce birkaç kez değindiğimiz gibi insanları ahlâkî bakımından aralarında hiçbir benzerlik bulunmayan iki ana gruba ayırmış olmalarıdır. Bu iki ana grup, bilgeler ve geri kalanlar yani sıradan insanlar, bilgisizler, aptallar veya delilerden meydana gelmektedir. Bu iki grubu Stoacılar birbirini mutlak olarak dışlayan ve aralarında hiçbir geçiş noktası olmayan, birbirine tamamen kapalı iki insan kategorisi olarak ele almaktadırlar. Böylece, bilgeler arasında hiçbir bilgisiz veya aptal olmadığı gibi bu ikinciler arasında da herhangi bir bilgeliğe sahip birini bulmak mümkün değildir. Bilge insanın her türlü yanlıştan, kusurdan korunmuş olan mükemmel bir varlık olmasına karşılık, bilge olmayan kişinin yaptığı her şey yanlıştır, kötüdür. Bilge insanın her konuda doğru bilgiye sahip olmasına karşılık diğerinin sahip olduğu şey sadece kanıdır, sanıdır.</p>

  <p class="p0">Stobaios, Stoacıların bilgeler ve geri kalanlar ayrımını onların ahlâkının temel kavramı olan erdemliler ve erdemsizler kavram çifti etrafında ortaya koymaktadır:</p>

  <p class="p4"><span class="t13">&ldquo;Erdemli insanlar sınıfının bütün hayatları boyunca bütün erdemleri uygulamalarına karşılık, erdemsiz insanlar bunların zıddını, kötü ve kusurlu şeyleri yaparlar. Bundan dolayı birinci grubun yaptıkları her şeyde ahlâkî bakımdan mükemmel olmalarına karşılık, diğer grup her zaman ahlâkî yanlışlar yapar. Erdemli insanın yaptığı her şeyde hayat tecrübesini kullanmasına ve böylece akıllı, ölçülü ve diğer erdemlerle uyum içinde eylemde bulunması anlamında her şeyi iyi bir şekilde yapmasına karşılık erdemsiz insan her şeyi kötü bir şekilde yapar&rdquo; (İG, 222).</span></p>

  <p class="p0">Zeller&rsquo;in haklı olarak işaret ettiği gibi, Stoacılar, bilge insanın mutlak kusursuzluğu üzerinde ısrar etmekten ve onu bilge olmayan insanların mutlak yetersizliği karşısına koymaktan büyük zevk duyarlar. Böylece bilge insan, bütün insanlar arasında <span class="t12">özgür olan</span> tek insandır, çünkü o iradesini kullanarak kendini kontrol etme gücüne sahiptir. Bilge insan bütün insanlar arasında <span class="t12">en güzel olan</span> tek insandır, çünkü güzel olan yalnızca erdemdir ve erdeme sahip olan yalnızca odur. Yine bütün insanlar arasında gerçek anlamda <span class="t12">zengin ve mutlu olanın</span> yalnızca o olduğu söylenebilir, çünkü ruhun iyileri en değerli olanlardır ve gerçek zenginlik de hiçbir şeye ihtiyacı olmamaktır. Hiçbir şeye ihtiyacı olmayan insan ise yalnızca bilge insandır (Zeller, 270).</p>

  <p class="p0">Stoacılar bununla da kalmaz, bilge insanın aynı zamanda <span class="t12">mükemmel bir kâhin, mükemmel bir rahip, mükemmel bir şair, mükemmel bir hatip, mükemmel bir diyalektikçi, mükemmel bir devlet adamı, hatta mükemmel bir koca, mükemmel bir baba</span> olduğunu söylerler. Onun bütün bu sanatları veya işleri en mükemmel bir şekilde gerçekleştiren bir varlık olmasının nedeni onların tümünün son tahlilde doğru bilgiye dayanması ve bu bilgiye ise insanlar arasında sadece bilge insanların sahip olmasıdır. Örneğin kehanet, insan hayatıyla ilgili olarak tanrılar veya daimonlar tarafından gönderilen anlamlı işaretlerin teorik bilgisine dayanır. Bu bilgiye ise ancak bilge sahiptir. Örneğin rahibin kurbanlar, dualar, arınmalarla ilgili yasalar konusunda tecrübe sahibi olması, tanrıların doğasını yakından bilmesi vb. gerekir. Bütün bunları da ancak bilge bilebilir ve bu durum geri kalan diğer meslekler veya sanatlar için de geçerlidir.</p>

  <p class="p0">Bilge insanlar -veya iyi veya erdemli insanlar, çünkü bütün bunlar bir ve aynı şeydiraynı zamanda gerçek anlamda büyük, güçlü, soylu, kuvvetli varlıklar olarak görülmelidirler; onlar büyüktür, çünkü hedef ve amaçlarını yerine getirir; aynı zamanda güçlü olup, her bakımdan gelişmiş ve kuvvetli oldukları için yenilmezdirler. Bundan dolayı onlar ne kimse tarafından bir şeye zorlanabilir ne de kendileri kimseyi bir şeye zorlarlar; kimseye zarar vermezler, kimse de onlara zarar veremez. Ne kimseyi aldatırlar ne kimse tarafından aldatılabilirler.</p>

  <p class="p0">Bu özellikleri onları insanlar arasında gerçek anlamda krallar diye adlandırılmaya layık tek varlıklar haline getirir, çünkü krallık hiç kimseye hesap vermeyen bir kurumdur ve bu özelliğinden ötürü de o ancak bilgelerin elinde olan bir egemenliktir (DL, VII, 122).</p>

  <p class="p0">Stoacılar bilge insanın tasvirinde o kadar ileri giderler ki, sonuçta onunla tanrılar, onun mutluluğuyla tanrıların mutluluğu arasında hiçbir fark görmezler. Stobaios, Krizippos&rsquo;un bilge insanın mutluluğunun Zeus&rsquo;un mutluluğundan hiçbir farkı olmadığını, Zeus&rsquo;un mutluluğunun bilge insanın mutluluğundan ne daha büyük, ne daha şerefli olmadığını söylediğini belirtir (İG, 222).</p>

  <p class="p0">Stoacılar özelliklerini bu kadar olağanüstü hale getirdikleri bilgenin ortaya çıkmasının çok zor olduğunu da kabul ederler. Bu bağlamda olmak üzere ne Zenon, ne Krizippos bu tür bir bilge oldukları iddiasında bulunmamışlardır. Krizippos, buna ek olarak, Stoacılığın bilge insan kuramıyla gerçek hayatta var olan insanların pratik ahlâkî kabiliyetleri arasındaki uçurumun farkında olduğunu gösteren sözler söylemektedir:</p>

  <p class="p4"><span class="t13">&lsquo;Büyüklük ve güzelliklerinden ötürü hayal gibi, insanla, insan doğasıyla uyuşmaz gibi görünen şeyler söylediğimizin farkındayım&rsquo; (Long, 204).</span></p>

  <p class="p0">Ama bu Stoacıların kendisine ulaşmamız, davranışlarımızı kendisine uydurmamız veya kendisine göre düzenlememiz gereken bir ahlâk ideali olarak sözünü ettiğimiz bilge insan kavramından fedakârlık etmeyi doğru buldukları anlamına gelmez.</p>

  <p class="p0">Afrodisyaslı Aleksandros, Stoacıların erdemle, erdemsizlik arasında hiçbir ara derece kabul etmemeleri, insanları birbirlerinden kesin hatlarla bilgeler ve geri kalanlar diye ikiye ayırmalarının yarattığı olumsuz sonuçlara işaret etmektedir: Bu durumda, ona göre, insanların çoğunluğunun kötü olduğunu, iyi veya erdemli insanların ise ancak efsanelerde var olan Habeşlilerin Anka kuşları gibi son derecede nadir varlıklar olduğunu, bilge olmayan bütün insanların aralarında hiçbir ayrım yapmaksızın deli olduklarını, sonuç olarak insanlığın en büyük bölümünün kötü, iflah olmaz delilerden meydana geldiğini kabul etmek gerekecektir ki, bunun ahlâkî bakımdan işe yarar bir görüş olmadığı açıktır.</p>

  <p class="p0">Bu tür eleştiriler sonucunda Stoacıların söz konusu yanılmazlık, mutlak uygunluk, aklî mükemmellik, her şeyi en iyi bir biçimde yapma niteliklerine sahip bilge idealinden vazgeçmeksizin, bazı adımlar atma ihtiyacını duydukları da anlaşılmaktadır.</p>

  <p class="p0">Bu yönde atılan adımların teorik temelini Stoacıların bilge insanla geri kalan insanlar, sıradan insanlardan meydana gelen katı sınıflandırmaları içine üçüncü bir insan grubunu dahil etmeleri oluşturmuştur. Bu son grup mutlak olarak bilge insandan farklı olmakla birlikte <span class="t12">ona doğru ilerleme göstermesi mümkün olan</span> insanları içine almaktadır.</p>

  <p class="p0">Stoacılık içinde bu yönde bir görüşün aslında yukarda kendisinden aktardığımız pasajda görüldüğü gibi ilk defa Krizippos&rsquo;la ortaya çıktığı anlaşılmaktadır. Plutarkhos Krizippos&rsquo;un <span class="t12">Adalet Üzerine</span> adlı eserinin üçüncü kitabından bu yönde bir başka düşüncesini daha nakletmektedir. Burada Krizippos&rsquo;un adaletten söz ederken &lsquo;aşırı büyüklüğü ve güzelliğinden ötürü insan düzeyinde, insan doğası düzeyinde bir şeyden değil de bir hayalden söz ediyor gibiyiz&rsquo; dediğini söylemektedir (LS, 66 A). Plutarkhos bir başka yerde, Krizippos&rsquo;un bu kez bir başka eseri olan <span class="t12">Retorik Üzerine&rsquo;de</span> Stoacı görüşlerin halk için tasarlanmadığını, bundan dolayı toplumsal bir önemi olmadığını itiraf ettiğini belirtmektedir.</p>

  <p class="p0">Ancak Stoacılık içinde bu yönde çabanın esas olarak Panaitios&rsquo;la ağırlık kazanmış görünmektedir. Cicero <span class="t12">Ödevler Hakkında</span> adlı kitabında muhtemelen Panaitios&rsquo;a atıfta bulunarak Panaitios&rsquo;un &lsquo;hayatın mükemmel ve gerçekten bilge olan insanlarla yaşanmadığı&rsquo; olgusuna işaret ederek &lsquo;kendilerinde herhangi bir erdemlilik işareti görülen hiç kimsenin tümüyle ihmal edilmemesi gerektiği&rsquo;ni düşündüğünü söylemektedir (LS, 66 E).</p>

  <p class="p0">Gerçekten de özel olarak kendisine ayırdığımız bölümde gördüğümüz gibi Panaitios, Krizippos&rsquo;un bütün erdemleri sadece bilgeliğe bağlamasına veya ona özdeş kılmasına karşı çıkarak bilgelikle diğer erdemler arasında bir ayrım yaptığı gibi, erdemle veya tam, &lsquo;mükemmel erdem&rsquo;le onun zıddı olan erdemsizlik arasına da &lsquo;erdeme benzeyen şey, erdemsi şey&rsquo; diye nitelendirdiği üçüncü bir şeyi yerleştirmektedir. Buna göre mükemmel erdeme sahip olmayan, bununla birlikte erdeme benzeyen, erdemsi olan bir şeye sahip olan insanlar vardır. Bilge olmayan herkes aptal veya deli olmadığı gibi tam erdeme sahip olmayan herkes de kötü değildir. Panaitios&rsquo;a göre bilgelik ve tam erdem kavramları üzerinde gereğinden fazla ısrar etmek, gerçek hayatı, ahlâkî hayatı anlamayı zorlaştırması yanında insanların ahlâkî eğitimini imkânsız kılma tehlikesini içermektedir. Bundan dolayı &lsquo;en iyi&rsquo; veya &lsquo;tam, mükemmel&rsquo;, bir model veya ideal olarak doğrudur ve geçerlidir; ama insan olarak bizi asıl ilgilendirmesi gereken onlardan sonra gelen şey yani &lsquo;ikinci iyi&rsquo; olmalıdır.</p>

  <p class="p0">Öte yandan yine daha işaret ettiğimiz üzere Panaitios insanın ahlâkî davranışlarını kendisine uydurması gereken norm veya ölçü olarak sadece evrensel doğayı değil, onun yanında ve esas olarak &lsquo;insan doğası&rsquo;nı almakta ve buna uygun olarak insanlar arasındaki farklılıklara ve bireyselliklere önem vermektedir. Panaitios&rsquo;un bu son konuda Cicero&rsquo;un geniş olarak üzerinde durduğu bir &lsquo;roller kuramı&rsquo; nı geliştirmiş olduğu anlaşılmaktadır.</p>

  <p class="p0">Bu kurama göre doğa insana çeşitli roller vermiştir. Bu rollerden birisi hepimizin aynı akla, bizi hayvanlardan ayıran ortak konumumuza uygun olarak paylaştığımız evrensel roldür. İkinci rol ise hepimizin özel olarak sahip olduğumuz bireyselliğimize, kişiliğimize uygun olan, olması gereken roldür. O halde aradığımız doğru hayatı daha kolay gerçekleştirmemiz için bize özgü olan bu bireysel özelliklerimize sıkı sıkıya sarılmamız gerekir. Çünkü insanın kendi doğasına karşı çıkması ve ulaşamayacağı bir şeyin peşinde koşması yararsızdır. Bundan dolayı hepimiz kendi özel yapımızı, mizacımızı, güçlü ve zayıf yanlarımızı tanımaya ve onları göz önünde tutarak kendimize en iyi uyan şeyleri gerçekleştirmeye çalışmalıyız.</p>

  <p class="p0">Panaitios bunlarla da yetinmemekte, ayrıca eylemde bulunurken içinde bulunduğumuz şartları, zamanın ve zeminin sonucu olan şeyleri de göz önünde bulundurmamız gerektiğini söylemektedir. Nihayet, Panaitios için, bütün bunlar kadar önemli olan bir şey hayatta ne olmak istediğimize karar vermemizdir. Çünkü, Panaitios&rsquo;a göre, soylu doğum, zenginlik, sağlık, askeri veya sivil görevler ve bunların zıtlarının dış şeylere, şansa, şartlara bağlı olmalarına karşılık ne olmak, hangi rolü benimsemek istediğimiz bizim kendi özgür seçimimize bağlıdır. Kim olacağımıza, ne tür bir insan olacağımıza, ne tür bir hayat sürmek istediğimize kararı verecek olan biziz (LS, 66 E).</p>

  <p class="p0">Panaitios&rsquo;un insan kişiliğinin ahlâkî değeri konusundaki bu ısrarı, Long-Sedley&rsquo;in haklı olarak vurguladığı gibi, tüm antik çağ felsefesinde benzeri olmayan bir fikir olarak ortaya çıkmaktadır. Gerçi Aristoteles de &lsquo;doğru orta&rsquo;nın mutlak anlamda doğru orta olmadığı, bize göre doğru orta olduğu görüşüyle bir bakıma Panaitios&rsquo;un söylediği şeyi önceden haber vermektedir; ancak Panaitios&rsquo;un <span class="t12">mutluluk ile kişilik</span> arasında kurduğu ilişkinin Aristoteles&rsquo;inkine göre hem daha açık, hem daha derin olduğu görülmektedir. Panaitios kişiliğin oluşumunda dış faktörlerle kişilerin kendilerine ait olan özellikleri arasında ayrım yapması, kişinin türü bakımından oynaması gereken rolle, bireysel özellikleri ve içinde bulunduğu şartlar sonucu oynaması gereken rolleri birbirinden ayırt etmesi ve en önemlisi ne olmak istediğine, ne yapmak istediğine ilişkin kararı kişinin kendisine bırakmasıyla, ahlâk felsefesine geleceği olan son derece önemli bir fikir mirası bırakmıştır.</p>

  <p class="p0">Epiktetos ile Marcus Aurelius&rsquo;un da bu aynı yönde ilerleyip, sözü edilen fikri daha da zenginleştirip derinleştirdiklerini görmekteyiz. Epiktetos <span class="t12">Konuşmalar</span>'ında bu konuyla ilgili olarak şunları söylemektedir:</p>

  <p class="p4"><span class="t13">&ldquo;Birinci olarak bu ilkeler üzerinde çalışmalı ve onların dışında bir şey yapmayarak ruhumuzu bu amaç üzerinde yoğunlaştırmalıyız: Bize dıştan olan, bizim olmayan hiçbir şeyin peşinde koşmamak, sadece seçtiğimiz şeyi izlemeli, geri kalan her şeyi bize nasıl verilmişlerse öyle almalıyız. Bundan sonra kim olduğumuzu, görevimizin ne olduğunu hatırlamalı ve bize özgü, bize uygun olan işleri toplumsal ilişkilerimizin şartlarına uyacakları şekilde düzenlemeye çalışmalıyız. Şarkı söylemek, oynamak için uygun zaman nedir? Kimlerin yanında bunları yapmamız gerekir? Yaptığımız şeylerin hangisi yersiz olacaktır? .. Ne zaman alay etmeli, kime gülmeliyiz? Hangi koşullarda kiminle birlikte bulunmalıyız? Son olarak toplum içinde kendi benliğimizi nasıl korumalıyız? .. Hatasız olmak mümkün müdür? Hayır, bu bizim gücümüzün ötesindedir. Ama sürekli olarak haksızlık yapmama niyetini korumamız mümkündür En azından dikkatimizi gevşetmeyerek birkaç hata yapmaktan kaçınabilirsek bununla yetinmeliyiz&rdquo; (LS, 66 F).</span></p>

  <p class="p0">&nbsp;</p>
</body>
</html>
