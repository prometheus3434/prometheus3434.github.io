<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Mantığın Alanı ve Kapsamı</title>
</head>

<body>
  <h3 class="h30"><a id="a86"></a>Mantığın Alanı ve Kapsamı</h3>

  <p class="p0">Stoacılar mantık derken, bizim bugün mantıktan anladığımızdan daha geniş bir inceleme alanını kastederler. Aristoteles&rsquo;in mantığını incelerken onun bazı açılardan bugünkü mantık anlayışımızı aşan bir görüşe sahip olduğunu görmüştük. Aristoteles için mantık, yalnızca düşüncenin kendi yasalarına göre düzgün yani tutarlı bir biçimde nasıl çalıştığını araştırmaktan veya göstermekten fazla bir şeydi. Çünkü Aristoteles&rsquo;e göre mantık, aynı zamanda bir metodolojiydi ve onun <span class="t12">İkinci Analitikler</span>'inin özel inceleme konusu olan apodiktik kıyaslar, biçimsel açıdan doğru ve tutarlı akıl yürütmeler veya kanıtlamalar olmaları dışında bizi bilimsel bilgiye götüren bir bilim yöntemi olma özelliğine de sahiptiler.</p>

  <p class="p0">Öte yandan, Aristoteles&rsquo;in bizi kesin bilimsel bilgilere götüren apodiktik kıyaslar yanında muhtemel, makul veya yaygın olarak kabul edilen öncüllerden hareketle geliştirilen diyalektik akıl yürütmeleri, mantığın bir başka inceleme alanı olarak ele aldığını da görmüştük. Diyalektik akıl yürütmeler veya kıyaslar, biçimsel nitelikleri bakımından apodiktik akıl yürütmelerden farklı değildi. Bunların farkı, öncüllerinin bilimsel kanıtlamanın öncüllerinden içerik bakımından farklı olmasından dolayı, sonuçlarının da içerik açısından farklı olması yani bilimsel bakımdan kesin güvenilir olmamasıydı. Bundan başka Aristoteles, örnekler ve örtük kıyaslardan meydana gelmesinden dolayı, amacı ikna etmek olan retoriğin de diyalektikle bazı yakın ilişkileri olduğunu söylemekteydi.</p>

  <p class="p0">Stoacıların da bu yönde yürüdüklerini, hatta mantığın alanını ve ele alması gereken konuları belirlerken Aristoteles&rsquo;ten daha kapsamlı bir görüşe sahip olduklarını görmekteyiz. Stoacılar, mantığın alanı içine düşüncenin ifadesi olan <span class="t12">dille ilgili çalışmaları</span> da katmaktadırlar. Onlara göre mantık, sadece akıl yürütmelerin veya kanıtların biçimlerini, kalıplarını (patterns) değil, <span class="t12">akılsal konuşmayla ilgili her şeyin incelemesini</span> içine alır. Bu, mantığın sadece düşünceyi, düşüncenin ilkelerini, akıl yürütmeyi ve onun biçimlerini değil, dili, dilin ses ve anlamla ilgili cephelerini (fonetik ve semantik), cümle kuruluşu ve üslûpla ilgili incelemeleri de (phraseology ve stilistik) kapsaması anlamına gelmektedir. Nihayet Stoacılara göre mantığın araştırma alanı bunlarla da sınırlı değildir; bilginin imkânı, kaynağı, doğru, doğrunun ölçütü gibi bugün daha çok bilgi kuramının alanına girdiğini düşündüğümüz diğer ana bir inceleme alanını da bunlara katmak gerekir.</p>

  <p class="p0">Stoacıların mantıkla ilgili görüşlerinin başlangıcı Zenon&rsquo;a dayanmaktaysa da onun hakkında bu denli geniş kapsamlı anlayışın asıl sahibinin Krizippos olduğu anlaşılmaktadır. Stoacıların mantığı hakkında bilgi veren çeşitli kaynaklar, mantığı ilk kez bu yönde ele alan ve geliştiren kişinin Krizippos olduğu üzerinde görüş birliği içindedir.</p>

  <h3 class="h30"><a id="ncx742"></a><a id="a87"></a>Diyalektik ve Retorik</h3>

  <p class="p0">Stoacıların, mantığı önce birbirinden tamamen ayrı iki kısma böldüklerini görmekteyiz. Bunlar retorik ve diyalektiktir. Retorik, Stoacılar tarafından kabaca &lsquo;tek kişi tarafından gerçekleştirilen başarılı konuşma sanatı&rsquo; olarak adlandırılır. Diyalektik ise hem iki kişi tarafından karşılıklı olarak gerçekleştirilen, hem de doğru ve yanlışı konu alan bir konuşma sanatı olarak tanımlanır. Başka bir deyişle diyalektik <span class="t12">doğru</span> <span class="t12">ve yanlış sözleri</span> konu olarak alan bir sanattır, çünkü Stoacılar ifadenin veya sözün doğruluğunu, düşüncenin doğruluğundan ayırmazlar. Onlara göre kelimeler ve düşünceler farklı bakış açılarından ele alınan aynı şeylerdir. Göğüste kaldığı sürece bir düşünce olan bir fikir (logos), telaffuz edilir edilmez bir kelime veya söz halini alır. Bundan dolayı diyalektik biri düşünceleri diğeri ise kelimeleri veya sözleri ele alan iki kısma ayrılır (Zeller, 72 vd).</p>

  <p class="p0">Platon ve Aristoteles&rsquo;in bu disiplinlerle ilgili olarak birbirlerinden son derece farklı görüşlere sahip olduklarını; Platon&rsquo;un diyalektiği felsefenin kendisine veya onun en üst ifadesine özdeş kılmak istemesine karşılık, Aristoteles&rsquo;in onu bilimsel olmayan, ancak belli bakımlardan değeri olan bir akıl yürütme yöntemi biçiminde gördüğünü biliyoruz.</p>

  <p class="p0">Retoriğe gelince, bu konuda da Platon&rsquo;la Aristoteles arasında yine büyük bir görüş ayrılığı vardır. Ancak bu kez deyim yerindeyse roller değişmiştir: Retoriğe belli bir değer verenin Aristoteles olmasına karşılık, Platon&rsquo;un onu hiçbir değeri olmayan bir göz boyama, aldatma etkinliği olarak nitelediğini biliyoruz.</p>

  <p class="p0">Stoacıların ise retorik hakkındaki görüşleri kelimesi kelimesine Aristoteles&rsquo;inkinin aynı olup herhangi bir orijinallik göstermez. Diogenes Laertius&rsquo;un verdiği bilgiye göre onlar da Aristoteles gibi retoriğin siyasi, adli ve törensel olmak üzere üç türü olduğunu kabul etmekte ve retorik bir konuşmanın kendisinden meydana gelmesi gereken parçaları da yine esas olarak Aristoteles&rsquo;inkine benzer bir şekilde sınıflandırmaktadırlar (DL, VII, 42-43).</p>

  <p class="p0">Ancak Stoacıların diyalektik konusunda, Aristoteles&rsquo;ten ayrıldıkları ve daha çok Platon&rsquo;un izinden gittikleri görülmektedir. Bu konuda Diogenes, Stoacıların diyalektiği &ldquo;doğruyu yanlıştan ayırt eden ve inandırıcı sözleri karanlık sözlerden ayırmayı sağlayan bir disiplin&rdquo; olarak tanımladıklarını, ayrıca &ldquo;o [diyalektik] olmaksızın yöntemli bir şekilde soru sormak veya bir soruya cevap vermenin imkânsız olduğu&rdquo;nu ileri sürdüklerini söylemektedir. Bunun sonucu olarak Stoacılar, diyalektik olmaksızın bilge kişinin akıl yürütmesinde yanılmasının mümkün olduğunu ileri sürmektedirler. Bilge insan keskin bir zekaya, nüfuz edici bir kavrayışa sahip olan ve genel olarak akıl yürütmede başarılı olan insandır. Çünkü işi doğru tartışmak, doğru akıl yürütmek olan kişi, önünde bulunan konuları doğru ele almak, kendisine sorulan sorulara doğru cevap vermek gücüne sahip olan kişidir ki, bu özellikler de diyalektik alanında uzman olan bir kişinin özellikleridir (DL, VII, 47-48).</p>

  <p class="p0">Afrodisyaslı Aleksandros da aynı yönde konuşmakta ve Stoacıların diyalektiği &ldquo;düzgün konuşma&rdquo; olarak gördüklerini, düzgün konuşmayı doğru ve uygun olanı dile getirmek olarak aldıklarını, bu özelliği ise filozofun ayırt edici bir niteliği olarak kabul ettiklerini, böylece diyalektiği &ldquo;felsefenin en üst ifadesi olarak tanımladıkları&rdquo;nı söylemektedir (LS, 31 D).</p>

  <p class="p0">O halde Stoacılar, bilimsel bilginin kaynağı ve ölçütü hakkında birazdan göreceğimiz gibi Platon&rsquo;unkinden tamamen farklı, ona tamamen zıt, kararlı olarak deneyci (empirist), hatta duyumcu (sensualist) bir görüşe sahip olmakla birlikte, diyalektiğin kendisi hakkında Platon&rsquo;la benzer bir görüşü paylaşmaktadırlar. Bununla birlikte Platon&rsquo;la Stoacılar arasında şöyle bir farklılıktan da söz etmek mümkündür:</p>

  <p class="p4"><span class="t13">&ldquo;Platon için diyalektikçinin bir soru-cevap süreciyle doğru tanımlara erişen ve böylece şeylerin doğasının ne olduğunu keşfeden bir insan olmasına karşılık Stoacılar bu soru-cevap yöntemini diyalektikçinin kullandığı yöntemlerden biri olarak kabul etmekle birlikte onu felsefe yapmanın asıl yöntemi olmaktan çok bir eğitim yöntemi olarak kabul ediyor görünmektedirler&rdquo; (Long, 122).</span></p>

  <h3 class="h30"><a id="ncx751"></a><a id="a88"></a>Önermeler Kuramı</h3>

  <p class="p0">Stoacıların dar anlamda mantıklarına gelince, bu mantığın esas olarak bir önermeler kuramıyla akıl yürütmeler kuramından meydana geldiğini söyleyebiliriz. Önce ana hatlarıyla önermeler kuramını görelim:</p>

  <p class="p0">Stoacılara göre bir önerme doğru veya yanlış olan bir sözdür veya Diogenes&rsquo;in Stoacıların bizzat kendi sözlerine dayanarak ifade ettiği gibi &ldquo;kendisine doğru veya yanlış yüklemlerinin yüklenmesi mümkün veya zorunlu olan cümledir&rdquo; (DL, VII, 65).</p>

  <p class="p0">Öte yandan Stoacılar önermeleri basit (veya yalın) ve bileşik (veya karmaşık) önermeler olarak iki gruba bölüp; basit önermeler içinde de üç türü ayırt etmektedir: ı) &ldquo;Belirli&rdquo; önerme: &ldquo;Şu adam yürüyor&rdquo;; ıı) &ldquo;Kategorik&rdquo; veya &ldquo;aracı&rdquo; önerme: &ldquo;Sokrates (veya &ldquo;bir adam&rdquo;) yürüyor; ııı) &ldquo;Belirsiz&rdquo; önerme: &ldquo;Biri yürüyor&rdquo;. Birinci tür önermeler, özneleri kendisine bir işaret sıfatıyla işaret edilen şeyleri ifade eden önermelerdir: &ldquo;Şu adam&rdquo; gibi. İkinci ve üçüncü tür önermelerde ise özne gitgide daha fazla bir belirsizlik derecesine sahiptir: &ldquo;Bir adam&rdquo; veya &ldquo;biri&rdquo; gibi.</p>

  <p class="p0">Stoacıların bu ayrımları, mantıksal olmaktan çok metafizik ve epistemolojik görünmektedir. Başka bir ifadeyle bunun gerisinde Stoacıların varlık felsefesi ve varlık anlayışları bulunmaktadır. Bilgi kuramlarını ele alırken üzerinde duracağımız gibi, Stoacılar gerek Platoncu gerekse Aristotelesçi anlamda tümellerin varlığını reddetmektedirler. Onlara <span class="t12">göre dış veya gerçek dünyada var olan şeyler, ancak tikel, duyusal varlıklardır. Tümeller, sadece insan zihninin ürünü olan kavramlardır ve hiçbir tümel kavramın dış dünyada herhangi bir karşılığı yoktur.</span> Bu, az önce değindiğimiz belirli (definite) önermelerdeki &ldquo;şu&rdquo; işaret sıfatının, metafizik ve epistemolojik olarak dış dünyada var olan somut, gerçek, belirli bir varlığa işaret ettiği ve bu tür bir önermenin doğruluğunun da söz konusu yüklemin yani yürümenin &ldquo;şu&rdquo; işaret sıfatıyla kendisine işaret edilen o somut, tikel şeye ait olmasından ibaret olduğu anlamına gelmektedir. Başka deyişle, Stoalılara göre, olumlu (affirmative) doğru bir önerme, hakkında bir ifade olduğu şeyin varlığını gerektirir. Bu şey ise ancak tikel, somut, bireysel bir şeydir. Bu şeyi yani mantıkta özneyi, başka türlü ifade etme yolları ise <span class="t12">gitgide artan bir belirsizlik</span> içerir. Bundan ise &ldquo;kategorik&rdquo; ve &ldquo;belirsiz&rdquo; önermelerin doğruluklarının, onlara karşılık olan veya onları bir başka şekilde ifade eden belirli önermelerin doğruluğuna bağlı olduğu sonucu çıkar.</p>

  <p class="p0">Peki, Stoacılar &ldquo;İnsan ölümlüdür&rdquo; veya &ldquo;İnsan iki ayaklı bir hayvandır&rdquo; türünden önermelerin doğruluk veya yanlışlığı konusunda ne düşünmektedirler? Long, haklı olarak, Stoacıların bu tür sözleri dar anlamda birer <span class="t12">önerme</span> olarak adlandırmayacaklarını söylemektedir: Bunlar anlamlı sözlerdir ama önerme değildirler; çünkü <span class="t12">onların ne doğru, ne yanlış olduğunu söylemek mümkündür.</span> Bunun bir sonucu olarak Stoacıların metafizikleriyle çatışmaması için &ldquo;insan ...dır&rdquo; tarzındaki cümleleri &ldquo;eğer bir şey insansa, o...dır&rdquo; biçiminde koşullu önermeler olarak ifade ettikleri anlaşılmaktadır (Long, 141).</p>

  <p class="p0">Bileşik veya karmaşık önermelere gelince, Stoacıların bunların yedi türünü kabul ettikleri görülmektedir. Bunlardan birincisi &ldquo;eğer&rdquo; bağlacı ile birbirlerine bağlanan iki önermeden meydana gelen koşullu veya koşul bildiren bileşik önermedir. Bu bağlantı ikinci önermenin veya bileşik önermenin ikinci kısmının, birinci önermeyi veya birinci kısmı takip ettiğini ileri sürer: &ldquo;Eğer gündüzse, hava aydınlıktır&rdquo;.</p>

  <p class="p0">İkinci tür bileşik önerme sonuç çıkarıcı (inferential) önermedir. Burada iki önermeyi birbirine bağlayan bağlaç &ldquo;madem ki&rdquo;dir: &ldquo;Madem ki gündüzdür, o halde hava aydınlıktır&rdquo;. Bu bağlantı da ikinci önermenin veya bileşik önermenin ikinci kısmının, birinciyi takip ettiğini ileri sürer, ama buna ek olarak bu birinci kısmın doğru olduğunu da kabul eder.</p>

  <p class="p0">Üçüncü tür bileşik önermeler ayrık (disjunctive) önermelerdir. Burada iki önerme &ldquo;veya&rdquo; bağlacıyla birbirlerine bağlanmaktadırlar: &ldquo;Ya gündüz veya gecedir&rdquo;. Bu bağlantı açıkça görüldüğü üzere iki önermeden birinin mutlaka yanlış olduğunu gösterir.</p>

  <p class="p0">Bileşik önermelerin diğer türleri üzerinde durmayacağız. Onların &ldquo;için&rdquo; bağlacıyla birbirine bağlanan &lsquo;neden bildiren önermeler&rsquo; (&ldquo;Gündüz olduğu için hava aydınlıktır&rdquo;); &lsquo;üstünlük bildiren önermeler&rsquo; (&ldquo;Şimdi geceden çok gündüzdür&rdquo;); &lsquo;aşağı oluşu bildiren önermeler&rsquo; (&ldquo;Şimdi gündüz olduğu kadar gece değildir&rdquo;); &lsquo;karşıtlık bildiren önermeler&rsquo; (&ldquo;Şimdi gündüz ve şimdi gündüz değil&rdquo;) olduklarını söylemekle yetineceğiz (DL, VII, 71-73).</p>

  <p class="p0">Stoacılar bu örneklerde açıkça görüldüğü gibi, sadece <span class="t12">önermelerin mantıksal biçimiyle</span> ilgilenmektedirler. Göstermek istedikleri şey, <span class="t12">önermeler arasında tamamen biçimsel olarak hangi tür ilişkilerin kurulabileceğidir.</span> Bu yine Long&rsquo;un haklı olarak işaret ettiği gibi, Stoacıların modern mantıkçıların &ldquo;doğruluk-fonksiyonları&rdquo; diye adlandırdıkları bir sistemi geliştirme yönünde ilerlediklerini göstermektedir (Long, 142).</p>

  <h3 class="h30"><a id="ncx762"></a><a id="a89"></a>Akıl Yürütmeler veya Kanıtlamalar Kuramı</h3>

  <p class="p0">Stoacılar daha doğrusu bu kuramı ortaya atan Krizippos, mümkün olan bütün doğru veya geçerli akıl yürütmelerin (veya kıyasların) aslında beş ana biçimi veya kalıbı olduğunu ve bütün <span class="t12">mümkün olabilecek akıl yürütmelerin beş ana kalıba indirgenebileceği</span> görüşündedir. Öte yandan bu beş ana geçerli akıl yürütme biçimi, kanıtlanmaya ihtiyaç göstermeyen şeyler olmalarından ötürü, Stoacılar tarafından, &ldquo;kanıtlanamazlar&rdquo; olarak adlandırılmaktadır.</p>

  <p class="p0">Diogenes Laertius&rsquo;un ve Sextus Empiricus&rsquo;un verdikleri listeye dayanarak, bu beş ana kanıtlanamaz veya kanıtlamaya ihtiyaç göstermeyen geçerli akıl yürütme biçimini formel biçimde şöyle ifade edebiliriz: ı) P ise q; p; o halde q (<span class="t12">Gündüz ise hava aydınlıktır: gündüzdür; o halde hava aydınlıktır</span>)<span class="t12">;</span> ıı) P ise q; q-değil; o halde p-değil (<span class="t12">Gündüz ise hava aydınlıktır; hava aydınlık-değil; o halde gündüz-değildir;</span> ııı) Hem p hem q olamaz; p; o halde q değildir (<span class="t12">Hem gece, hem gündüz olamaz; gündüzdür; o halde gece değildir</span>)<span class="t12">;</span> ıv) Ya p veya q; p; o halde q-değil (<span class="t12">Ya gündüz veya gecedir; gündüzdür, o halde gece değildir</span>)<span class="t12">;</span> v) Ya p ya q; p-değil; o halde q (Ya gündüz ya gece; gece-değil; o halde gündüzdür) (DL, VII, 79-81; PAG. 2, 157-158).</p>

  <p class="p0">Sextus Empiricus&rsquo;un verdiği bilgiye göre Krizippos, bu beş temel akıl yürütme biçiminin sadece insana has olmadığını, hayvanların, bu arada köpeklerin bile bu tür akıl yürütme kalıplarından pay aldıklarını ileri sürüyormuş. Örneğin Krizippos, avını kovalayan bir köpeğin üç yola ayrılan bir kavşağa geldiğinde, avının tutmadığı iki yolu kokladıktan sonra artık koklamaya ihtiyaç duymaksızın doğrudan doğruya üçüncü yola gireceğini iddia ediyormuş. Çünkü bu durumda köpek şöyle akıl yürütüyormuş:</p>

  <p class="p4"><span class="t13">&ldquo;Avım ya şu, ya şu veya şu yola girmiş olabilir. Şu veya diğer yola girmediğine göre onun mutlaka üçüncü yola girmiş olması gerekir&rdquo; (PAG, 1, 69).</span></p>

  <p class="p0">Stoacılara göre herhangi bir daha karmaşık akıl yürütmenin geçerliliğini göstermek için, onu bu kanıtlanamaz akıl yürütme biçimlerinden birine veya birden fazlasına indirgemek zorunludur. Ayrıca bu beş kanıtlanamaz kıyas veya akıl yürütme biçimlerinin kendilerini de bazı temel kurallar üzerinde temellendirmek veya gruplandırmak mümkündür. Krizippos&rsquo;un bu yönde bazı çalışmalar yaptığı ve bu akıl yürütme biçimlerini dört <span class="t12">temel kural</span> (themata) üzerine dayandırmaya çalıştığı söylenmektedir. Apuleis bu kurallardan birini bütün bu akıl yürütmelerde ortak olan bir kural olarak genel bir biçimde şöyle formüle etmektedir:</p>

  <p class="p4"><span class="t13">&ldquo;Eğer iki önermeden üçüncü bir önerme çıkarsa, bu önermelerin her birinden sonucun zıddı olan önermeyle birlikte diğer önermenin zıddı çıkar&rdquo; (LS, 36 1).</span></p>

  <p class="p0">Stoacıların bu akıl yürütme kuramıyla Aristoteles&rsquo;in kıyas kuramı arasında bazı benzerlikler olduğu açıktır: Her ikisi de akıl yürütmenin <span class="t12">formel</span> kuralları üzerinde durmaktadırlar. Her ikisi de, öncüller olarak ortaya konulan iki önermeden sonuç olarak bir önermenin çıktığı akıl yürütme biçimleri veya kalıplarını ele almaktadırlar. Bununla birlikte onlar arasında bazı farkların olduğu da görülmektedir: Haklı olarak işaret edilmiş olduğu gibi Aristoteles&rsquo;in mantığı, esas olarak bir <span class="t12">terimler mantığıdır.</span> O orta terim aracılığıyla büyük ve küçük terimler arasında ilişki kurar. Stoacıların mantığı ise bir <span class="t12">önermeler mantığıdır.</span> O, öncüller ve sonucu teşkil eden önermeler arasında ilişki kurar.</p>

  <p class="p0">Stoacıların mantığıyla Aristoteles&rsquo;inki arasında ikinci önemli fark, Aristotelesçi kıyasta akıl yürütme biçiminin esas olarak <span class="t12">koşullu olmamasıdır.</span> Aristoteles, özellikle kıyasa dayanan akıl yürütmeyi koşula dayanan akıl yürütmeden ayırmıştır. Aristoteles&rsquo;te kıyasın biçimsel olarak geçerli olması için öncülleri koşulu ifade eden &ldquo;eğer&rdquo;le başlatmak zorunlu değildir. Yani Aristotelesçi kıyasın klasik örneği olan &ldquo;Bütün insanlar ölümlüdür, Sokrates de insandır, o halde Sokrates de ölümlüdür&rdquo; akıl yürütmesi veya çıkarımını hiç şüphesiz &ldquo;Eğer bütün insanlar ölümlü ise ve eğer Sokrates insansa, o halde Sokrates ölümlüdür&rdquo; şeklinde ilk iki öncülü koşul belirten önermeler olarak da ortaya koyabiliriz. Ama bu zorunlu değildir. Böyle ortaya koymadığımız takdirde Aristotelesçi kıyas geçerliliğinden bir şey kaybetmez.</p>

  <p class="p0">Öte yandan Stoacıların beş başlıca akıl yürütme kalıplarından, ancak ilk ikisinin koşul ifade eden öncüllere dayandığını (p ise q; p; o halde q ve p ise q; q-değil; o halde p), diğerlerinin öyle olmadığını gördük. Bununla birlikte yine Long&rsquo;un işaret ettiği gibi, bütün Stoacı akıl yürütme biçimleri ancak akıl yürütmenin öncüllerini teşkil eden koşullu önerme ise onun öncülü, akıl yürütmenin sonucunu teşkil eden önerme onun sonucu olarak doğruysa geçerlidir (Long, 143).</p>

  <p class="p0">Sonuç olarak, Stoacıların mantığının Aristoteles&rsquo;in mantığı gibi büyük ölçüde formel olmakla birlikte tam olarak da öyle olmadığını söyleyebiliriz. Çünkü Stoacılar da Aristoteles gibi &ldquo;doğru&rdquo; derken, <span class="t12">sadece önermeler arasındaki tutarlılığın sonucu olan mantıksal doğruluğu</span> anlamamaktadır. Onlarda da &ldquo;doğru&rdquo; yine Aristoteles gibi aynı zamanda <span class="t12">bir önermenin, bu önermenin konusu olan nesneyle</span> &ldquo;<span class="t12">uygunluğu</span> &ldquo; (correspondence) anlamına gelmektedir. Başka bir deyişle, onlarda hiçbir önerme aynı zamanda nesnelerin gerçek durumunu uygun bir şekilde yansıtmadığı takdirde, doğru olamaz. O halde <span class="t12">doğru,</span> bu anlamda &ldquo;<span class="t12">gerçek</span>&rdquo;<span class="t12">in önermesel karşılığıdır.</span> Başka deyişle Stoacı mantığın kökleri de, Aristoteles&rsquo;inki gibi evrenin yapısında yatar ve ona dayanır.</p>

  <p class="p0">Stoacılara göre mantık, sadece insan zihninin ürünü olan biçimsel bir sistem değildir. Mantıksal çıkarım veya dedüktif akıl yürütmenin mümkün olmasının nedeni, şeylerin sahip oldukları yapının (constitution) bizzat kendisidir. Bunun da nedeni <span class="t12">mantığın kendisinden kaynaklandığı Logos&rsquo;un veya aklın aynı zamanda evrenin, varlığının yapısını, tözünü, doğasını oluşturmasıdır.</span> Stoacılara göre, bu temel kabullerin sonucu olarak da mantıksal ilişkiler, aynı zamanda ve gerçekte fiziksel-nedensel ilişkilerdir. <span class="t12">Öncül-sonuç ilişkisi doğadaki nedeneser ilişkisinin düşüncedeki karşılığıdır.</span> Mantıktaki öncül-sonuç ilişkisinin zorunluluğu da aslında doğadaki neden-eser ilişkisinin zorunluluğunun sonucudur. Tek cümle ile her türlü bağıntının doğruluğu, aslında Tanrı&rsquo;nın ya da Doğa&rsquo;nın veya kozmik aklın eserinden başka bir şey değildir.</p>

  <p class="p0">Stoacılarda akılla doğa, mantıkla varlık arasındaki bu derin ilişkilerin -ve karışıklığın-ilginç bir örneğini üçüncü halin imkânsızlığı ilkesinin, gelecekteki olaylar için geçerli olup olmadığına ilişkin öğretilerinde bulmaktayız.</p>

  <h3 class="h30"><a id="ncx775"></a><a id="a90"></a>Çift Değerli Mantık ve Üçüncü Halin İmkânsızlığı</h3>

  <p class="p0">Üçüncü halin imkânsızlığı ilkesi, başka bir deyişle yasası bir önermenin ya da onun çelişiğinin zorunlu olduğunu, onların ikisi arasında üçüncü bir halin imkânsız olduğunu söyleyen ilke veya yasadır. Çift değerli mantık ise önermelerin ancak iki değere sahip olduğu yani ya doğru ya da yanlış olmaları gerektiğini, önermelerle ilgili olarak doğru veya yanlış dışında üçüncü bir doğruluk değerinin mevcut olmadığını kabul eden mantıktır. Bu bağlamda Aristoteles&rsquo;in kurmuş olduğu mantık, iki değerli bir mantık olduğu gibi bu mantığın temelinde kabul ettiği ilkelerden biri de üçüncü halin imkânsızlığı ilkesidir.</p>

  <p class="p0">Ancak Aristoteles&rsquo;in üçüncü halin imkânsızlığı ilkesinin gelecekteki tikel olaylara uygulanabilir olduğu konusunda şüphesi vardır. Daha doğrusu Aristoteles&rsquo;in bu konudaki görüşü çok açık değildir; mantık eserlerinden ikincisi olan <span class="t12">Önermeler Üzerine&rsquo;nin</span> 9. Bölümü genel olarak onun bu ilkenin gelecekteki tikel olaylara uygulanamayacağını savunur gibidir.</p>

  <p class="p0">Daha önce işaret ettiğimiz gibi Aristoteles mutlak bir determinist değildir. Ay-üstü dünyasına ait varlıkların ve olayların tam olarak belirlenmiş olduğunu kabul etmekle birlikte, kendi dünyamızda maddenin varlığından ve Formun maddeyi tam olarak belirlemesinin güçlüklerinden ötürü sıkı olmayan bir determinizmi benimser. Bu bakış açısı, onun geleceğe ilişkin tikel olaylar konusundaki görüşünde de kendisini gösterir.</p>

  <p class="p0">Aristoteles <span class="t12">Önermeler Üzerine</span>'nin değindiğimiz bölümünde, bu tür bir tikel olayın örneği olarak gelecekte yapılacak bir deniz savaşını verir: Eğer üçüncü halin imkânsızlığı ilkesi doğruysa, yarın ya bir deniz savaşı olacaktır veya olmayacaktır, üçüncü bir şık ise mümkün değildir. Öte yandan eğer bu dünyada olaylar arasında sıkı ilişkiler varsa ve gelecek geçmişe nedensel bağlarla bağlıysa, gelecekte bir olayın olup olmayacağını veya ne şekilde olacağını şimdiden söyleyebilmemiz gerekir. Aristoteles&rsquo;in kendi sözleriyle &ldquo;Bütün zamanlar boyunca şeylerin doğası bir olayla ilgili öndeyinin (prediction) doğru olabileceği bir yapıya sahipse, bütün zamanlar boyunca bu öndeyinin gerçekleşmesi zorunlu olacaktır&rdquo;. O zaman birinin doğru olarak olacağını söylediği bir şeyin, örneğin yarınki deniz savaşının olmaması imkânsız olacaktır.</p>

  <p class="p0">Ancak Aristoteles, konuyu çeşitli boyutlarıyla ayrıntılı olarak tartıştıktan sonra bu sonucu kabul etmemektedir. Çünkü bunun bizi bazı imkânsızlıklara veya problemlere götürdüğünü düşünmektedir. Ona göre bunu kabul etmek, her şeyden önce gelecekte meydana gelecek bir olayla ilgili düşünüp taşınma (deliberation) ve fiilde bulunma (action) gücümüzü görmezlikten gelmek demektir. Oysa <span class="t12">bunların kendileri de gelecekte meydana gelecek bir olayın nedenleri arasındadırlar.</span> Çünkü yarın bir deniz savaşı olup olmayacağını belirleyen faktörler içinde benim veya bu deniz savaşında rolü olan insanların, bu deniz savaşı üzerinde düşüncelerimizin, onu gerçekleştirmeyi isteyip istememekle ilgili kararlarımızın da rolü vardır.</p>

  <p class="p0">Kaldı ki, meseleyi daha genel olarak ortaya koymak da mümkündür: Aristoteles, içinde bulunduğumuz dünyada sadece insan eylemleri alanında değil, <span class="t12">insan eylemlerinin dışındaki alanlarda da</span> belli ölçüde olumsallığın varlığına izin vermektedir. Bunun kaynağı ise ona göre bizzat eşyanın, daha doğrusu ay-altı dünyasında bulunan nesnelerin, ay-altı dünyasının doğasının bizzat kendi yapısında yatmaktadır. Aristoteles&rsquo;in kendi sözleriyle &ldquo;Sürekli olarak bilfiil olmayan şeylerde iki yönde hareketin imkânı veya &lsquo;kuvve&rsquo;si mevcuttur.&rdquo; Kuşkusuz Tanrı&rsquo;nın düşüncelerinde veya gök cisimlerinin hareketlerinde &ldquo;kuvve&rdquo; veya &ldquo;bilkuvve&rdquo; diye bir şey yoktur. Bunun sonucunda, onlarla ilgili olarak bazı kesin öndeyilerde bulunmamız mümkündür. Örneğin (örnek bize aittir - a.a.) Mars&rsquo;ın yüz gün sonra gökyüzünde nerede olacağını şimdiden kesin bir biçimde söyleyebiliriz. Ama toprağa atılan bir meşe tohumunun, gelecekte hangi yönde hareket edeceğini veya gerçekleşeceğini tam olarak bilmemiz imkânsızdır.</p>

  <p class="p0">Yine Aristoteles&rsquo;in bu bölümde kendi sözleriyle ifade ettiği gibi &ldquo;Bazı durumlarda bir ifadeyi doğrulama veya tasdik etme, onu yanlışlama veya inkâr etmeden daha doğru değildir&rdquo;. Bu tür durumlarda iki alternatiften birinin diğerine göre daha doğru olduğunu yani &ldquo;gerçekleşme yönünde daha büyük bir eğilime sahip olduğunu&rdquo; söylememiz mümkün ve doğrudur. Örneğin, toprağa atılan meşe tohumundan bir meşe fidanının gerçekleşeceğini söylememiz gibi. Ama diğer seçenek yani daha önce üzerinde durduğumuz nedenlerden dolayı onun toprakta çürümesi ve bunun sonucu olarak hiçbir fidanın ortaya çıkmaması mümkündür.</p>

  <p class="p0">O halde, Aristoteles sözlerine devam eder, gelecekle ilgili olaylara ilişkin olarak, örneğin söz konusu deniz savaşı örneğinde, bu deniz savaşının ne olacağını tasdik edebiliriz ne de olmayacağını söyleyebilir ya da onu inkâr edebiliriz. Hiç kuşkusuz Aristoteles, iki çelişik önermeden birinin doğru olmak zorunda olduğunu -ister şimdi ister gelecek söz konusu olsunher şeyin ya doğru veya yanlış olacağını kabul eder; ama gelecek söz konusu olduğunda bu seçenekler arasında bir ayrım yapmanın ve onlardan <span class="t12">hangisinin</span> zorunlu olarak gerçekleşeceğini söylemenin her zaman mümkün olmadığını söyler. Verdiği örnekle söylersek ona göre &ldquo;Yarın bir deniz savaşının olması veya olmaması zorunludur, ama onun ne olması ne de olmaması aynı ölçüde zorunlu değildir.&rdquo;</p>

  <p class="p0">İşte, Stoacıların Aristoteles&rsquo;in gelecekteki tikel olaylarla ilgili olarak yapmaya çalıştığı bu istisnayı kabul etmediklerini görmekteyiz. Özel olarak Krizippos&rsquo;un bu konuyla ilgilendiğini ve Aristoteles&rsquo;in gelecekle ilgili olaylar hakkındaki bu görüşünü reddettiğini Cicero&rsquo;dan öğrenmekteyiz: <span class="t12">Kader Üzerine</span> adlı risalesinde Krizippos&rsquo;un bu konudaki görüşüne gönderme yapan Cicero şunları söylemektedir:</p>

  <p class="p4"><span class="t13">&ldquo;Krizippos burada şöyle bir akıl yürütme yapmaktadır: Eğer nedeni olmayan bir hareket varsa, her önerme ya doğru veya yanlış olmayacaktır; çünkü fail nedeni olmayan bir şey ne doğru ne de yanlış olacaktır.</span> <span class="t14">Ancak her önerme ya doğru veya yanlıştır.</span> <span class="t13">O halde nedeni olmayan bir hareket yoktur. Öyleyse meydana gelen her şey, daha önceki nedenlerin sonucu olarak meydana gelir ki bu da her şeyin kaderin sonucu olarak meydana gelmesi demektir&rdquo; (LS, 38 G).</span></p>

  <p class="p0">Burada Krizippos&rsquo;un mantıktan fiziğe geçen bir dil kullandığım görmekteyiz. Krizippos nedeni olmayan bir hareketin imkânsız olmasından, çünkü evrende her şeyin, dolayısıyla gelecekle ilgili olayların da belirlenmiş olmasından hareketle gelecekteki olaylar üzerine söyleyeceğimiz bir cümlenin doğru ya da yanlış olmak zorunda olduğunu ifade etmek yerine; üçüncü halin imkânsızlığıyla ilgili mantıksal ilkeden, bu ilkenin her zaman geçerli olmasından ve iki doğruluk değerli mantıktan -her önerme ya doğru ya da yanlıştırhareketle, nedeni olmayan bir hareketin mümkün olmadığı, dolayısıyla her şeyin mutlak olarak belirlenmiş olduğu sonucuna geçmektedir.</p>

  <p class="p0">Ancak, üzerinde konuştuğumuz konu bakımından önemli olan bu değildir. Burada işaret etmek istediğimiz, Krizippos&rsquo;un her önermenin mutlaka ya doğru veya yanlış olması gerektiği ve bu olgunun geçmiş ve şimdiki olgular kadar gelecekteki olgular için de geçerli olduğunu açıkça ifade etmesidir. Meydana gelen her şey, daha önceki nedenlerin sonucu olarak meydana geldiğine ve gelecekte olaylar da bu aynı yasaya tabi olduğuna göre, gelecekteki olaylar hakkında yapacağımız herhangi bir tahmin ve bu tahminin ifadesi olan bir cümle de ya doğru veya yanlış olacaktır. O halde Krizippos&rsquo;a göre, üçüncü halin imkânsızlığı ilkesinin gelecekteki olaylara uygulanamaz olduğu veya geleceğin tam olarak belirlenmemiş olduğu şeklindeki Aristotelesçi görüş yanlıştır.</p>

  <p class="p0">Burada Stoacıların bu görüşlerinin temelinde, Aristoteles&rsquo;in görüşlerinden daha determinist, daha doğrusu mutlak determinist doğa felsefelerinin yatmakta olduğunu görmekteyiz. Bir sonraki bölümde geniş olarak göreceğimiz gibi, bu doğa felsefesine göre evrende her şey; etkin ilke olan Logos&rsquo;un yani Akıl&rsquo;ın diğer edilgin ilke olan şey, yani</p>

  <p class="p0">Madde üzerine etkisi sonucu mutlak bir determinizme tabi olarak cereyan eder. Hatta Stoacıların bu mutlak determinizmlerinin, kadercilikle çakışan bir determinizm olduğunu söylemek zorundayız. Eğer Aristoteles&rsquo;in ileri sürdüğünün tersine, ay-üstü dünyasıyla ay-altı dünyası arasında yapısal bakımdan bir farklılık yoksa -ki Stoacılara göre yoktur-, her iki dünyaya da derinden nüfuz eden ve onların tözünü ifade eden Logos&rsquo;un yapısı gereği ay-altı dünyasındaki varlıklar ve olaylar da ay-üstü dünyasındakiler kadar mutlak olarak belirlenmişse &ndash;ki belirlenmişlerdir&ndash; içinde yaşadığımız dünyada gelecekte meydana gelecek olaylar da bu mutlak belirlenmişlik kuralına veya yasasına tabi olmak zorundadır. Elbette ki, onlar zorunlu olarak yani &ldquo;meydana gelmeleri&rdquo; gerektiği gibi meydana geleceklerdir. Eğer onlar böyle meydana geleceklerse, Aristoteles&rsquo;in gelecekteki bir olayın ne olması ne de olmamasının zorunlu olmadığı yönündeki görüşü yanlış olacaktır.</p>

  <p class="p0">Cicero&rsquo;nun Stoacılığın mutlak determinizmlerini kadercilik olarak nitelendirmesinin doğru olup olmadığı ve Stoacıların evrensel, mutlak determinizmleri veya kadercilikleri ile insanın özgürlüğü arasında ortaya çıkması &ldquo;mukadder&rdquo; olan çelişkiyi nasıl ele alıp, çözmeye çalıştıklarına ilişkin tartışmayı daha sonra yapacağız.</p>

  <p class="p0">&nbsp;</p>
</body>
</html>
