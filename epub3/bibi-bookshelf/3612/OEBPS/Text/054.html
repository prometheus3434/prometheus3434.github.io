<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Zeller&rsquo;in haklı olarak işaret ettiği gibi; ahlâkî eylemin değerini esas olarak insanın niyetlerinde bulan ve ahlâkî iyinin gerçekleştirilmesinde dış şartlara önem vermeyen, tersine bilge insanın mutluluğunu dış şeylere karşı mutlak bağımsızlığında arayan bir felsefi sistemin bu dış şartlar arasında en önemlisi olarak kabul edilebilecek devlete karşı özel bir ilgi göstermesi veya önem vermesi beklenmez. Öte yandan bilgeler dışında kalan bütün insan kitlesini ahlâkî iyiyi gerçekleştirme ve böylece mutluluğa erişme konusunda yeteneksiz bir cahiller veya aptallar, deliler topluluğu olarak gören bir sistemin, yine işleyişi ve kurumları üyelerinin çoğunluğuna dayanan ve onların ihtiyaç, duygu ve arzularının gerçekleştirilmesi için planlanan bir devlete ciddi bir sempati göstermesi mantıklı değildir (Zeller, 326). Bundan dolayı Platon ve Aristoteles&rsquo;in insanın kendisi için mümkün ve gerekli olan iyisini ve mutluluğunu site içinde aramaları ve bunun sonucu olarak siyasete son derecede büyük önem vermeleri olarak ortaya çıkan genel tutumlarının, Stoacılarda devam etmemiş olması anlaşılabilir bir şey olacaktı.</p>

  <p class="p0">Ama durumun böyle olmadığını, Stoacıların siyaset felsefesine belli ölçüde değer verdiklerini, bu alanda geleceği olan bazı önemli düşünceler geliştirdiklerini görmekteyiz. Onların bu düşünceleri, içinde yaşadıkları dönemde Yunan ve Roma dünyasının içinde bulunduğu şartlar kadar genel dünya görüşlerinin ve ahlak felsefesine ilişkin bazı tezlerinin sonucu olarak ortaya çıkmaktadır.</p>

  <p class="p0">Yunan sitelerinin İskender&rsquo;le birlikte siyasal bağımsızlıklarını kaybettiklerini biliyoruz. Helenistik dönemin arkasından gelen Roma dönemi sadece bağımsız Yunan sitelerinin değil, diğer bağımsız devletlerin de varlık şartlarını ortadan kaldırmıştır. İskender&rsquo;in fetihleri ve daha sonra Roma İmparatorluğu&rsquo;nun ortaya çıkışı sadece siyasi bakımdan merkezi bir yönetimin değil, aynı zamanda Doğu ve Batı arasında ortak bir kültürün de doğmasına imkân vermiştir. İşte esas olarak bu iki dış olay veya dış şartlar Stoacılarda siyasetle ilgili düşüncelerin site devletinden veya özel, bağımsız devletlerden dünya devletine, evrensel devlete, site devleti yurttaşlığından evrensel bir dünya devleti yurttaşlığına yönelme sonucunu doğurmuş görünmektedir.</p>

  <p class="p0">Ancak Stoacıların genel dünya görüşlerinde, doğa felsefelerinde de bu yönde bir gelişmeyi mümkün kılan bazı unsurlar bulunmaktadır. Çünkü Stoacılar daha önce üzerinde geniş olarak durduğumuz gibi, bu alanlarda <span class="t12">ortak doğa</span> kavramından hareket etmekteydiler. Bu ortak doğa, akıldı ve bütün insanlar bu ortak doğadan pay almaktaydılar. Onlar ahlak felsefelerinde de mutluluğu bu ortak doğaya uymak, ona uygun bir hayat sürmek olarak tanımlamışlardı. Şimdi eğer tüm evreni idare eden ve kendisini Ateş, Logos veya Tanrı olarak ortaya koyan ortak veya tek bir akıl varsa, eğer bütün insanlar, özel olarak dilleri, dinleri, milliyetleri, ırkları, cinsiyetleri, toplumsal konumları ne olursa olsun bu ortak akıldan pay alıyorsa, bu akıl, onlara göre, bütün insanların kendisine uymaları gereken ortak yasa olacaktır. Cicero&rsquo;nun dediği gibi, Stoacılara göre,</p>

  <p class="p4"><span class="t13">&ldquo;Yasa,</span> <span class="t14">doğaya içkin olan</span> <span class="t13">ve neyin yapıp neyin yapılmaması gerektiğini emreden</span> <span class="t14">en yüksek</span> <span class="t13">akıldır. Bu akıl sağlam bir şekilde tesis edildiğinde ve insan zihninde tam bir biçimde geliştiğinde yasa olur&rdquo; (</span><span class="t14">Yasalar Üzerine,</span> <span class="t13">I, 18-19) ... &ldquo;</span><span class="t14">Gerçek yasa, doğaya uygun olan sağ</span> <span class="t13">(right)</span> <span class="t14">akıldır.</span> <span class="t13">Gerçek yasa, evrensel olarak geçerlidir, değişmez ve ezeli-ebedidir&rdquo; (</span><span class="t14">Yasalar Üzerine,</span> <span class="t13">III, 33).</span></p>

  <p class="p0">Stoacılar bu ana tezlerinden hareket ederek, farklı toplumların gelenek veya yasalarının aynı değere sahip olduğu yönündeki görüşlere şiddetle karşı çıkarlar. Yine Cicero&rsquo;nun sözleriyle ifade edersek onlara göre</p>

  <p class="p4"><span class="t13">&ldquo;Adalet ve yasalar hakkındaki en delice görüş, toplumların gelenek ve yasalarında karşılaşılan her şeyin adil olduğu görüşüdür. Bu yasalar zorbalar tarafından konulduklarında doğru mu olacaklardır? Eğer ünlü Otuzlar Hükumeti Atina&rsquo;da bir dizi yasayı uygulamaya sokmayı istemiş olsaydı veya Atinalılar istisnasız olarak bu zorbaların yasalarından hoşlanmış olsalardı, bu, bu yasaların adil olarak kabul edilmesi gerektiği anlamına mı gelecekti?&rdquo; Hayır, çünkü, Stoacılar için, &ldquo;Adalet tektir, o bütün insanları bağlar ve tek bir yasaya dayanır. Bu yasa doğru akıldır...İster herhangi bir yerde yazılı olsun, ister olmasın, bu yasayı bilmeyen, adaletsiz biridir&rdquo; (</span><span class="t14">Yasalar Üzerine,</span> <span class="t13">l, 42).</span></p>

  <p class="p0">Cicero&rsquo;nun kendisinin de kabul ettiği ve kaynağının Stoacılar olduğu anlaşılan eleştiriye göre, adaletin yazılı yasalara ve ulusal geleneklere uygunluk olduğunun kabul edilmesi ve her şeyin, Epikurosçuların ileri sürdükleri gibi fayda ölçütüyle değerlendirilmesi, insanların kendilerine yararlı olan şeyleri doğru kabul etmeleri ve ellerinde imkân olduğu takdirde yasaları ihlal etmekten çekinmemeleri anlamına gelecektir. Ancak, adaletin kaynağının doğa olmadığı yerde adalet var olamaz. Çünkü adaletin yarara dayandığı yerde, bu yarar uğruna adalet rahatça çiğnenebilir. Ancak bu durumda yani adaletin temelinin doğanın kendisi olduğunun reddedilmesi durumunda insan toplumunun üzerine dayandığı erdemler de ortadan kalkar (aynı yer).</p>

  <p class="p0">Stoacıların bu gerekçelerle toplumu veya devleti evrensel yasaya, evrensel yasayı evrensel adalete, evrensel adaleti doğaya ve doğada içerilmiş bulunan evrensel akla, Logos&rsquo;a bağladıkları görülmektedir.</p>

  <p class="p0">Toplum, onlar için, bu ortak, evrensel, doğal, aklî, tanrısal adil yasanın birleştirdiği insanları içine alır. Cicero&rsquo;nun sözleriyle</p>

  <p class="p4"><span class="t13">&ldquo;Bir halk herhangi bir biçimde bir araya gelmiş herhangi bir insani varlıklar topluluğu değildir; adalete uygun olarak ve ortak çıkar için bir araya gelmiş çok sayıda insandan meydana gelen bir topluluktur&rdquo; (Devlet</span> <span class="t14">Üzerine</span> <span class="t13">1, 39).</span></p>

  <p class="p0">Böylece bütün insanların birbirinden farklı ve birbirlerine aykırı olan bazı yasalar, anayasalar, devletler tarafından değil, büyük bir ailenin, insanlık ailesinin üyeleri olarak ortak bir yasanın hükümran olduğu tek bir devlet, bir dünya devleti tarafından idare edilmeleri doğru olacaktır. Hatta bu bu devlete veya topluma tanrılar bile dahil edilebilir:</p>

  <p class="p4"><span class="t13">&ldquo;Tüm evreni, tanrılar ve insanların üyeleri oldukları bir toplum (commonwealth) olarak düşünmeliyiz (</span><span class="t14">Yasalar Üzerine,</span> <span class="t13">1, 23).</span></p>

  <p class="p0">Stoacıların doğa ve ahlak felsefesine ilişkin ana tezlerinin kendilerini siyaset felsefesi bakımından son derecede önemli bazı pozitif görüşlere, kavramlara götürdüğünü görmekteyiz. Bunlar, insanların insan olmaları bakımından paylaştıkları temel bir nitelik olarak <span class="t12">insanlık</span> kavramı; insanların ortak olarak sahip oldukları bu temel niteliğe cevap verecek, ortak insan doğasının ihtiyaçlarını karşılayacak tek bir <span class="t12">evrensel yasa, doğal hukuk</span> kavramı ve nihayet bu evrensel yasa, doğal hukuk üzerine kurulu tek bir <span class="t12">dünya devleti</span> (cosmopolis) kavramıdır. Bu kavramların Zenon&rsquo;dan itibaren hemen hemen bütün büyük Stoacılarda var olduğunu görmekteyiz.</p>

  <p class="p0">Bütün insanların insan olmaları bakımından büyük insanlık ailesinin üyeleri oldukları, onlar arasında doğal bir yakınlık, akrabalık bulunduğu yönündeki Stoacı düşüncenin daha önce Cicero tarafından nasıl açıklandığını görmüştük.</p>

  <p class="p0">Bütün siteleri, toplumları, devletleri aşacak Stoacı tek düzen, tek yasa, doğal ve ortak yasa kavramı Cicero tarafından <span class="t12">Devlet Üzerine&rsquo;de</span> yine çok etkili bir tarzda şu sözlerle de ortaya konmaktadır:</p>

  <p class="p4"><span class="t13">&ldquo;Roma&rsquo;da veya Atina&rsquo;da, şimdi veya gelecekte farklı yasalar olmayacaktır; bütün halklar ve bütün zamanlar için ezeli-ebedi ve değişmez tek bir yasa olacaktır&rdquo; (III, 33).</span></p>

  <p class="p0">Plutarkhos da, aynı yönde olmak üzere Zenon&rsquo;un <span class="t12">Devlet</span> inde her biri kendi hukuk sistemiyle diğerlerinden ayrılan şehirleri bir yana bırakarak, bütün insanları kendi şehrimizin yurttaşları olarak görmemiz ve bütün insanlar için tek bir hayat tarzı ve düzen olması gerektiğini ileri sürdüğünü belirtmektedir. Plutarkhos&rsquo;a göre Zenon bunu bir filozofun iyi düzenlenmiş bir topluma ilişkin hayali veya ideali olarak ortaya koymuştur (LS, 67 A).</p>

  <p class="p0">Epiktetos&rsquo;a ayırdığımız bölümde onun bu aynı yönde düşünceleri olduğunu görmüştük.</p>

  <p class="p0">Böylece Stoacılar insanı aileden başlayan ve her biri diğerini içine alarak genişleyen çok sayıda birliğin, doğal birliğin üyesi olduğunu ileri sürerler. Bu birlikler arasında ciddi bir çatışma ihtimalini kabul etmedikleri gibi aklı başında bir insanın ödevinin sürekli olarak daha dışta bulunan bir birlikteki insanları onun bir altındaki, daha içteki birliğe nakletmek yönünde çaba sarf etmek olması gerektiğini ileri sürerler.</p>

  <p class="p0">Öte yandan Stoacılar için insanların birlikler, toplumlar oluşturmaya yatkın olmaları ve birbirlerine karşı yakınlık, dostluk, sevgi duyguları duymaları, bu bakımdan eşit olmaları, onların yönetimden eşit olarak pay almalarını gerektirmez. Tersine &ldquo;eğer Roma&rsquo;da veya Atina&rsquo;da, şimdi ve gelecekte ortak, tek bir yasa olacaksa bütün insanlar ve bütün zamanlar için de tek bir yasa koyucu veya yöneticinin, egemenin olması doğru olacaktır&rdquo;; ama Cicero&rsquo;nun bu sözlerinin arkasından hemen eklediği gibi bu yasanın insanların bütünü veya çoğunluğu tarafından ortaya konması söz konusu değildir:</p>

  <p class="p4"><span class="t13">Çünkü &ldquo;Hepimiz üzerine egemen olan tek bir efendi ve yönetici yani Tanrı olacaktır. Çünkü bu yasanın sahibi, onu ilan eden ve uygulayan güç Tanrı olacaktır&rdquo; (Devlet</span> <span class="t14">Üzerine,</span> <span class="t13">III, XXII).</span></p>

  <p class="p0">O halde söz konusu yasakoyucu hiç şüphesiz gerçek anlamda ancak Tanrı olabilir, ama bu dünyada Tanrı&rsquo;nın veya Logos&rsquo;un dilini en iyi bilen bilge insanlar olduğuna göre, bu yasa koyucunun bilge insanlar olması doğru olacaktır. Her ne kadar Diogenes Laertius, Stoacıların en iyi anayasanın demokrasi, aristokrasi ve monarşinin bileşiminden meydana gelen bir anayasa olduğunu düşündüklerini söylemekteyse de, (DL, VII, 131), Stoacıların metafizik ve ahlak felsefelerinin doğal sonucu onları daha çok Platoncu bilge-krala yaklaştırmaktadır. Nitekim Poseidonios insanları başlangıçtaki altın çağda bilgelerin yönettiği ve bu çağ bozulup insanları idare etmek üzere yasalar koyma ihtiyacı ortaya çıkınca, bu yasaların da yine bilge insanlar tarafından konulmuş olduğu görüşündedir. Cicero da bizzat Doğa&rsquo;da içerilmiş olan aklın gereği olarak en iyilerin yönetmesi gerektiğini belirtmektedir:</p>

  <p class="p4"><span class="t13">&ldquo;Doğa sadece erdem ve akıl bakımından üstün olanların daha zayıfları yönetmesi gerektiğini söylediği için değil, aynı zamanda daha zayıf olanların daha güçlü olanlara itaat etmelerini istediği için devletin güvenliği onun en iyi insanlarının bilgeliğine bağlıdır&rdquo; (</span><span class="t14">Devlet Üzerine,</span> <span class="t13">I, XXXN).</span></p>

  <p class="p0">Bununla birlikte bilge insanın, toplumsal hayat gibi siyasal hayatta da rol ve görev olmasının doğru olacağı, ideal siyasal toplumun ideal yöneticisinin bilge insan olması gerektiği yönündeki genel görüşlerinin Stoacıları, Platon&rsquo;un seçkinler ve sıradan insanlardan meydana gelen sınıflı ve egemen bir azınlık tarafından yönetilen toplumunu benimseme noktasına kadar götürmüş olduğu şüphelidir. Çünkü Stoacılar insanların doğa bakımından ortaklığı düşüncesine Platon ve Aristoteles&rsquo;ten çok daha fazla yakınlık duyarlar. Bütün insanların evrensel akıldan pay aldıkları genel düşünceleri onları hiç şüphesiz mutlak bir eşitçiliğe götürmez. Nitekim Stoacıların, bilge insanla geri kalan insanlar arasında kategorik bir ayrım yaptıklarını biliyoruz. Ama bu sert ayrım dışında onların kadın-erkek, Atinalı (Romalı) &ndash;barbar, özgür insan&ndash; köle insan gibi ayrımlara değer vermediklerini ve önemli bulma dıklarını da görmekteyiz. Seneca herkesin, bu arada kölelerin de diğer insanların sevgisinden ve ortak adaletten yararlanma hakkı olduğunu, dolayısıyla bazı hakları bulunduğunu, kölelerin sadece bedenlerinin efendilerinin mülkiyetinde olduğunu, buna karşılık kalplerinin kendilerine ait olduğunu söylerken Stoacı evrensel hümanizmi etkili biçimde ortaya koymaktadır. Hıristiyanlığın Antik dünyada ortaya çıkıp, başarı göstermesine imkân veren şeylerden biri bu Stoacı evrensel hümanizm olacaktır.</p>

  <h1 class="h10"><a id="ncx1421"></a><a id="a151"></a>ÜÇÜNCÜ KISIM<br />
  &nbsp;<br />
  Septikler</h1>

  <p class="p0">&nbsp;</p>
</body>
</html>
