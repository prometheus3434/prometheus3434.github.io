<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Bundan önce değindiğimiz gibi, Epikuros gibi evreni tümüyle atomlardan meydana gelen cisimlerin alanı olarak gören birinin tanrıların varlığını kabul etmesi ve onlarla ilgili bir kuram geliştirmesi şaşırtıcıdır. Çünkü böyle bir evrende tanrılara yer bulmak kolay olmadığı gibi, gerekli de değildir. Kolay değildir, çünkü Epikurosçu doğa felsefesinde tanrılar olsa olsa ancak diğer varlıklar gibi atom bileşimlerinden meydana gelen cisimler olabilirler; gerekli değildir, çünkü ezeli ebedi olarak ve tamamen mekanik yasalara göre çalışan bir evrende gerek doğada gerekse insani ve toplumsal alanda meydana gelen olayların açıklanmasıyla ilgili olarak tanrılara veya onların müdahalelerine herhangi bir ihtiyaç yoktur. Zaten Epikuros&rsquo;un kendisi de tanrıların bu tür bir müdahalelerini kabul etmemektedir.</p>

  <h3 class="h30"><a id="ncx363"></a><a id="a41"></a>Tanrılar Vardır</h3>

  <p class="p0">Bununla birlikte Epikuros&rsquo;un bir tanrı veya tanrılar kuramı vardır. Çünkü o tanrıların var olduğuna inandığı gibi, onların doğaları hakkında belli bir görüşe de sahiptir. Son olarak onların bilgisiyle ilgili olarak da bize belli bir öğreti teklif etmektedir.</p>

  <p class="p0">Epikuros&rsquo;un tanrıların varlığına inandığı, onları varlığını tesis edilmiş bir doğru olarak gördüğü kesindir. Menoikeus&rsquo;a mektubunda tanrıların var olduklarını ve onlar hakkında açık bir bilgiye sahip olduğumuzu kesin bir şekilde belirtmektedir (MM, 123).</p>

  <p class="p0">Tanrıların var olduğunu nereden biliyoruz? Cicero&rsquo;nun bu konuda verdiği bilgiye göre Epikuros, tanrılara ilişkin fikrimizin kaynağını bizzat insan zihninde bulmaktadır. Başka deyişle Epikuros için Tanrı fikri hakikatin üç ölçütünden ikincisi olan &lsquo;prolepsis&rsquo; alanına aittir yani insan aklının sahip olduğu ön fikirlerden, kavramlardan biridir: &ldquo;Çünkü hangi halk veya insan topluluğu vardır ki, herhangi bir eğitim almamış olarak tanrılar hakkında bir ön fikre sahip olmasın?&rdquo;. Cicero, Epikuros&rsquo;un bu görüşünü <span class="t12">Ölçüt Üzerine</span> adlı eserinde ortaya koyduğunu söylemektedir. Ona göre Epikuros, Tanrı fikrinin insanlar arasında bir uylaşımın, geleneğin veya yasanın sonucu olarak ortaya çıktığını düşünmemektedir. İnsanlar bu fikri, bir eğitim veya öğretim sonunda da kazanmamaktadırlar. O, bütün insanların ortak olarak sahip olduklarını gördüğümüz ve kendileri olmaksızın hiçbir şeyin anlaşılamayacağı, araştırılamayacağı ve tartışılamayacağı ön fikirlerden, kavramlardan biridir:</p>

  <p class="p4"><span class="t13">&ldquo;Tanrılara inanç otorite, gelenek veya yasa tarafından tesis edilmemiştir. O insanlığın ortak ve değişmez görüş birliğine dayanır. Bundan dolayı tanrıların varlığı zorunlu bir çıkarsamadır, çünkü biz içgüdüsel, hatta doğuştan onlarla ilgili bir kavrama sahibiz. Bütün insanların doğaları gereği paylaştıkları bir görüş ise doğru olmak zorundadır. Bundan dolayı tanrıların var olduğu zorunlu olarak kabul edilmelidir&rdquo; (TDÜ, 1, 43-44).</span></p>

  <h3 class="h30"><a id="ncx368"></a><a id="a42"></a>Tanrılar Mutlu ve Ölümsüz Varlıklardır</h3>

  <p class="p0">Epikuros sadece Tanrı fikrinin değil, aynı zamanda onların doğalarına, özelliklerine ilişkin görüşlerin de &lsquo;prolepsis&rsquo; alanına ait olduğunu, ondan kaynaklandığını düşünmektedir. Böylece bütün insanlar doğal olarak tanrıların ölümsüz ve mutlu varlıklar olduğu üzerinde de görüş birliği içindedirler. Bu konuda Cicero şöyle demektedir:</p>

  <p class="p4"><span class="t13">&ldquo;O halde tanrıların mutlu ve ölümsüz bir doğaya sahip oldukları yönünde de bir ön fikre sahibiz. Çünkü tanrılar hakkında bu fikri ruhumuza bahşeden doğa aynı zamanda onların ölümsüz ve mutlu varlıklar oldukları inancını da zihinlerimize kazımıştır&rdquo; (TDÜ, 1. 45).</span></p>

  <p class="p0">Epikuros, bununla kalmamakta, tanrıların ezeli ebedi ve mutlu varlıklar olduğu yönündeki bu ön fikirden başka bazı fikirlerin de çıkarsama (inference) yoluyla türetilmesinin mümkün olduğunu düşünmektedir. Örneğin ölümsüz ve mutlu bir varlık ne kaygılara sahip olabilir ne de başkalarında kaygılara yol açacak şeyler yapabilir. Böyle bir varlık ne öfke ne de minnettarlık duyabilir (TDÜ,1, 45).</p>

  <h3 class="h30"><a id="ncx372"></a><a id="a43"></a>Tanrılar İnsan Biçimindedirler</h3>

  <p class="p0">Bütün insanların, halkların tanrılar hakkında sahip oldukları ortak fikirlerden üçüncüsü ise onların insan biçimine sahip olmaları gerektiğidir. En mükemmel bir doğaya sahip olan bir varlığın, en güzel bir biçime sahip olması gerekir. Dünyada insan biçiminden daha güzel bir görünüş olmadığına göre tanrıların insan biçiminde olmaları da zorunludur:</p>

  <p class="p4"><span class="t13">&ldquo;Tanrıların biçimi ile ilgili olarak doğanın aklın öğretileriyle tamamlanan bazı ipuçlarına sahibiz. Bütün ırklara mensup insanlar tanrılarla ilgili olarak onların insan biçimine sahip oldukları, başka bir biçimde olmadıkları yönünde doğal bir görüşe sahiptir. Çünkü uykuda veya uyanıkken bir insana onlar başka ne biçimde görünüyorlar? Ön fikirleri şeylerin biricik ölçütü olarak almayı bir tarafa bırakalım, aklın kendisi de bu aynı şeyi söylemektedir. Çünkü ister mutluluk, ister ezeli-ebedilik bakımından en yüce olan varlığın en güzel bir biçime sahip olması gerekir. Şimdi insan biçiminden daha güzel olan ne vardır? ...Bütün diğer canlılar arasında insan en mükemmel bir biçime sahip olduğuna ve Tanrı canlı bir varlık olduğuna göre onun bu en mükemmel biçime sahip olması zorunludur&rdquo; (TDÜ, 1, 46-48).</span></p>

  <h3 class="h30"><a id="ncx375"></a><a id="a44"></a>Tanrılar Yarı Cisimsel Şeylerdir</h3>

  <p class="p0">Peki tanrıların fiziksel yapısı nedir veya onlar nasıl bir varlığa sahiptirler? Epikuros fiziğinin ilkelerine göre tanrıların, ruhlar gibi, atomlardan meydana gelen cisimler olmaları gerektiği çok açıktır. Ancak atomlardan meydana gelen bütün cisimler oluş ve yokoluşa tabidirler.</p>

  <p class="p0">Bu güçlükten kurtulmak isteyen Epikuros&rsquo;un ölümsüzlük niteliklerini koruyabilmek için tanrıları cisimler olarak kabul etmediğini görmekteyiz. Bu konuda da bilgi veren Cicero Epikuros&rsquo;un tanrıları diğer cisimlerden farklı yapıda varlıklar olarak takdim ettiğini söylemektedir. Buna göre tanrılar insan görünüşüne sahip olmakla birlikte, gerçek anlamda, alışılagelen anlamda cisimler değildirler; yarı cisim veya cisme benzeyen şeylerdir, Onların kanı da insan kanı gibi değildir, kana benzeyen bir şeydir (TDÜ, 1, 49).</p>

  <p class="p0">Epikuros&rsquo;un bu yarı cisim veya cisme benzeyen, ancak cisim olmayan biçimlerle neyi kastettiği doğrusu pek açık değildir. Cicero&rsquo;nun verdiği bilgiye göre Epikuros tanrıların ruhun atomlarından da ince olan, dolayısıyla normal bir cismi meydana getirebilecek yoğunlukta olmayan bazı atomlardan çıkan imgelerin meydana getirdiği formlar olduğunu ileri sürmüştür. Bu çok ince atomlar, uzaya sürekli olarak imgeler göndermekte ve bu imgeler uzayda belli noktalarda, tanrıların yeri olan noktalarda birbirleriyle birleşerek bazı sürekli veya devamlılığı olan formlara yol açmaktadırlar. Zihnimiz bu formlar üzerinde yoğunlaştığında, tanrısal doğayı mutlu ve ebedi bir varlık veya varlıklar olarak tasavvur etmektedir (TDÜ, 1, 105).</p>

  <p class="p0">Epikuros&rsquo;un tanrıların fiziksel yapısı ile ilgili bu anlayışını ve ona karşı başta Cicero&rsquo;nun kendisi olmak üzere, çeşitli İlkçağ yazarı tarafından yöneltilen itirazları geniş olarak görmemize gerek yoktur. Tanrıların fiziksel doğası üzerine bu görüşün felsefi bir değeri olmadığı, Epikuros&rsquo;un sırf kendi fiziğinin ilkeleri içinde kaldığı takdirde, tanrıların da oluş ve yokoluşa tabi varlıklar olmaları gerektiği yönündeki itirazı önlemek için böyle bir görüşü ortaya atmış olduğu anlaşılmaktadır. Buna karşılık onun, tanrıların doğası ve onlarla evren ve insan arasındaki ilişkilerin ne şekilde tasarlanması gerektiği konusundaki öğretisi daha değerli bazı unsurlara sahiptir.</p>

  <h3 class="h30"><a id="ncx380"></a><a id="a45"></a>Ancak Tanrılara Başka Herhangi Bir İnsani Duygu veya Özellik Yüklenemez</h3>

  <p class="p0">Epikuros&rsquo;un bu konudaki öğretisi, esas olarak tanrıların kendi dünyalarında mutlu bir hayat süren varlıklar olarak dünya ve insanlarla ilgilenmelerinin mümkün olmadığı, dolayısıyla insanların sahip oldukları iki büyük korkudan biri olan tanrılar tarafından cezalandırılma korkusunun hiçbir temeli olmadığı tezine dayanmaktadır.</p>

  <p class="p0">Epikuros bu tezini çeşitli yerlerde ve biçimlerde ortaya koyar. Herodotos&rsquo;a yazmış olduğu mektupta bu tezle ilgili olarak şu görüşü ileri sürer: Tanrılar herkes tarafından bilindiği veya kabul edildiği üzere ölümsüz, mutlu varlıklardır. Böyle varlıkların insanların sahip oldukları görülen sıkıntı, kaygı, öfke veya hayırseverlik gibi duygulara sahip olmaları mümkün değildir. Çünkü bunlar sonuçta zayıflık, korku, endişe ve başkasına bağımlılık içeren şeylerdir. O halde dünya veya insanlarla ilgili bir endişeye sahip olmaları, korkmaları veya öfkelenmeleri, insanlardan intikam alma, onları cezalandırma ve onlara iyilik yapma yönünde bir arzu veya ihtiyaç duymaları tanrıların doğasına uymaz, onunla uzlaştırılamaz (HM, 77)</p>

  <p class="p0">Epikuros aynı görüşü bir başka yerde, <span class="t12">Menoikeus&rsquo;a</span> Mektup&rsquo;ta da tekrarlar. Burada daha da ileri giderek tanrılar hakkında bu tür düşüncelere sahip olmanın dindarlık değil, tersine dinsizlik, tanrılara hakaret anlamına geleceğini iddia eder:</p>

  <p class="p4"><span class="t13">&ldquo;İlk olarak insanların ortak duygusunun işaret ettiği bir tanrı kavramına uygun olarak Tanrı&rsquo;nın ölümsüz ve mutlu bir canlı varlık olduğuna inan ve böylece onun ölümsüzlüğüne yabancı olan veya mutluluğuna ters düşen herhangi bir şeyi ona mal etme.... çünkü gerçekten tanrılar vardır ve onların bilgisi apaçıktır. Ancak onlar çoğunluğun inandıkları gibi değildir. .. Dinsiz olan çoğunluğun taptığı tanrıları inkâr eden değildir, asıl dinsiz, çoğunluğun tanrılarla ilgili olarak inandıkları şeyleri tasdik edendir&rdquo; (MM. 123-124).</span></p>

  <h3 class="h30"><a id="ncx385"></a><a id="a46"></a>Geleneksel Yunan Çoktanrıcılıgı Karşısında Epikuros&rsquo;un Durumu</h3>

  <p class="p0">Bildiğimiz gibi, Epikuros&rsquo;un tanrılar hakkındaki bu görüşü, genel olarak geleneksel Yunan çok tanrıcılığıyla uyuşmamaktadır: Çünkü geleneksel veya popüler Yunan dininde tanrılar insan biçiminde tasarlanan ve kendi dünyalarında, kendi aralarında mutlu bir hayat süren ölümsüz varlıklar olarak kabul edilmekle birlikte dünyayla, insanlarla, onların felaket veya mutluluklarıyla hiçbir şekilde ilgilenmeyen varlıklar değildirler. Tersine Homeros&rsquo;un gerek <span class="t12">İlyada</span>&rsquo;sında, gerekse <span class="t12">Odysseia</span>&rsquo;sında tanrılar sürekli olarak aşağıda, insanların dünyasında olup biten şeylerle ilgilenen varlıklar olarak takdim edilirler. Onlar arasında bazıları Yunanların, bazıları Truvalıların tarafını tutarlar, hatta bazılarının özel olarak savaşan insanların, kahramanların yanında veya karşısında yer aldıkları görülür. Öte yandan onlar doğanın kendisinde cereyan eden olaylarla da yakından ilgilenirler, hatta belli ölçüde onların nedenleri olarak kabul edilirler. Gerçi Yunan geleneksel çok tanrıcılığında tanrılar her şeye egemen değildir ama onların güçlerinin sınırları da belirsizdir. Herhangi bir tanrı işe karışmaksızın hiçbir yaprak kımıldamaz, hiçbir ışık parlamaz ve doğal olarak hiçbir gök gürültüsü veya şimşek ortaya çıkamazdı. Tanrılar öfkelendiklerinde denizlerde fırtınalar çıkarırlar, insanların başına salgın hastalıkları musallat ederler vb.. Bu yüzden işlerinin iyi gitmesi için insanların tanrıların öfkelerini Üzerlerine çekmemeleri veya eğer bir nedenle çekmişlerse öfkelerini yatıştırmak için onlara hediyeler vermeleri, kurbanlar kesmeleri vb. gerekmekteydi. Yunancada mutlu bir insan (eudaimon) &lsquo;kendi tarafını tutan bir tanrı&rsquo;ya sahip&rsquo; insan, buna karşılık mutsuz bir insan (kakodaimon), &lsquo;zararlı bir tanrı&rsquo;yı karşısında bulan&rsquo; insandır. Daha önce Sokrates&rsquo;in yaptığı işlerde kendisine yol gösteren bu tür bir &lsquo;daimon&rsquo;un varlığına inandığını da görmüştük.</p>

  <p class="p0">Platon&rsquo;a gelince, o daha önce gördüğümüz üzere Tanrı-evren ilişkileri ve Tanrı&rsquo;nın veya tanrıların insan ve evrenin hayatı üzerine etkileri bakımından çok daha ileri bir görüşe sahiptir. O, özellikle hayatının son döneminde, Timaios ve Yasa<span class="t12">l</span>ar&rsquo;da gitgide daha yoğun bir şekilde bu etkiyi ve dünyanın, özellikle insanın Tanrı&rsquo;ya bağımlılığını vurgulamıştır. Timaios&rsquo;ta Demiorgos dünyayı İdelara göre şekillendiren bir yapıcıydı. Böylece Platon&rsquo;a göre dünya, Tanrı tarafından, hem de en mükemmel bir biçimde meydana getirilmişti. Yasa<span class="t12">l</span>ar&rsquo;da Platon daha önce işaret etmiş olduğumuz gibi &lsquo;her şeyin ölçüsünün Tanrı olduğu&rsquo;nu söylemekte ve en büyük küfrün, Tanrı&rsquo;nın dünya üzerindeki ilgisini, inayetini inkâr etmek olduğunu ileri sürmekteydi.</p>

  <p class="p0">Aristoteles dünyanın ve insanın Tanrı&rsquo;ya bağımlılığı konusunda Platon kadar ileri gitmemekteydi. O doğanın büyük ölçüde kendine yeterli olduğunu düşünmekteydi. Öte yandan Tanrı&rsquo;nın dünyayla ilgisini de mümkün olduğu kadar aza indirmişti. Aristoteles&rsquo;in Tanrı&rsquo;sı kendi kendini temaşa eden bir akıldı ve böylece dünyada olup biten şeylerle doğrudan bir şekilde ilgilenmemekteydi. Bununla birlikte Aristoteles de gök cisimlerini yöneten akılları tanrılar olarak kabul etmiş ve böylece dolaylı bir yolla tanrıların dünya üzerinde etkisini kabul etmişti.</p>

  <h3 class="h30"><a id="ncx389"></a><a id="a47"></a>Lucretius&rsquo;un Epikurosçu Teolojiye Katkısı</h3>

  <p class="p0">Epikuros&rsquo;un dünyanın tanrısal yönetimiyle ilgili bütün bu görüşleri reddettiğini görmekteyiz. Lucretius ise her zaman olduğu gibi bu konuda da Epikuros&rsquo;u devam ettirmekte, ancak ondan daha atak veya cesur davranarak Epikurosçuluğu bir tür tanrı tanımazcılığa götürmektedir. Bu konudaki ataklığını aradan geçen iki yüzyıllık süre içinde Roma dönemi aydınlarının mitolojik tanrılara olan inançlarını Yunan aydınlarına göre daha da fazla kaybetmelerine bağlayabileceğimiz gibi Lucretius&rsquo;un Epikuros&rsquo;un sakinliğiyle tam bir zıtlık teşkil eden ateşli mizacı veya kişiliğiyle de açıklamamız mümkündür (Sarıgöllü, 67).</p>

  <p class="p0">Lucretius&rsquo;un ilk olarak evrenin bir tanrının veya tanrıların eseri olduğu görüşünün gereksizliği ve yetersizliğine işaret ettiğini görmekteyiz. Bunun için o, daha önce Epikuros tarafından ifade edilmiş olan dünyaların sayısının sonsuz olduğu ana tezine dayanmaktadır. Geçmişte sonsuz sayıda dünya olmuştur; içinde bulunduğumuz zamanda sonsuz dünyalar vardır ve gelecekte yine sonsuz dünyalar var olmaya devam edecektir. Öte yandan dünyadaki varlıkların türleri sayısız olup, bu türlerin içlerinde bulundurdukları bireyler de sayı bakımından sonsuzdur: Bu sonsuz sayıdaki şeyleri hangi tanrı yönetebilir? Bütün bu gökleri aynı anda hangi güç döndürebilir?</p>

  <h3 class="h30"><a id="ncx392"></a><a id="a48"></a>Platoncu ve Stoacı Evrensel Teleolojinin Reddi</h3>

  <p class="p0">Lucretius&rsquo;un ikinci olarak karşı çıktığı şey, Platoncu ve Stoacı evrensel teleoloji kuramının kendisidir. Bu kuram hayvanların organlarının işlevlerini tanrısal bir planın kanıtı olarak görmektedir. Oysa Lucretius&rsquo;a göre bu tamamen yanlış bir analojiye dayanmaktadır ve bu işlevlerin böyle bir modelle açıklanmasına kesinlikle ihtiyaç yoktur.</p>

  <p class="p0">Bu modele göre nasıl ki yatak üzerinde dinlenmemiz için, su bardağı kendisinden su içmemiz için, kalkan kendimizi korumamız için yapılmışsa; göz görmek, dil konuşmak için yaratılmış, meydana getirilmiştir. Ancak, Lucretius&rsquo;a göre insanın kendisinin yaptığı ürünler ve aletler ile ilgili olarak bu görüş doğru olmakla birlikte, doğanın ürünü olan şeylerde bu açıklama tarzı düpedüz yanlıştır. Çünkü bu, doğal şeylerde sonda olanı, sonradan meydana geleni veya ortaya çıkanı, başa koymaktır. <span class="t12">İnsan vücudunda hiçbir şey onu kullanabilmemiz amacıyla meydana getirilmemiştir.</span> &ldquo;Bedenimizdeki hiçbir organ biz kullanalım diye yaratılmamıştır&rdquo;, tersine onun var olması, meydana gelmiş olması, daha sonraki kullanımına imkân vermiştir. Göz, var olmadan önce görme olmadığı gibi, dil var olmadan önce de konuşma yoktu. Kulaklar da herhangi bir ses duyulmadan önce yaratılmıştı. Kısaca bütün organlarımız kullanımları için meydana getirilmemişler, tersine var oldukları için kullanılabilmişlerdir (ŞDÜ, 4, 830-55).</p>

  <p class="p0">Lucretius tanrıların insanlar için, insanların yararı uğruna doğa bakımından olağanüstü bir dünya yaratmayı tasarlamış oldukları şeklindeki görüşü birçok açıdan saçma bulur. Bir defa öncesiz, sonrasız ve mutlu varlıklar olan tanrıların bizim minnettarlığımıza ne ihtiyaçları vardı? Sonra uzun bir zaman böyle bir şey yapmayıp, bir gün birdenbire bizim için böyle bir şeyi yapma arzusu duymaları için nasıl bir neden vardı? Tanrılar gibi kendilerine yeten, kendi dünyalarında mutlu yaşayan varlıkları böyle bir arzuya ne sürüklemiş olabilirdi?</p>

  <p class="p0">Sonra doğmamış olsaydık ne kaybederdik? Şüphesiz ki dünyaya gelen bir varlık hayatta kalmak ister; ama eğer dünyaya gelmemiş olsaydık böyle bir arzu duymazdık ve yaratılmamış olmamızdan dolayı da bir zarar görmezdik: &ldquo;Yaşam sevincini hiç tatmamış insanların yaratılmamışlık umurunda mıdır?&rdquo;</p>

  <p class="p0">Sonra tanrılar dünyanın yaratım fikrine ve yaratım modeline nasıl sahip olmuş olabilirler, yaratacakları şeyin ne olduğunu, onu yaratmadan önce nasıl bilebilirlerdi? Dünyanın kendilerinden meydana geldiği atomların özelliklerini, güçlerini, bir araya geldiklerinde onlardan neyin çıkacağını doğanın kendisi ortada olmadığı bir durumda nasıl bilebilirlerdi?</p>

  <p class="p0">Bunun yanı sıra dünya gerçekten bir tanrının veya tanrıların elinden çıkmış olduğunu düşünebileceğimiz bir şekilde mükemmel midir? Onun büyük bir kısmını kayalıklar, bataklıklar, vahşi hayvanlarla dolu ormanlar, ucu bucağı olmayan denizler kaplamaktadır. Ölümlü varlıkların üçte ikisi de kavurucu sıcaklıklar, dondurucu soğukların hakim olduğu yerlerde yaşamaktadır. Karada ve denizde yırtıcı hayvanlar insanların başına bela olmakta, mevsimler kendileriyle birlikte türlü türlü hastalıklar getirmekte, zamansız ölüm her tarafta kol gezmektedir. Doğan bebekler annelerinin karnından çıkar çıkmaz kendilerini bekleyen zorlukları, acıları düşünerek feryat çığlıkları atmaktadırlar. Tanrılar tarafından ve insanların iyiliği göz önünde tutularak yaratıldığı söylenen mükemmel dünya bu dünya mıdır? (ŞDÜ, 5. 157-235).</p>

  <p class="p0">Cicero <span class="t12">Tanrıların Doğası Üzerine</span> adlı eserinde, bunlara Epikurosçular tarafından ileri sürüldüğünü söylediği başka bazı kanıtlar da eklemektedir. Platon evrenin Tanrı tarafından yaratılmış olduğunu, ancak ebedi olduğunu söylemiştir. Bir başlangıcı olan şey nasıl ebedi olabilir? Dünyada bir başlangıcı olup da sonlu olmayan bir şey var mıdır?</p>

  <p class="p0">Ayrıca Platoncular evrenin zamanda meydana gelmiş olduğunu ileri sürmektedir. Ancak zamanın kendisinin evrenle birlikte meydana gelmiş olduğu düşünülemez. O halde evren Tanrı tarafından zaman içinde belli bir anda meydana getirilmiştir. Bu durumda Tanrı&rsquo;nın veya tanrıların çağlar boyunca aylak aylak oturup, bir çabada bulunmaması daha sonra birdenbire evreni meydana getirmelerinin mantıklı nedeni nedir?</p>

  <p class="p0">Aynı şekilde Stoacılar da bütün bu dünyanın, bu dünyadaki güzelliklerin Tanrı tarafından insan için meydana getirildiğini savunmaktadırlar. Peki bu insanlar kimlerdir? Bilgeler mi? Eğer öyleyse bu yapıyı meydana getirmek için onca çaba bir avuç insan için gösterilmiş olacaktır. Eğer onlar geri kalan insanlarsa, Stoacılar bu insanları bilgisiz aptallardan başka varlıklar olarak görmemektedir. Tanrı&rsquo;nın bunlar için iyilik düşünmesi anlamlı mıdır?</p>

  <p class="p0">Sonra dünyada, hayatta çok sayıda kötü şeyler, acılar vardır. Bilgeler iyi kötü bunlara dayanmasını, hayatın bazı avantajlarıyla onları dengelemesini bilen insanlardır. Oysa, bilgisiz çoğunluk, aptallar bunu yapmaktan acizdir. O halde dünyanın Tanrı tarafından onlar için varlığa getirildiği görüşü nasıl mantıklı bir görüş olabilir? (TDÜ, 1, 20-23).</p>

  <h3 class="h30"><a id="ncx403"></a><a id="a49"></a>Evrendeki Düzenliliğin Mekanist Açıklaması</h3>

  <p class="p0">Lucretius, Platoncu ve Stoacı teleolojiye karşı sadece yukarda belirttiğimiz türden olumsuz eleştirileri yöneltmekle kalmamakta, dünyadaki düzenliliğin, canlı varlıkların organlarındaki amaçlılığın nasıl meydana geldiği hakkında pozitif bazı görüşler de ileri sürmektedir:</p>

  <p class="p0">Sonsuz sayıda atomlar sonsuz bir uzayda ve sonsuz bir zamandan beri birbirleriyle çarpışarak sonsuz birleşmeler meydana getirmektedirler. Bu birleşmelerden bazılarının, içinde yaşadığımız dünyada etrafımızda gördüğümüz düzenliliklere (arrangements) benzer olması ve bu düzenliliklerin türlerin devamlılığı da içinde olmak üzere doğadaki düzen ve değişmez yasalar dediğimiz şeyleri meydana getirmesi mümkündür. Belli biçimde ve büyüklükte olan atomların birbirleriyle birleşmelerinin belli türden varlıklara ve bu varlıklar arasında belli türden ilişkilere yol açmış olması ve böylece ortaya özel olarak doğa, doğa yasaları ve doğal düzenliliğin çıkmış olması mümkündür (ŞDÜ, 5. 425-35).</p>

  <p class="p0">6. yüzyılda yaşamış ünlü Aristoteles yorumcularından biri olan Simplikios, <span class="t12">Aristoteles&rsquo;in Fiziği</span> adlı eserinde daha önceden gördüğümüz Empedokles&rsquo;in hayvanların nasıl ortaya çıktığına ilişkin mekanist görüşüne atıfta bulunduktan sonra, sonraki filozoflar arasında Epikuroscuların da onun bu görüşünü paylaştıklarını söylemektedir. Gerçekten de Lucretius&rsquo;un felsefi şiirinin 5. kitabında (De <span class="t12">rerum natura</span>) Empedokles&rsquo;in bu görüşüne benzer bir görüş ileri sürdüğü de görülmektedir.</p>

  <p class="p0">Bu görüşe göre dünyanın başlangıcında yeryüzü tuhaf bir görünüşe ve anatomik yapıya sahip çok sayıda ucube meydana getirmiştir. Bunlar hiçbir cinsiyeti olmayan yaratıklardır. Bazısının eli, bazısının ayağı, çoğunun ağzı veya gözleri yoktur. Bazılarının el ve ayakları vücutlarına yapışıktır ve bunun sonucunda bir şey yapma veya bir yere gitme gücünden yoksundurlar. Doğa daha sonra bir işe yaramaz olduklarını gördüğü için bunların gelişmesini durdurmuştur. Çünkü varlıkların hayatlarını devam ettirmeleri ve türlerini sürdürmeleri için çok şeye ihtiyaçları vardır. Önce yiyecek olmalıdır. Sonra bedenlerinde türlerinin devamını sağlayacak tohumların çıkabileceği bir şey olmalıdır. Üçüncü olarak onların birbirleriyle cinsel birleşmelerini mümkün kılacak bir donanım olmalıdır.</p>

  <p class="p0">Öte yandan hayvanların bazısı akıllarıyla, bazıları cesaretleriyle, bazıları hızları sayesinde hayatta kalabilmişlerdir. Bazıları ise bizim kendilerini beslememiz sayesinde varlıklarını sürdürebilmişlerdir. Aslanın cesareti, tilkinin kurnazlığı, geyiğin sürati vardır. Köpekler, eşekler, koyunlar vb. ise bizim sayemizde hayatlarını sürdürebilmektedirler. Doğanın kendilerine bu avantajları vermedikleri hayvanlar ise zaman içinde ortadan kalkmışlardır (ŞDÜ, 5. 835-75).</p>

  <p class="p0">Sonuç olarak Lücretius&rsquo;un hem doğanın genel düzenini, hem hayvanların özel yapısını aynı ilkeyle açıkladığını görmekteyiz. Bu, mekanik vurma çarpmalar, bir araya gelme ve ayrılmalar ilkesidir. Dünyanın genel düzeni bunun sonucu olarak ortaya çıktığı gibi canlıların, onların organlarının, bu organların işlevlerinin ortaya çıkışı da aynı sürecin sonucudur. Onların varlığı için onları tasarlayan, düzenleyen ve gerçekleştiren akıllı, bilinçli, iyi kalpli, hayırsever bir varlığa, bir Tanrı veya tanrılara ihtiyaç yoktur.</p>

  <p class="p0">&nbsp;</p>
</body>
</html>
