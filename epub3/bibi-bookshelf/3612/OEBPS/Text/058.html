<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Septikliğin Kurucuları Piron ve Timon</title>
</head>

<body>
  <h3 class="h30"><a id="a157"></a>Septikliğin Kurucuları Piron ve Timon</h3>

  <p class="p0">Septikliğin ilk dönemiyle ilgili olarak Piron ve Timon&rsquo;u birlikte ele almak zorundayız. Çünkü bu dönemin başlatıcısı olarak Piron&rsquo;un adı belirtilmekle birlikte Piron&rsquo;un görüşleri hakkında bilgi veren ve bu görüşlerin daha sonraki felsefi düşünce dünyası tarafından tanınmasını sağlayan Timon&rsquo;dur. Bundan dolayı Septikliğin ilk döneminden söz edilirken Piron ile Timon birlikte ele alınır.</p>

  <p class="p0">Piron, Helenistik dönemin diğer önemli iki okulunun kurucuları olan Epikuros ve Kıbrıslı Zenon&rsquo;la çağdaştır; ancak onlardan daha önce, İÖ. 360/365 yılında Peloponnes yarımadasının kuzey batısında bulunan Elis kentinde doğmuş, İÖ. 270/275&rsquo;te ölmüştür.</p>

  <p class="p0">Piron&rsquo;un hayatının ayrıntıları, felsefi eğitimi, hocaları hakkında fazla bir şey bilmiyoruz. Diogenes Laertius onun &lsquo;Stilpon&rsquo;un oğlu Bryson&rsquo;un öğrencisi&rsquo; olduğunu söylemektedir. Bu muhtemelen &lsquo;Stilpon veya Bryson&rsquo; ibaresinin bozulmuş şeklidir. Çünkü Bryson, Stilpon&rsquo;un oğlu değildir; onun gibi Megara okuluna bir filozoftur. Stilpon&rsquo;un kendisi İÖ. 320&rsquo;lerde Atina&rsquo;da dersler vermiştir. Esas olarak ahlak felsefesiyle ilgilenmiş ve felsefesine Kinik öğretiden de bazı unsurlar katmıştır. Bunlar, ahlak alanında en yüksek değerler olarak kişinin kendine hakimiyeti, dış şeylere karşı kayıtsızlığı, onlardan etkilenmemeyi savunan esas olarak Kinik kaynaklı unsurlardır.</p>

  <p class="p0">Diogenes Laertius, Piron&rsquo;un hayatında ikinci önemli bir isim olarak Anaksarkhos adında bir filozoftan söz etmekte ve Piron&rsquo;un gittiği her yerde bu kişiyi izlediğini söylemektedir. Anaksarkhos Demokritos&rsquo;la aynı kentli, Abderalıdır. Büyük İskender&rsquo;in saray çevresinden olup, Hindistan&rsquo;a yaptığı seferde de yanında bulunmuştur. Anaksorknos&rsquo;un 4. yüzyılda Demokritos&rsquo;un atomcu öğretisini devam ettirenlerden biri olduğu ve Demokritos&rsquo;un duyuların doğru bilgi verme konusundaki ihtiyatlı eleştirilerini, genel bir şüpheciliğe dönüştürdüğü anlaşılmaktadır. Sextus Empiricus, onunla Kinik bir filozof olan Monimus&rsquo;un var olan şeyleri bir tiyatro dekoruna benzettiklerini, böylece onların normal insanların rüyalarından, delilerin hayallerinden daha fazla bir değere sahip olmadıklarını ileri sürdüklerini söylemektedir (LS, 1 D).</p>

  <p class="p0">Piron&rsquo;un Anaksarkhos&rsquo;un felsefesinin teorik, Stilpon&rsquo;un ise daha çok pratik yanından etkilenmiş olduğunu düşünmek mantıklı görünmektedir. Çünkü Piron, Anaksarkhos gibi teorik bilginin imkânından şüphe etmekte ve bundan hareketle de Stilpon gibi ahlâkın temel amaç olarak insanın kendi kendine yetmesi, dış şeylerin etkisi altında kalmaması, iç huzur veya dinginliğe (ataraksiya) ulaşmanın peşinden koşması gerektiğini savunmaktadır.</p>

  <p class="p0">Piron&rsquo;un hayatıyla ilgili olarak bilinen bir başka önemli ayrıntı Anaksarkhos ile birlikte Büyük İskender&rsquo;in Doğu&rsquo;ya yaptığı sefere katılmış ve bu vesileyle Hindistan&rsquo;ın ünlü &lsquo;çileci rahipler ve filozofları (Gymnosoflar ve Mağ&rsquo;lar) ile tanışma imkânını bulmuş olduğudur. Bu Hindistan yolculuğunun Piron&rsquo;un felsefesi üzerine gerçekten bir etkisi olup olmadığı konusu çok tartışılmıştır. Çünkü bu dönemde Hint düşüncesinde de dış dünyanın gerçekliğinden şüphe eden bir akım vardır. Öte yandan Piron&rsquo;un bilge insan idealiyle, geleneksel Hint bilgesi arasında bazı benzerlikler olduğu da görülmektedir. Ancak Piron&rsquo;un gerek bu şüphecilik akımından, gerekse bu bilge insan idealinden etkilenmiş olduğunu gösteren ciddi bir kanıt mevcut değildir.</p>

  <p class="p0">Piron da Sokrates gibi hiçbir eser yazmamıştır. Ayrıca Sokrates&rsquo;ten farklı olarak insanlarla birlikte bulunmaktan, onlarla konuşup tartışmaktan hoşlanan biri de değildir. Onun toplumdan uzak, münzevi bir hayat sürmeyi tercih ettiği anlaşılmaktadır. Nihayet çağdaşı Epikuros ve Zenon&rsquo;un aksine ve yine Sokrates&rsquo;e benzer bir şekilde bir okul da kurmamıştır.</p>

  <p class="p0">Timon&rsquo;a gelince, onun Piron&rsquo;dan kırk yaş daha genç olduğu, İÖ. 320&rsquo;de doğduğu ve Piron gibi uzun bir ömür sürdükten sonra İÖ. 230&rsquo;da öldüğü söylenmektedir. Onun da Piron gibi önceleri Megaralı Stilpon&rsquo;un öğrencisi olduğunu, bir süre onunla birlikte bulunduktan sonra doğduğu yere, Nikaia&rsquo;ya döndüğünü, burada evlendiğini, arkasından karısıyla birlikte Elis&rsquo;e, Piron&rsquo;un yanına geldiğini, çocukları oluncaya kadar burada yaşadığını, daha sonra Atina&rsquo;ya geçtiğini ve hayatının sonuna kadar da burada kaldığını öğrenmekteyiz.</p>

  <p class="p0">Timon&rsquo;un, hocasının aksine, edebiyattan hoşlandığı, felsefeden boş kalan zamanlarında şiirler yazdığı, tragedyalar, komedyalar kaleme aldığı anlaşılmaktadır. Diogenes Laertius ayrıca onun üç kitaptan meydana gelen taşlamalar (Silloi) yazmış olduğunu söylemekte ve bu kitaplar hakkında bazı bilgiler vermektedir. Bu bilgilerden söz konusu kitaplardan birincisinin anlatı, ikinci ve üçüncünün ise diyalog biçiminde kaleme alınmış olduğu anlaşılmaktadır. Bu eserlerde Homeros ve Hesiodos&rsquo;un şiirlerinin gülünç taklitleri yapılmakta ve Aristoteles, Platon, Kıbrıslı Zenon, Megaralı Euklides, Epikuros gibi filozoflarla alay edilmektedir. Buna karşılık Timon&rsquo;un şüpheciliğin öncüleri veya hazırlayıcıları olarak gördüğü Parmenides, Elealı Zenon, Demokritos, Protagoras hakkında daha saygılı bir dil kullandığı gözlemlenmektedir.</p>

  <h3 class="h30"><a id="ncx1475"></a><a id="a158"></a>Piron&rsquo;un Ana Tezleri</h3>

  <p class="p0">Timon, İS. 2. yüzyılın başlarında yaşadığı hesaplanan ve Aristotelesçi bir filozof olan Aristokles&rsquo;in verdiği bilgiye göre, Piron&rsquo;un görüşlerini üç önemli soruda özetlemiştir. Ona göre Piron mutlu olmak için bir insanın şu üç soruyu kendisine sorması gerektiğini ileri sürmüştür: ı)</p>

  <p class="p0">Şeylerin doğası nedir? ıı) Onlara karşı nasıl bir tutum izlemeliyiz? ııı) Bu tutumun bizim açımızdan sonucu ne olacaktır veya ne olmalıdır?</p>

  <p class="p0">Timon&rsquo;a göre Piron birinci sorunun cevabı olarak şu görüşü ileri sürmüştür: Şeyler, kendileri hakkında bilgi sahibi olmamız bakımından aralarında bir ayrım yapılamaz, Üzerlerinde karar verilemez, ölçülemez bir doğaya sahiptirler. Bundan dolayı ne duyumlarımız ne de düşüncelerimiz onlar hakkında bize doğru veya yanlış herhangi bir şey söyleyemezler, herhangi bir bilgi veremezler.</p>

  <p class="p0">Peki, bu durumda onlara karşı nasıl bir tutum izlememiz gerekir? Bu ikinci soruya cevap olarak da Piron&rsquo;un şunu söylediği anlaşılmaktadır: Şeylerin doğası bu olduğuna göre onlar hakkında hiçbir yargıda bulunmamalı (epokhe), onlarla ilgili hiçbir görüşe sahip olmamalı, hiçbir görüşü benimsememeli ve bu tutumuzu da hiçbir şekilde değiştirmemeliyiz.</p>

  <p class="p0">Peki, bu tutumun, bu tutumu benimseyenler açısından sonucu ne olacaktır veya ne olmalıdır? Timon bu sonucun, insanın ağzını açmaması (aphasia), şeylerle ilgili olarak bütün kaygılardan korunmuş olması, mutlak ruh huzuru (ataraksiya) ve özgürlük olacağı veya olması gerektiğini ileri sürmektedir (LS, 1, F).</p>

  <p class="p0">Bu pasajın genel olarak şüpheciliğin, özel olarak erken dönem yani Piron-Timoncu dönem şüpheciliğinin temel görüşlerini ifade etmesi bakımından anahtar niteliğinde bir değere sahip olduğunu görmekteyiz. Çünkü bu görüşte, Pironculuğun hem ana teorik tezi hem de bu teorik tezin sonucu olarak teklif ettiği pratik davranış öğretisi, son derece açık bir tarzda kendini göstermektedir.</p>

  <h3 class="h30"><a id="ncx1482"></a><a id="a159"></a>Metafizik Tez: Eşyanın Doğası Yoktur</h3>

  <p class="p0">Piron tarafından savunulduğu şekliyle bu teorik tez bize sadece duyu organlarımızın veya düşünme yetimizin yetersizliğinden ötürü nesneler hakkında doğru bilgi sahibi olmamızın zor veya imkânsız olduğunu söylemekle kalmamakta; bundan daha ileri, daha radikal bir şey öne sürmektedir: Bu sözler Piron&rsquo;un &ndash;ve onun bu görüşünü izleyen Timon&rsquo;un&ndash; şeylerin doğası hakkındaki bilgisizliğimizin nedenini bizim bilgi araçlarımızın yetersizliğinden çok <span class="t12">şeylerin bizzat kendilerinde, kendi doğası ve özelliklerinde</span> aramak istediklerini göstermektedir.</p>

  <p class="p0">Long-Sedley, Timon tarafında Piron&rsquo;a mal edilen bu birinci tezde, ona duyum ve düşüncelerin kendileri bakımından doğru veya yanlış olmaları mümkün olmakla birlikte, bizim onların böyle olup olmadıklarını bilemeyeceğimiz yönünde bir öğretinin izafe edilmediğine dikkat çekmektedir (LS, 16). Yani Piron burada sonraki şüphecilerin dogmatik diye nitelendirecekleri filozoflara, Epikurosçulara, Stoacılara ve diğerlerine karşı çıkarken sürekli olarak temele alacakları bir şey, üzerinde uzlaşılmış veya uzlaşılması mümkün &lsquo;bir doğruluk ölçütü&rsquo;nün var olmadığı konusu üzerinde durmamaktadır. O, böyle bir doğruluk ölçütü tartışmasından daha önce gelen bir şeyle, <span class="t12">eşyanın kendisinin nasıl bir yapıya sahip olduğu, doğası bakımından bilinebilir bir yapıya sahip olup, olmadığı</span> sorunuyla ilgilenmektedir. Timon&rsquo;un bu sözleri, Piron&rsquo;un dünyanın veya doğanın bizzat kendisinin belirlenmemiş, karışık, kavranılması mümkün olmayan bir yapıda olduğu, onu meydana getiren şeylerin ölçülemez (unmeasurable), aralarında bir ayrım yapılamaz (indifferent), haklarında bir yargıda bulunulamaz (inarbitrable) özelliklere sahip olduğunu düşündüğünü göstermektedir.</p>

  <p class="p0">Ancak Piron bunu nereden bilmekte veya neye dayanarak bu tezi ileri sürmektedir? Bu konuda hiçbir açıklama yoktur. Piron&rsquo;un bu konuda herhangi bir kanıt getirmediği anlaşılmaktadır. Süpheciliğin daha sonraki dönemi, Yeni Akademi dönemi şüpheciliğinin kurucusu olan Ainesidemos&rsquo;un Piron&rsquo;un bu görüşü hakkında getirdiği açıklama ise pek tatmin edici görünmemektedir. Bu açıklamaya göre Piron&rsquo;un eşyanın doğası hakkında bu tür bir görüşe sahip olmasının, bunun sonucu olarak da onlar hakkında bir yargıda bulunmayı reddetmesinin nedeni onlarla ilgili çeşitli filozoflar tarafından ortaya atılmış olan öğretilerin birbirlerine aykırı, birbirleriyle çatışma içinde olduğunu gözlemlemesi olmuştur (DL, IX, 106).</p>

  <p class="p0">Gerçekten de Sokrates öncesi <span class="t12">Doğa Filozoflarının</span> ana maddenin, doğanın ne olduğu, bir mi çok mu olduğu vb. konusundaki farklı ve birbirleriyle çelişen açıklamalarının, Sofistleri şüpheciliğe götürmede belli bir rolü olduğunu görmüştük. Onların Sokrates&rsquo;i doğa felsefesinin veya metafiziğin değeri hakkında olumsuz düşüncelere götürmede belli bir etkileri olduğunu da biliyoruz. O halde doğa hakkında yapılan tartışmalar ve getirilen çelişik açıklamaların Piron&rsquo;u da şüpheciliğine sevk etmede belli, hatta önemli bir rol oynamış olabileceğini düşünmek akla yakın olacaktır. Ancak Piron&rsquo;un radikal şüpheciliğinde, bu genel nedenin veya ortamın etkisiyle açıklanması güç ve özel bir havanın olduğu görülmektedir.</p>

  <p class="p0">Bu şudur: Piron söz konusu doğa felsefelerine, varlık metafiziklerine bir başka doğa felsefesi veya varlık felsefesiyle karşı çıkmadığı gibi, bu felsefelerin temelinde bulunan ortada bir hakikatin var olduğu ve onun bilinebileceği tezini de insanın bilgi araçlarının bir analizi ve yetersizliğinin gösterilmesi yoluyla çürütmeye kalkmamaktadır. O, basit ve kategorik olarak doğanın kendisinin yapısı itibariyle karışık, belirsiz, ölçülemez bir şey olduğunu ileri sürmektedir. O halde bu tez, bir bakıma Herakleitos&rsquo;un &lsquo;Her şey akıyor&rsquo; veya Parmenides&rsquo;in &lsquo;Evrende hareket veya oluş yoktur&rsquo; tezi gibi bir tür <span class="t12">metafizik</span> tezdir.</p>

  <h3 class="h30"><a id="ncx1488"></a><a id="a160"></a>Epistemolojik Tez: Eşyanın Bilgisi Mümkün Değildir</h3>

  <p class="p0">Öte yandan bu tez, kapsam ve amacı bakımından bu özel tezleri aşması, çünkü doğanın ne olduğunu değil, bilinebilir olup olmadığını, varlığın nasıl kavranabileceğini değil, yapısı bakımından kavranılabilir olup olmadığını sorması ve onun bizden kaynaklanan bir eksiklikten veya yetersizlikten ötürü değil, bizden bağımsız olarak, bizzat kendi yapısı gereği kavranamaz olduğunu ileri sürmesi bakımından da <span class="t12">epistemolojik</span> bir tezdir. Bu ise Yunan düşüncesinin iki yüz elli yıldan beri yaratmaya çalıştığı felsefenin herhangi bir dalına, alanına, tezine yönelik bir şüphe, bir itiraz olmaktan çok <span class="t12">onun bizzat kendisini ortadan kaldırmaya yönelik bir saldırı</span> olarak yorumlanabilir: Çünkü eğer dünyanın kendisi ne olduğu araştırılamaz, bilinemez bir yapıdaysa, eğer eşyanın, varlığın bir doğası yoksa veya çelişik bir doğası varsa hiçbir felsefi araştırmanın, soruşturmanın anlamı, varlık nedeni veya meşruiyetinin olamayacağı açıktır.</p>

  <p class="p0">Bu tür bir metafizik-epistemolojik görüşe sahip birinin, şeylere karşı takınması gereken mantıklı tutumun ise Piron&rsquo;un sözünü ettiği tutum olması son derece anlaşılabilir bir şeydir. Eğer doğa, doğal şeyler bilinemez bir yapıdaysalar, yapmamız gereken şey, sadece felsefeyi, bilimi terk etmek olmayacak, çok daha radikal olarak şeyler hakkında herhangi bir yargıda bulunmamak olacaktır. Öte yandan bu susma, bir yargıda bulunmamanın sadece fiziksel, doğal şeylerle sınırlı kalmayacağı, her türlü ahlâkî şeyler, toplumsal değerler, dinsel inançları da içine alacağı açıktır. Bu durumun bilincinde olan aklı başında bir insan, herhalde sadece evren, dış dünya, dış dünyada bulunan şeyler veya cereyan eden olaylar hakkında yargılarda bulunmamakla kalmayacak, insanın manevi, kültürel, ahlâkî hayatıyla ilgili nesneler, olgular, değerler vb. hakkında da tamamen sessiz kalmayı seçecektir.</p>

  <h3 class="h30"><a id="ncx1491"></a><a id="a161"></a>Ahlâkî Tez: İyi Veya Kötü De Yoktur</h3>

  <p class="p0">Gerçekten Piron&rsquo;un bizzat kendisinin bu yargıları askıda tutma ve öğretisini sözünü ettiğimiz ikinci alana yani ahlâkî şeyler alanına kadar uzattığı da anlaşılmaktadır. Diogenes Laertius Piron&rsquo;a ayırdığı bölümün hemen başında onun &lsquo;ahlâkî bakımdan iyi ile kötü arasındaki her türlü ayrımı&rsquo; reddettiğini, insanların yaptıkları her şeyi doğru veya yanlışa göre değil sadece uylaşımlar ve alışkanlıklara göre yaptıklarını ileri sürdüğünü söylemekte (DL, IX, 61) ve aynı konuya yani şüphecilerin ahlâkî şeylerle ilgili olarak da herhangi bir doğrunun varlığını kabul etmedikleri konusuna daha sonra tekrar dönmektedir. Gerçi o burada söylediklerinin özel olarak Piron-Timon&rsquo;un kendileri hakkında geçerli olduğu yönünde herhangi bir imada bulunmamaktadır. Bununla birlikte onun bu sözlerinin ilk dönem şüphecileri için de geçerli olduklarını düşünmememiz için bir neden yoktur:</p>

  <p class="p4"><span class="t13">&ldquo;[Şüphecilere göre] doğa bakımından hiçbir şey iyi veya kötü değildir. Çünkü eğer doğal olarak iyi ve kötü diye bir şey varsa, karın herkes için soğuk bir şey olması gibi onun da herkes için iyi veya kötü olması gerekir. Ama herkes için ortak olarak iyi veya kötü diye bir şey yoktur. O halde doğa bakımından iyi veya kötü diye bir şey yoktur. Çünkü ya birinin iyi diye düşündüğü her şeyin iyi olduğunu veya onların iyi olmadığını söylememiz gerekir. Her şeyin iyi olduğunu söyleyemeyiz, çünkü bir aynı şeyin kimi iyi olduğunu düşünür, örneğin hazzın iyi olduğunu düşünen Epikuros; kimi kötü olduğunu düşünür, örneğin Antisthenes. Bu durumda bir aynı şeyin hem iyi, hem kötü olduğu ortaya çıkar. Eğer birinin iyi olduğunu düşündüğü her şeyin iyi olmadığını söylüyorsak, o zaman da görüşler arasında bir ayrım yapmamız zorunlu olur. Ancak kanıtların eşit ağırlıkta olmalarından ötürü bunu yapamayız. O halde doğa bakımından iyinin ne olduğu bilinemez&rdquo; (DL, IX, 101).</span></p>

  <p class="p0">Piron&rsquo;un böyle bir görüş ve tutumu benimseyenler için bunun sonucunun ne olacağına ilişkin, üçüncü tezinde de aynı derece ilginç, yeni ve kışkırtıcı bir şeyle karşılaştığımızı söylememiz mümkündür. Sözünü ettiğimiz bu yeni veya kışkırtıcı şey nedir?</p>

  <h3 class="h30"><a id="ncx1495"></a><a id="a162"></a>Mutlu Olmak İçin Bilgiye İhtiyacımız Da Yoktur</h3>

  <p class="p0">Piron&rsquo;a gelinceye kadar Yunan düşüncesinde ahlak alanında hemen hemen bir aksiyom gibi kabul edilen genel tez, bugün de çok sayıda insanın kendisine katılacağı, hatta mutlu bir hayat için zorunlu göreceği &lsquo;şüphe içinde yaşamının insan için zor olduğu, bunun onu huzursuz edeceği, mutluluğuna engel olacağı&rsquo; tezi olmuştur. Nitekim Sokrates, insanların çoğunun ahlâkî alanda doğru diye kabul ettiği şeylerin geçerliliğinden şüphelenmiş ve kendi durumunu belirtmek üzere hiçbir şey bilmediğini söylemekle birlikte, bunu <span class="t12">sürekli olarak içinde kalınması gereken doğru bir ahlâkî durum</span> olarak görmemişti. Tersine Sokrates, bu bilgisizlik, şüphe durumunu, ancak onu aşmak, sağlam, gerçek bilgiye ulaşmak için bir hareket noktası olarak ele almıştı. Bundan dolayı Sokrates&rsquo;in şüpheciliği, felsefe tarihçileri tarafından, daha sonraki dönemde karşımıza çıkan Descartes&rsquo;in benzeri şüpheciliği gibi, haklı olarak, <span class="t12">yöntemsel</span> (metodik) <span class="t12">şüphecilik</span> diye adlandırılır.</p>

  <p class="p0">Platon da daha özel olarak, duyu bilgilerinin geçerliliğinden şüphe etmekle birlikte bunu asıl bilgiye, sarsılmaz, kesin akılsal bilgiye sıçramak için bir basamak olarak kullandığı gibi ahlâk ve siyaset alanında doğru bir hayatın ancak doğru, kesin bilgiler, inançlar üzerinde kurulabileceğine inanmış ve bu nedenle filozofun toplumun yöneticisi olmasını zorunlu görmüştü.</p>

  <p class="p0">Aristoteles&rsquo;e gelince, onun ahlak ve siyaset alanında Platon kadar katı düşünmediğini görmüştük. Aristoteles insanın teorik ve pratik faaliyetler alanını birbirinden ayırmış, birincinin zorunluluk alanı olduğunu kabul etmekle birlikte, ikincinin böyle olmadığını, içinde taşıdığı olumsallıktan ötürü bir müzakere, tartışma alanı olduğunu söylemişti. Bununla birlikte Aristoteles de pratik alanda belli ölçüde doğru bilgiye, daha doğrusu makul ilkelere ihtiyacımız olduğunu savunmuş ve pratik aklı veya basireti bu doğru bilgiye veya makul ilkelere uygun olarak tercihlerde bulunması mümkün olan bir yeti olarak tanımlamıştı.</p>

  <p class="p0">Helenistik dönemin iki önemli felsefe okulu olan Epikurosçuluk ve Stoacılığın da bu ana görüşü paylaştıkları ve insana mutlu bir pratik hayat sağlayacak olan evren hakkında benzeri bir doğru görüş, teorik bir hakikat peşinde koştuklarını görmüştük.</p>

  <p class="p0">Burada Piron bu geleneksel görüşü tümüyle tersine çevirerek, insanın mutlu olması için böyle bir doğruya ihtiyacı olmadığını söylemekte, bununla da kalmayıp, insanı huzura, dinginliğe, mutluluğa götürebilecek tek yolun her şeyden şüphe etme, ahlâkî şeyler de içinde olmak üzere hiçbir şey hakkında herhangi bir yargıda bulunmamaktan geçtiğini ileri sürmektedir.</p>

  <h3 class="h30"><a id="ncx1501"></a><a id="a163"></a>Bilge İnsan, Bilen Değil Şüphe Eden İnsandır</h3>

  <p class="p0">Peki, böyle bir şüphe, şeyler üzerine her türlü yargıyı askıya alma bizi nasıl olur da mutluluğa götürebilir? Piron&rsquo;un sözünü ettiğimiz devrimci tezini anlamak için bir başka görüşe, Yunan düşüncesinde ahlâk felsefesi alanında Demokritos&rsquo;la birlikte ortaya çıkan, Sokrates&rsquo;le birlikte ağırlık ve güç kazanan, Kinikler tarafından benimsenerek uç sınırlarına götürülen, daha sonraki felsefe okulları, gerek Epikurosçular, gerekse Stoacılar tarafından büyük ölçüde paylaşılan bir başka görüşe değinmemiz gerekmektedir. Bu, <span class="t12">mutlu bir insanın nasıl bir insan olması ve hangi ana özelliğe sahip olması gerektiği görüşüdür.</span> Bütün bu filozof ve akımların böyle bir insanın &lsquo;dış şeylerden etkilenmeyen, kendine veya ruhuna hakim, kendi kendine yeten bir insan&rsquo; olma fikri veya ideali etrafında birleştiklerini ve her biri kendi tarzında olmak üzere Sokrates, Diyojen, Epikuros veya Zenon&rsquo;u, böyle bir insan idealinin en iyi bir örneği olarak sunduklarını görmüştük. Piron&rsquo;un kendisinin ahlak alanında böyle bir insan idealini tümüyle savunduğunu ve başta Timon olmak üzere daha sonraki dönemlerin şüphecilerinin de Piron&rsquo;un kendisini böyle bir insan olarak tasvir ettiklerini biliyoruz.</p>

  <p class="p0">Konuya bu açıdan baktığımızda, böyle bir insanın temel ve ayırt edici özelliği olan sarsılmazlık, ruh dinginliği, kendine hakimiyet, hiçbir şeyden etkilenmeme durumunun, eşya hakkında hiçbir yargıda bulunmamayı da içine aldığı veya alması gerektiğini söyleyemez miyiz? Başka bir ifadeyle eşyanın, hakkında bir yargıda bulunulmasını imkânsız kılacak bir yapıda olduğu görüşünün böyle bir ruh durumunun ortaya çıkmasına olumlu bir katkıda bulunması söz konusu olamaz mıydı? Eğer eşya böyle bir yapıdaysa insanın, bilge insanın ona kayıtsız kalması doğru olmayacak mıydı? Bu durumda eşyanın bizzat kendisinin iyi veya kötü bir şey olmadığı, dolayısıyla peşinden koşulması veya kendisinden etkilenilmesi gerekmeyen bir şey olduğu sonucu ortaya çıkmaz mıydı?</p>

  <p class="p0">Nitekim Piron&rsquo;un kendisinden önce gelen filozoflar arasında büyük değer verdiği söylenen Demokritos&rsquo;ta bu yönde bazı unsurların olduğu söylenebilir. Demokritos&rsquo;a atfedilen fragmanların birinde, insanın mutlu olması için elde edebileceği şeylerin peşinden koşması ve sahip olduğu şeylerle yetinmesini bilmesi gerektiği ileri sürülmektedir. Bunun gerekçesi olarak da, insanın kendisinden daha kötü durumda olan insanların durumuna bakması, kendi hayatını daha kötü durumda bulunan insanların hayatıyla karşılaştırması ve böylece kendisini şanslı olarak görmesi tavsiye edilmektedir (191. fragman).</p>

  <p class="p0">Demokritos&rsquo;un bu fragmanını, insanın mutlu olması veya kendisini iyi hissetmesi için başka insanların kendininkinden daha kötü olan durumları hakkında bilgi sahibi olması gerektiği şeklinde okumamız mümkün olduğu gibi bunun tersine; şüpheci bir tarzda neyin gerçekten iyi, neyin kötü veya daha kötü olduğunu bilemeyeceğimiz, insanın kendi durumu hakkındaki belli bir sanısının doğru olmadığı, çünkü bir başka bilginin bu sanının doğru olmadığını gösterdiği şeklinde de yorumlayabiliriz. Nitekim Demokritos&rsquo;un bu olgudan çıkardığı sonuç, insanın kendisi hakkındaki yargısının mutlak olarak doğru olmadığı, ancak göreli bir değere sahip olduğu sonucudur. Demokritos, bundan hareketle dış nesnelere veya durumlara, onların doğasının şu veya bu şey olduğu şeklindeki bilgiye bağımlı olmayan, insanın ruhsal bağımsızlığı ile etkilenmez durumuna dayanan bir hayat tarzını teklif önermektedir.</p>

  <p class="p0">Durum ne olursa olsun Piron&rsquo;un bilgi ve mutluluk arası ilişkiler konusundaki devrimci tezini şu şekilde açıklamamız mümkündür: Piron, Demokritos&rsquo;un, Sokrates&rsquo;in, Kiniklerin, Stoacıların ahlak alanındaki temel ideallerini, bilge, mutlu insan anlayışlarını paylaşmaktadır. Bu insan, mutlak anlamda özgür, kendine yeten, dış şeylerden etkilenmeyen, her türlü arzu ve tutkulara direnmesini bilen, hazlar gibi acılar karşısında da durumunu bozmayan bir insan, kelimenin tam anlamında sarsılmaz bir ruh sükunetine veya huzuruna sahip bir insan olacaktır. O halde şüphecilik ve yargıları askıda tutma, böyle bir insanın temel yapısına ve özelliğine aykırı olmak şöyle dursun, tersine <span class="t12">onun talep ettiği, gerektirdiği bir şey olmak zorundadır.</span> Böyle bir insan için dünya, her şey tümüyle kendilerine kayıtsız kalınması gereken, hiçbir özel değeri veya niteliği olmayan nesnelerden meydana gelmek zorundadır. Böyle bir insan için sadece maddî, fiziksel nesnelerin, onların getirecekleri haz ve acıların değil, insanların iyi, güzel, onurlu -veya tersidiye kabul ettiği diğer şeylerin, toplumsal hayatın kendisinin, insanların alışkanlıklarının, uylaşıma dayanan görüşlerinin, dinsel inançlarının da bir değeri olmamak zorundadır. Kısaca bu tür bir bilgelik ideali varlık ve bilgi alanında şüpheciliği reddetmek şöyle dursun, ona dayanmak, ondan hareket etmek zorundadır.</p>

  <p class="p0">Bu yorumumuzun doğru olduğunu gösteren bir şey, şüpheci geleneğin Piron&rsquo;u tam da bu tür bir insan olarak tasvir etmiş olmasıdır.</p>

  <p class="p0">Timon onun hakkında &ldquo;Gördüğüm insan [Piron] böyle bir insandı, ünlü, ünsüz bütün insanlara boyun eğdiren her türlü baskıya direnen, onların hiçbirinden etkilenmeyen bir insandı&rdquo; demektedir (LS, 2, B). Diogenes Laertius, Piron&rsquo;un kayıtsızlık ve bağımsızlığının, insanların düşünce ve görüşlerinden ekilenmemesinin birçok taraftarı olduğunu belirttikten sonra Timon&rsquo;un onun hakkında şunları söylediğini yazmaktadır:</p>

  <p class="p4"><span class="t13">&ldquo;Ey yaşlı adam, Ey Piron, Sofistlerin samlarına ve boş düşüncelerine köle olmaktan kurtuluş yolunu nereden ve nasıl buldun? Her türlü kandırmacanın ve iknanın prangalarını nasıl çözdün? Yunanistan&rsquo;da hangi rüzgârların estiğini, şeylerin nereden gelip nereye gittiğini öğrenmek zahmetine girmedin&rdquo; (DL, IX, 64-65).</span></p>

  <p class="p0">Bir başka eserinde Timon&rsquo;un Piron&rsquo;un sakinliğinden, etrafında olup bitenlere hiç önem vermemesinden, hiçbir zaman dinginliğini bozmaksızın yaşamasından duyduğu hayranlığı belirttiğini ve bu bakımdan onu Tanrı&rsquo;ya benzettiğini de görmekteyiz (LS, 1, D)</p>

  <p class="p0">Pironculukta bu sarsılmayan, hiçbir şeyden etkilenmeyen bir insan olarak bilge ideali ve kendine yetme, dış şeylere ihtiyaç duymama anlamında mutluluk anlayışı o kadar egemendir ki, Piron&rsquo;un kendisi bu görüşünden dolayı başka bakımlardan kendilerine o kadar karşı olduğu Stoacılarla karşılaştırılıp, onlarla bir arada anılabilmiştir. Örneğin Cicero Stoacılar içinde erdem konusunda en sert görüşü temsil eden Ariston ile Piron arasında bu bakımdan bir benzerlik bulmaktadır.</p>

  <p class="p0">Ariston daha önce gördüğümüz gibi erdemle erdemsizlik arasında hiçbir ara durumun olmadığını ileri sürmüş ve daha özel olarak diğer Stoacıların, bu arada okulun kurucusu olan Zenon&rsquo;un sağlık, iyi ün, zenginlik gibi özleri bakımından iyi, değerli olmamakla birlikte karşıtlarına göre doğal bir çekiciliğe, tercih edilebilirliğe sahip olduklarını düşündükleri &lsquo;ilgisizler&rsquo;inin kesinlikle böyle bir özelliği bulunmadığını söylemişti. Cicero, Piron&rsquo;la Ariston arasında bu bakımdan bir benzerlik kurarak, Piron&rsquo;un bilge insanının, Ariston&rsquo;un &lsquo;ilgisizlerine önem vermesi şöyle dursun, onların farkında bile olmayacağını söylemektedir. Çünkü bilge insan &lsquo;duygusuz&rsquo; bir insandır ve onun bu tür şeylere bir ilgi göstermesi söz konusu olamaz (LS, 2, F).</p>

  <p class="p0">Bu bağlamda olmak üzere Cicero, Piron&rsquo;un erdemli yaşamayı en yüksek değer kabul ettiği için bu dünyada peşinden koşulacak hiçbir şeyin varlığını kabul etmediği, hatta bu konuda Ariston&rsquo;un bile ondan sonra geldiğini söylemekte, buna Timon&rsquo;un aynı yönde olmak üzere arzuyu &lsquo;bütün kötü şeyler içinde birinci şey&rsquo; olarak nitelediğini eklemektedir (LS, 2. H, 1).</p>

  <h3 class="h30"><a id="ncx1514"></a><a id="a164"></a>Ahlâkî Hayatın Yönlendirici İlkesi Olarak Görünüşler</h3>

  <p class="p0">Ancak gerek doğal gerekse ahlâkî şeyler hakkında böyle bir sınırsız şüpheciliğin, onlar üzerinde konuşma yasağının, onlar üzerine hiçbir yargıda bulunmama emrinin mutlak olarak savunulamayacağı da açıktır. Evren hakkında, şeylerin doğası hakkında büyük metafizik tezlere veya doğrulara sahip olmadan yaşamak mümkündür; ama Aristoteles&rsquo;in Meta/i'zik&rsquo;te Protagoras&rsquo;ın şüpheciliğine karşı çıkarken haklı olarak işaret etmiş olduğu gibi Libya&rsquo;da olduğu halde gece rüyasında Atina&rsquo;da olduğunu gördüğü için sabahleyin kalkıp Odeon&rsquo;a doğru yola koyulacak veya önünde bulunduğu şeyin bir kuyu olup olmadığına karar vermediği için onun içine düşecek aklı başında bir insan yoktur (1010 b 10). Nitekim Diogenes Laertius sevimli bir şekilde, Piron&rsquo;un mutlak şüphecilik öğretisiyle tutarlı bir hayat sürerken bu tür tehlikelerle karşılaşmış olduğunu hatırlatmaktadır. Ona göre güzel veya çirkinin, doğru veya yanlışın varlığını, hiçbir şeyin şu olmaktan çok öteki olduğunu kabul etmeyen ve bu bağlamda duyuların tanıklığını reddeden Piron, hiçbir önlem almadan, karşısına çıkan arabalara, uçurumlara, köpeklere dikkat etmeden dolaştığı için hayatı boyunca birçok tehlikeyle karşılaşmış, Allahtan, bu tehlikelerden, en azından bu konuda kendisi gibi düşünmeyen arkadaşlarının dikkat ve yardımı sayesinde kurtulmuştur (DL, IX, 62).</p>

  <p class="p0">Diogenes Laertius&rsquo;un Piron hakkındaki bu tasvirinin sevimli, ancak fantastik olduğu yani doğru olmadığı veya en azından abartılı olduğu kuşkusuzdur. Ancak Laertius&rsquo;un özel olarak Pironculuk, genel olarak her türlü şüphecilik için geçerli olan gerçek bir soruna işaret etmesi önemlidir: Her türlü şüphecilik, özellikle aşırı şüphecilik hakkında yapılabilecek iki genel eleştiriden biri, şüphecilerin hiçbir yargının geçerli olmadığı veya her türlü yargının geçerliliğinden şüphe edilmesi gerektiğini söylerlerken, bu konudaki kendi yargılarını neden bu genel kuralın dışında tuttukları ve neden kendi yargılarının geçerliliğini tasdik ettikleri eleştirisi ise bir diğeri böyle bir teorik tezin pratik hayatı nasıl mümkün kılacağı, bu tür bir zihinsel durum içinde yaşamanın nasıl mümkün olabileceği eleştirisidir.</p>

  <p class="p0">Başka şekilde ifade edersek, Piron&rsquo;un üç ana tezi hakkında bilgi veren Aristokles&rsquo;in kendisinin söylediği gibi, birinci olarak;</p>

  <p class="p4"><span class="t13">&ldquo;Septikler bizden hiçbir görüşe sahip olmamamızı isterlerken, öte yandan belli bir görüşü kabul etmemizi öğütlemekte ve insanların hiçbir yargıda bulunmamaları gerektiğini söylerken kendileri bir yargıda bulunmaktadırlar. Onlar sizden hiç kimsenin görüşüne katılmamanızı talep ederken kendilerine inanmanızı istemektedirler.&rdquo;</span></p>

  <p class="p0">İkinci olarak Piron ve diğer şüphecilerin talep ettikleri gibi insanın hiçbir izlenimini doğru olarak tasdik etmemesi, bir şeyin şu veya diğeri olduğu konusunda herhangi bir yargıda bulunmaması söz konusu olduğunda en basit olarak gündelik hayat nasıl gerçekleşebilir?</p>

  <p class="p0">İşte belki Piron&rsquo;un kendisinin, ama kesin olarak öğrencisi Timon&rsquo;un bu ikinci sakıncayı göz önüne alarak Pironculukta daha sonraki Septikler tarafından kabul edilecek önemli bir iyileştirmenin ilk adımını attığı anlaşılmaktadır. Bu iyileştirme <span class="t12">şeylerin varlığı veya gerçekliği ile görünüşler arasında yapılan ayrıma</span> dayanan iyileştirmedir.</p>

  <h3 class="h30"><a id="ncx1521"></a><a id="a165"></a>Görünüş-Gerçeklik Ayrımı</h3>

  <p class="p0">Sözünü ettiğimiz ayrımın ne olduğunu görmek için yine Diogenes Laertius&rsquo;a kulak verelim:</p>

  <p class="p4"><span class="t13">&ldquo;Dogmatikler, şüphecilerin hayatı meydana getiren her şeyi reddederken, hayatın kendisini de ortadan kaldırdıklarını söylemektedir. Ama şüpheciler de bu suçlamaların yanlış olduğunu söylemektedirler. Çünkü onlar görmeyi ortadan kaldırmadıklarını, sadece bizim onun açıklamasını bilmediğimizi ileri sürmektedirler. Ayrıca şunları eklemektedirler: Biz olayın, görünenin kendisini kabul ediyoruz, ama onun göründüğü gibi olduğunu reddediyoruz. Biz ateşin yaktığını algılıyoruz, ama ateşin doğasının yakmak olduğuna dair yargıdan kaçınıyoruz. Biz yine bir şeyin hareket ettiğini, yok olduğunu görüyoruz, ama bunların nasıl meydana geldiğini bilmiyoruz.</span> <span class="t14">Biz sadece görünen şeylere eklenen apaçık olmayan şeylere karşı çıkıyoruz...</span> <span class="t13">Bu nedenle Timon, Pytho&rsquo;sunda kendisinin alışıldık olanın dışına çıkmadığını söylemektedir.</span> <span class="t14">İmgeler&rsquo;de</span> <span class="t13">&ldquo;Görünür olan (to phainomenon) nereye giderse gitsin orada üstündür&rdquo; demektedir.</span> <span class="t14">Duyular Üzerine</span> <span class="t13">adlı eserinde ise şöyle demektedir: &ldquo;Ben balın tatlı olduğunu ileri sürmüyorum, ama onun öyle göründüğünü kabul ediyorum&rdquo; (DL, IX, 104-5).</span></p>

  <p class="p0">Timon&rsquo;un yaptığı bu ayrım daha sonraki şüpheciler tarafından da kabul edilecek ve görünüşün, görünür olanın kendisi şüphecilerde pratik hayat kılavuzu yerine geçecektir. Hayatımızı kendilerine dayandırdığımız &lsquo;gerçekler&rsquo;i elimizden alan şüpheciler, onların yerine &lsquo;görünüşler&rsquo;i koyacak ve bu görünüşler arasında bazılarını diğerlerine göre daha az veya çok faydalı olarak kabul etmekte de bir sakınca görmeyeceklerdir. Şüpheci hareket içinde Orta Akademi diye adlandırılan dönemin kurucusu olan Arkesilaos, bu ayrımı temele alarak pratik hayatın kendisine göre düzenleneceği bir &lsquo;akla uygunluk&rsquo; veya &lsquo;makullük&rsquo; ilkesi ortaya atacak, bu dönemin ikinci büyük temsilcisi olan Karneades de aynı yönde felsefi bakımdan değerli bir &lsquo;olasılıklar kuramı&rsquo; geliştirecektir. Öte yandan Sextus Empiricus, Septiklerin sözünü ettikleri ateşin yaktığını algılama, ancak ateşin doğasının yakmak olduğunu algılamayıp, bunu kabul etmeme gözlemlerinden, tezlerinden hareketle İslâm felsefesinde Gazali&rsquo;nin, Batı felsefesinde Hume&rsquo;un ortaya atmış oldukları ünlü <span class="t12">nedensellik eleştirisini</span> haber veren bir eleştirinin ilk biçimini ortaya koyacaktır.</p>

  <p class="p0">Bu görünüş-gerçeklik ayrımının, şüpheciliğin ruhuna Piron&rsquo;un doğanın kendisi bakımından ölçülebilir, kavranabilir, üzerinde yargıda bulunulabilir bir yapıda olmadığı tezinden çok daha uygun olduğu açıktır. Piron&rsquo;un bu tezi savunmak üzere bir kanıt getirmediğini biliyoruz. Ayrıca onun böyle bir kanıt getirmesi mümkün de olamazdı; çünkü böyle bir kanıt, şüpheciliğin ruhuna aykırı olarak, eşyanın yapısı hakkında pozitif bir iddia, bir karşı tez anlamına gelirdi.</p>

  <p class="p0">Ancak şüphecilerin bu görünüş-gerçeklik ayrımına dönüp, onların bu konudaki tezlerini daha yakından ele alalım: Diogenes Laertius&rsquo;un ortaya koyduğu gibi, şüpheci iki tür önerme arasında ayrım yapmaktadır. Birincisi bir şey hakkında bir şeyi tasdik eden önermedir; &lsquo;Bal, tatlıdır&rsquo; veya &lsquo;Karşımdaki duvar beyazdır&rsquo; gibi. İkincisi bir şeyin bir şey olarak &lsquo;göründüğü&rsquo;nü söyleyen önermedir; &lsquo;Bal tatlı bir şey gibi görünüyor&rsquo; veya &lsquo;Karşımdaki duvar (bana) beyaz gibi görünüyor&rsquo; önermesi gibi. Arkesilaos ve daha sonraki şüphecilerin bu ikinci tür önermelere herhangi bir itirazları olmadığını göreceğiz; çünkü bu önermeleri ileri sürenler bu önermelerin özneleri hakkında kesin veya bağlayıcı bir şey söylememektedir: &lsquo;Bal (bana) tatlı bir şey gibi görünüyor&rsquo; diyen bir adama karşı bir başkası <span class="t12">aynı hakla</span> onun kendisine hiç de öyle &lsquo;görünmediği&rsquo;ni söyleyebilir. Ama onun öyle &lsquo;olmadığı&rsquo;nı söyleyemez, çünkü bunu söylemek balın tatlı &lsquo;olduğu&rsquo;nun zıddını söylemek, dolayısıyla onunla aynı planda bir şeyi ileri sürmek olacaktır.</p>

  <p class="p0">Balın kendisine tatlı bir şey gibi göründüğünü söyleyen, aslında ne bu önermenin &lsquo;özne&rsquo;si üzerine bir şey söylemektedir ne de bu önermeye karşı çıkacak olan insanlarla bir çatışma içine girmek zorundadır. Çünkü o gerçekte &lsquo;bal&rsquo; üzerinde değil, bala ilişkin &lsquo;algı&rsquo;sı üzerinde konuşmaktadır; bala ilişkin bir yargıyı değil, onun kendisine nasıl göründüğüne ilişkin kendi yargısını dile getirmektedir ve bu algının doğruluğunu tartışmanın, ona karşı çıkmanın hiçbir anlamı yoktur. Tıpkı, dün gece rüyamda şöyle bir şey gördüğümü söylediğimde, öyle bir şeyi gerçekten görmediğim yönünde bana yapılacak bir itirazın veya bu konuda yapılacak tartışmanın bir anlamı olmadığı gibi. Öte yandan sözünü ettiğimiz kişi, bu önermeye karşı çıkacak, örneğin balın kendisine tatlı bir şey gibi görünmediğini, çünkü kendisinin onu böyle algılamadığını ileri sürecek biriyle çatışmak zorunda da değildir; çünkü onlar aslında balın değil, bala dair kendi algıları üzerinde konuşmakta olup, bu algılar arasında bir aykırılık olmasında da sorun yaşamazlar.</p>

  <p class="p0">Sorun, ancak söz konusu <span class="t12">algının bir gerçeğe tekabül ettiği,</span> insanın algısında nesneyle özellikleri arasında kurduğu ilişkinin, gerçekte nesneyle özellikleri arasında da var olduğunu ileri sürmesinde yatar. İnsanın balın kendisine tatlı göründüğü algısından &lsquo;o halde&rsquo; veya &lsquo;çünkü bal tatlıdır&rsquo; önermesine geçmesinde bulunur.</p>

  <p class="p0">O halde Septikler algı konusunda Epikurosçular ve Stoacılardan pek farklı düşünmemektedirler. Algıyı, dış bir nesnenin duyu organı üzerinde yaptığı bir etkinin sonucu olarak görme konusunda da onlarla aynı fikirdedirler: Ben karşımda bulunan bir ateşi ateş olarak, onun sıcaklığını sıcaklık olarak algılamazlık edemem. Bu anlamda algımın bir kaynağı olduğu ve bu kaynağın benden bağımsız olduğunu kabul etmek durumundayım. Ancak bu kaynağın, bu nesnenin, ona ilişkin algımın bana gösterdiği veya algım aracılığıyla bana göründüğü gibi olduğunu söyleme hakkına sahip değilim.</p>

  <h3 class="h30"><a id="ncx1530"></a><a id="a166"></a>Serptik Realizm Ve Berkeleyci İdealizm</h3>

  <p class="p0">Septikler, buradan görünüş ile gerçeklik, algı ile algının konusu veya nesnesi arasındaki bu temel, ortadan kaldırılamaz veya arası doldurulamaz uçurumdan hareketle, algının nesnesi olan, onun gerisinde veya altında yatan bir şeyin olmadığını ileri sürmenin de pekala savunulabilir bir şey olduğu tezine yani Berkeley&rsquo;in <span class="t12">varlığı algıya indirgeyen</span> tezine (esse est percipi: varlık algıdır) geçebilirlerdi. Ancak bunu yapmamaktadırlar; çünkü bütün Antik çağ filozofları gibi onlar da varlık-bilgi, nesne-özne ilişkileri konusundaki görüşlerinde tamamen realisttirler. Dolayısıyla algılanan şeyin arkasında hiçbir şeyin olmadığı, olmayabileceği, ancak algılarımızın varlığından emin olduğumuz veya onların varlığını tasdik edebileceğimiz yönünde daha radikal, tam anlamında öznelci ve modern çağda Berkeleyci öznel idealizmin ortaya çıkmasıyla kendini gösterecek olan görüşe iltifat etmezler.</p>

  <p class="p0">Gerek Diogenes Laertius gerekse Sextus Empiricus şüphecilerin bu yöndeki görüşlerini açık bir biçimde ortaya koymaktadırlar. Diogenes, karşıtları tarafından kendilerine yöneltilen &lsquo;kendilerinin de nesneler hakkında yargılarda bulunmaktan geri kalmadıkları&rsquo; suçlamasına şüphecilerin şöyle cevap verdiklerini söylemektedir:</p>

  <p class="p4"><span class="t13">&ldquo;İnsan olarak yaşadıklarımız konusunda sizinle aynı düşüncedeyiz. Çünkü biz de gündüz olduğunu, yaşadığımızı ve hayatta ortaya çıkan diğer birçok şeyin</span> <span class="t14">varlığım</span> <span class="t13">kabul ediyoruz. Ama dogmatiklerin kavradıklarını söyleyerek kesin bir şekilde kanıtlarla ileri sürdükleri şeyler konusunda</span> <span class="t14">apaçık olmamalarımdan ötürü</span> <span class="t13">yargımızı askıda tutuyoruz. Biz sadece içinde bulunduğumuz [zihinsel] durumların varlığını kabul ediyoruz. Gördüğümüzü kabul ediyoruz, düşündüğümüzü teslim ediyoruz, ama nasıl gördüğümüz veya düşündüğümüzü bilmiyoruz. Gerçekten beyaz olduğunu kesin olarak ileri sürmeksizin gündelik konuşmada şu şeyin bize beyaz göründüğünü söylüyoruz&rdquo; (DL, IX, 103).</span></p>

  <p class="p0">Sextus Empiricus da, şüphecilerin ne algıların gerisindeki şeylerin varlığına ne de bu şeylere ilişkin algılarımızın kendilerine karşı çıkmadıklarına işaret etmektedir:</p>

  <p class="p4"><span class="t13">&ldquo;Biz şüpheci okulun ölçütünün, nesnenin duyular üzerinde meydana getirdiği izlenimi kastederek,</span> <span class="t14">algılanması bakımımdan nesne</span> <span class="t13">olduğunu söyleriz. Bu izlenim tartışmaya açık değildir, çünkü o öznenin bir şeyin etkisine uğraması ve bunun sonucu olarak onun iradesinin ürünü olmayan bir şeyin ortaya çıkması sorunudur. Kimse izlenimin gerisinde bulunan nesnenin şu veya bu özellikte göründüğü olgusuna itiraz etmemektedir. Sorun onun</span> <span class="t14">gerçekten göründüğü gibi olup olmadığıdır</span><span class="t13">&rdquo; (Long, 84).</span></p>

  <p class="p0">&nbsp;</p>
</body>
</html>
