<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>13 Stoacıların Teolojisi ve Tanrı Savunmaları</title>
</head>

<body>
  <h2 class="h20"><a id="a136"></a>13<br />
  Stoacıların Teolojisi ve<br />
  Tanrı Savunmaları</h2>

  <p class="p0">&ldquo;Eğer doğada insan zihninin, insan aklının, insan kudret ve gücünün meydana getiremeyeceği bir şey varsa, bu şeyi meydana getiren varlığın zorunlu olarak insandan üstün olması gerekir. Şimdi doğada insan tarafından yaratılmış olması mümkün olmayan sonsuz düzenliliğe sahip göksel cisimler ve diğer bazı şeyler vardır. O halde onları meydana getiren varlık, insandan üstündür. Bu varlığa Tanrı&rsquo;dan daha uygun hangi adı verebiliriz?&rdquo;</p>

  <p class="p5">Cicero, <span class="t12">Tanrıların Doğası Üzerine, 2, 16.</span></p>

  <p class="p0">Stoacılık bir din değildir, özü itibariyle rasyonel felsefi bir sistemdir. Ancak Helenistik dönemde ortaya çıkan felsefi okullar içinde dinî kaygıları ve ilgileri en çok olan ve bu ilgi ve kaygıların zaman içinde gitgide de daha ağır basmış olduğu görülen bir felsefi sistemdir. Bu bakımdan Stoacılık Yunan felsefesinde kendisinden önce gelen ve sisteminde dini unsurlara, kaygılara en fazla yer veren Platoncu dünya görüşünün bir devamıdır ve kendisinden sonra gelecek ve bu özelliğe daha da büyük ölçüde sahip olacak olan Yeni-Platonculuğun habercisidir.</p>

  <p class="p0">Stoacı varlık felsefesi veya metafizik, doğa veya evrenle bir ve aynı şey olan bir tanrısal varlık kavramına dayanmaktadır. Stoacı doğa bilimi, şeylerin bu Tanrı&rsquo;dan nasıl çıktıkları ve belli dönemler sonunda ona nasıl geri döndüklerinin bir hikâyesi olarak da okunabilir. Stoacı ahlak felsefesi ise insanların bu Tanrı&rsquo;nın yasasına neden ve doğru bir tarzda nasıl itaat etmeleri gerektiğini söyler. Bu ahlakın temel ereği olan mutluluk, <span class="t12">insanın iradesini bu doğal ve tanrısal yasaya bilinçli veya bilgece bir tutumla teslim etmesi</span> sonucu ortaya çıkar. O halde Stoacılıkta ahlâkî ödev aynı zamanda dini bir ibadet anlamına veya görüntüsüne sahiptir. Bu Stoacı felsefi sistem içinde dar anlamda teolojik olarak adlandırabileceğimiz birçok sorunun ortaya çıkmasına ve bunların cevaplandırılması ihtiyacına yol açar.</p>

  <p class="p0">Bu çerçevede şimdi Stoacıların Tanrı anlayışlarını, Tanrı&rsquo;nın veya tanrıların varlığı yönünde geliştirdikleri kanıtları, Tanrı-evren ilişkileri konusundaki düşüncelerini, özel olarak İnayet kuramlarını, nihayet Tanrı&rsquo;nın varlığıyla evrende varlığı görülen veya kabul edilen kötülük arasındaki ilişkiler konusundaki öğretilerini kısaca Tanrı savunmalarını (teodise) ele alacağız. Stoacılar bu konularda da bir kısmı kendilerine özgü, ama tümü son derece işlenmiş bazı önemli görüşlere sahiptir.</p>

  <h3 class="h30"><a id="ncx1182"></a><a id="a137"></a>Tanrı&rsquo;nın Doğası</h3>

  <p class="p0">Stoacılar da daha önceki Yunan geleneğine uygun olarak bazen tek bir Tanrı&rsquo;dan, bazen tanrılardan söz etmektedirler. Aynı durumun Sokrates, Platon ve Aristoteles için de söz konusu olduğunu görmüştük. Onlar da, bir yandan tek tanrıcı bir anlayışa sahipmiş gibi görünürken diğer yandan kimi zaman ve arada herhangi bir ayrım yapmaksızın Yunan çok tanrıcılığının geleneksel tanrılarını kabul eden bir tutum sergilemekteydiler.</p>

  <p class="p0">Bu bağlamda Stoacıların da bir yandan Yunan -ve Romahalkının geleneksel Tanrı anlayışına ve çok tanrıcılığına saygı gösterirken öte yandan Yunan-Roma panteonunun geleneksel tanrılarını felsefi olarak varlığını savundukları tek tanrının, Ateş, Logos veya Zeus&rsquo;un çeşitli görüntülerini temsil eden doğa güçleri biçiminde sembolik anlamda yorumladıklarını görmekteyiz. Ancak Stoacıların Epikurosçulardan farklı olarak Yunan-Roma çoktanrıcılığının seremonyal görüntülerini onaylamadıkları, onun kurban, tapınak ve putlarını reddettikleri anlaşılmaktadır.</p>

  <p class="p0">Diogenes Laertius Stoacıların Tanrı&rsquo;sını şöyle tanımlamaktadır:</p>

  <p class="p4"><span class="t13">&ldquo;Stoacılara göre Tanrı, canlı, ölümsüz, akıllı, en mükemmel anlamda mutlu, içinde hiçbir kötülük barındırmayan, dünya ve onun içindeki varlıklarla yakından ilgilenen, fakat insan biçimine sahip olmayan bir varlıktır. Bununla birlikte o, evrenin yapıcısıdır ve gerek genel olarak, gerekse her şeyin içine nufuz etmiş olan özel parçası bakımından deyim yerindeyse her şeyin &lsquo;baba&rsquo;sı olan ve çeşitli güçlerine göre farklı adlarla çağrılan şeydir. Onlar her şeyin nedeni olmasından dolayı ona Dia; hayatın nedeni olması veya tüm hayata yayılmış olması bakımından ona hayat (Zen); egemen parçası esire kadar uzandığı için ona Athena, havaya kadar uzandığı için ona Hera ...derler&rdquo; (DL, VII, 147).</span></p>

  <p class="p0">Cicero <span class="t12">Tanrıların Doğası Üzerine</span> adlı eserinde Stoacıların Tanrı&rsquo;sıyla ilgili olarak buna bazı bilgiler ilave etmektedir:</p>

  <p class="p4"><span class="t13">&ldquo;O [Krizippos], tanrısal gücün yerinin akıl, alem ruhu ve evrensel akıl olduğunu söylemektedir. O, dünyanın kendisini, alem ruhunu, bu ruhun akıl ve zihinde iş gören yönetici ilkesini, şeylerin ortak ve her şeyi içine alan doğasını da Tanrı olarak nitelemektedir. Bunlardan başka ona göre Kader&rsquo;in gücü, gelecekteki olayları idare eden Zorunluluk da Tanrı&rsquo;dır. Bütün bunların yanında biraz önce &lsquo;esir&rsquo; diye adlandırdığım ateş, su, hava, toprak gibi bütün akıcı tözler, Güneş, Ay ve yıldızlar, şeylerin birliği, hatta ölümsüzlüğe erişmiş insani varlıklar da tanrıdır&rdquo; (TDÜ, 1, 39).</span></p>

  <h3 class="h30"><a id="ncx1189"></a><a id="a138"></a>Tanrı Kanıtları</h3>

  <p class="p0">Stoacıların özelliklerini bu şekilde tasvir ettikleri bir Tanrı&rsquo;nın yani aynı zamanda evrenin hem varlığa getiricisi, hem tözü; doğanın hem aktif ve akıllı ilkesi, hem daha genel olarak kendisi olan bir gücün varlığını kabul etmelerinin yanı sıra aynı zamanda böyle bir varlığın var olduğu, var olması gerektiği hakkında bazı kanıtlar ileri sürdükleri anlaşılmaktadır. Bunlar içinde daha sonraları felsefe tarihinde &lsquo;evrendeki düzenden hareket eden kanıt&rsquo; (teleolojik kanıt) ve &lsquo;Tanrı kavramının kendisinden hareket eden kanıt&rsquo; (ontolojik kanıt) olarak bilinecek kanıtların ilk örnek veya taslaklarının bulunduğunu görmekteyiz.</p>

  <p class="p0">&nbsp;</p>

  <p class="p0"><span class="t10">Evrendeki Düzenden Hareket Eden Kanıt</span></p>

  <p class="p0">Stoa okulunun en dindar zihniyetli filozofu olarak tanınan ve elimizde Zeus&rsquo;a dizdiği bir övgünün bulunduğu Kleanthes insanların zihninde bulunan Tanrı kavramının kaynağı olarak dört olguyu belirtmektedir. Bunlar; ı) Gelecekteki olaylara ilişkin doğru kehanetler, ıı) Uygun iklim koşullarının, toprağın verimliliğinin ve benzeri nimetler bolluğunun insanlara sağladıkları görülen büyük faydalar, ııı) Şimşek, fırtınalar, yağmur, kar, dolu, su baskınları, salgın hastalıklar, depremler, kuyrukla yıldızlar gibi olağanüstü doğa olaylarının insan zihninde uyandırdığı korku ve dehşet duyguları, ıv) Nihayet ve bütün bunlardan daha güçlü bir neden olarak gök cisimlerinin, Güneş, Ay ve yıldızların hareketlerindeki düzen ve güzelliktir (TDÜ, 2, 13-15).</p>

  <p class="p0">Kleanthes özellikle sonuncu olgu üzerinde durmakta ve söz konusu düzen ve güzelliğin bir rastlantının eseri olamayacağını ileri sürmektedir. Ona göre nasıl bir eve, spor salonuna veya foruma giren bir insan, burada olup bitenlerin düzenli, sistemli bir modeli izlediklerini gördüğünde, onların bir neden olmaksızın meydana gelmediklerine, kendisine itaat ettikleri bir insanın yönetim ve kontrolü sonucu ortaya çıktıklarına hükmederse; çok daha karmaşık, daha mükemmel olan şeyler yani bir bütün olarak göğün, göksel cisimlerin muhteşem hareketleri, aşama ve düzenleri, sonsuz bir zamandan beri en ufak bir değişiklik ve sapma göstermeksizin böylece meydana gelmeleri karşısında, onların da bir Zihin&rsquo;in eseri olarak ortaya çıkmalarının zorunlu olduğunu düşünmek zorundadır (TDÜ,2,15-16).</p>

  <p class="p0">Stoacılığın diğer temsilcilerinin de &lsquo;evrendeki düzenden hareket eden kanıt&rsquo; diye adlandırılan bu kanıtın diğer bazı versiyonlarını geliştirdikleri görülmektedir. Bunların en ilginç olanlarından biri, evrendeki düzenin hiçbir zaman rastlantısal olarak meydana gelemeyeceğini ortaya koymak üzere modern zamanlarda geliştirilmiş ünlü kanıtın, &ldquo;bir daktilonun tuşlarına bilinçsiz olarak basan bir maymunun hiçbir zaman Homeros&rsquo;un İlyada&rsquo;sını meydana getiremeyeceği&rdquo;ne ilişkin kanıtın ilk örneğini oluşturmaktadır. Cicero&rsquo;nun yukarda sözünü ettiğimiz eserinde Stoacıların sözcülüğünü yapan Balbus, Epikurosçuların evrendeki düzenin atomların rastlantısal hareketlerinin sonucu olarak ortaya çıktığı görüşüne karşı çıkarken şöyle demektedir:</p>

  <p class="p4"><span class="t13">&ldquo;Bu noktada ağırlıklarından ötürü uzayda hareket eden bazı katı ve bölünmez madde parçacıklarının olduğu ve bu parçacıkların rastlantısal çarpışmalarının sonucu olarak içinde bulunduğumuz zarif ve güzel dünyanın meydana geldiğine inanabilecek bir insanın var olduğuna şaşırmam gerekmez mi? Bunun meydana gelmesinin mümkün olduğuna inanan birinin altından veya diğer herhangi bir maddeden yapılmış yirmi bir harfin sayısız örneklerinin bir kap içine konulup çalkalanmasından ve böylece birbirlerine karıştırılmasından Ennius&rsquo;un Tarih&rsquo;inin meydana gelebileceğine inanması gerekmez mi? Ben ise böyle bir karışımdan değil bu tür bir kitabın, tek bir anlamlı satırın bile ortaya çıkabileceğinden şüphe ederim&rdquo; (TDÜ,2,93).</span></p>

  <p class="p0">Teleolojik kanıtın bir başka versiyonunun Stoacılığın diğer alanlarına olduğu gibi teoloji alanına da katkısının büyük olduğu anlaşılan Krizippos tarafından ortaya atıldığını görmekteyiz. Cicero&rsquo;nun yine bütün bu bilgileri kendisinden aldığımız <span class="t12">Tanrıların Doğası Üzerine</span> adlı eserinde söylediğine göre Krizippos&rsquo;un bu konudaki akıl yürütmesi tam olarak şöyledir:</p>

  <p class="p4"><span class="t13">&ldquo;Eğer doğada insan zihninin, insan aklının, insan kudret ve gücünün meydana getiremeyeceği bir şey varsa, bu şeyi meydana getiren varlığın zorunlu olarak insandan üstün olması gerekir. Şimdi doğada insan tarafından yaratılmış olması mümkün olmayan sonsuz düzenliliğe sahip göksel cisimler ve diğer bazı şeyler vardır. O halde onları meydana getiren varlık insandan üstündür. Bu varlığa &lsquo;Tanrı&rsquo;dan daha uygun başka hangi adı verebiliriz? (TDÜ, 2, 16).</span></p>

  <p class="p0">Krizippos&rsquo;un bu kanıtı, Descartes&rsquo;ın insan zihninde var olan Tanrı fikrinden hareket ederek onun varlığını kanıtlaması girişimiyle benzeri bir bakış açısına sahiptir. Çünkü Descartes, kendisinden şüphe edilmesi mümkün olmayan ilk kesin doğru olarak &lsquo;düşünen bir özne&rsquo; olarak kendi varlığını kanıtladıktan sonra dış dünyanın varlığına geçerek, bu dünyaya ait fikirlerinin geçerliliğini kanıtlamak için zihninde varlığını bulduğu Tanrı fikrine dayanır. Sonra da bu fikrin, <span class="t12">kendisinin ürünü olması mümkün olmayan mükemmelliğinden</span> hareket ederek Tanrı&rsquo;nın var olduğu sonucuna geçer. Krizippos&rsquo;un buradaki akıl yürütmesinin Descartes&rsquo;inkinden farkı, Tanrı fikrinden değil, evrenin insan aklının veya gücünün ürünü olması mümkün olmayan bir özelliğinden, ezeli-ebedi düzenliliğinden hareketle bunu meydana getiren varlığın insan-üstü bir varlık olmasının gerekli olduğuna geçmesi böylece Tanrı&rsquo;nın varlığını kanıtladığını düşünmesidir.</p>

  <p class="p0">&nbsp;</p>

  <p class="p0"><span class="t10">Tanrı Kavramından Hareket Eden Kanıt</span></p>

  <p class="p0">Stoacıların sadece teleolojik kanıtın değil, felsefe tarihinde rasyonel Tanrı kanıtlarından bir diğeri olan ve ontolojik Tanrı kanıtı olarak bilinen kanıtın da ilk örneğini ortaya attıkları anlaşılmaktadır. Bu konudaki bilgiyi ise bize Sextus Empiricus vermektedir. Bu bilgiye göre Zenon&rsquo;un bu konudaki akıl yürütmesi esas olarak şudur:</p>

  <p class="p4"><span class="t13">&ldquo;Tanrılara saygı göstermemiz gerektiği fikri, makul bir fikirdir. Öte yandan var olmayan bir şeye saygı göstermemiz gerektiğini söylemek makul değildir. O halde tanrılar vardır&rdquo; (DBK, 1,133).</span></p>

  <p class="p0">Zenon&rsquo;un akıl yürütmesini bu şekilde son derecede özet bir tarzda ortaya koyduktan sonra Sextus ona karşı çıkan bazılarının bu akıl yürütmeyi gülünçleştirmek üzere aynı yönde şöyle bir karşı-kanıt geliştirdiklerini söylemektedir:</p>

  <p class="p4"><span class="t13">&ldquo;Bilge insanlara saygı göstermemiz gerektiği fikri, makul bir fikirdir. Öte yandan var olmayan kimselere saygı göstermemiz gerektiğini söylemek makul değildir. O halde bilge insanlar vardır&rdquo;(DBK, 1,133).</span></p>

  <p class="p0">Ancak Stoacı okula mensup bir diğer ünlü filozof olan Babilonyalı Diogenes&rsquo;in Zenon&rsquo;un akıl yürütmesinin bu gülünç taklidini doğru bulmadığını öğrenmekteyiz. Çünkü ona göre Zenon&rsquo;un kanıtının ikinci öncülü aslında şu anlama ve güce sahiptir:</p>

  <p class="p4"><span class="t13">Doğası var olmasını gerektirmeyen veya doğası var olmak olmayan bir varlığa saygı göstermemiz gerektiğini söylemek makul değildir&rsquo;.</span></p>

  <p class="p4"><span class="t13">Konuya bu açıdan bakıldığında tanrıların doğasının &lsquo;var olmak&rsquo; olduğu açıktır. Bu ise onların doğaları veya &lsquo;tanımları gereği&rsquo; var oldukları anlamına gelir. Diogenes&rsquo;e göre söz konusu gülünç taklidi ileri süren kişilerin akıl yürütmelerindeki &lsquo;bilge insanlar&rsquo;la ilgili olarak ise böyle bir durum söz konusu değildir, çünkü &lsquo;bilge kişiler&rsquo; kavramında &lsquo;tanrı&rsquo; kavramından farklı olarak</span> <span class="t14">doğası veya tanımı gereği var olma</span> <span class="t13">özelliği yoktur (DBK, 1, 134).</span></p>

  <p class="p0">Biraz modernleştirerek sergilediğimiz Babilonyalı Diogenes&rsquo;in bu akıl yürütmesi, ilk defa Aziz Anselmus tarafından geliştirilen ontolojik kanıtın ana gücünü teşkil eden öncülün, oldukça açık bir biçimde Stoacılıkta bulunduğunu göstermektedir. Çünkü bilindiği üzere sözünü ettiğimiz &lsquo;ontolojik kanıt&rsquo;, Tanrı kavramının bizzat kendisinden Tanrı&rsquo;nın varlığına geçmenin mümkün olduğunu savunur ve bunun için de &ldquo;en mükemmel varlık&rdquo; olarak Tanrı kavramından hareket eder. Anselmusçu akıl yürütmeye göre Tanrı&rsquo;nın var olmaması &ldquo;en mükemmel varlık&rdquo; kavramına aykırı olacaktır; çünkü &ldquo;en mükemmel varlık&rdquo; kavramı, mükemmelliğin &lsquo;kurucu bir unsuru veya bileşeni&rsquo; olarak &ldquo;var olma&rdquo;yı, var olma niteliğini de içermek zorundadır. Başka bir ifadeyle var olmayan bir Tanrı, &ldquo;en mükemmel varlık&rdquo; olamaz. Ama biz bir en mükemmel varlık olarak Tanrı kavramına sahibiz veya böyle bir Tanrı&rsquo;dan söz ediyoruz. O halde Tanrı, kavramı gereği, vardır. Böylece Anselmus&rsquo;a ve daha sonra Kant&rsquo;a gelinceye kadar onun bu kanıtını kabul eden filozoflara, örneğin Descartes ve Spinoza&rsquo;ya göre Tanrı, doğası gereği, tanımı gereği (eo ipso) var olmak zorundadır.</p>

  <p class="p0">Anselmus&rsquo;un bu kanıtına daha kendi zamanında karşı çıkılmış ve bu akıl yürütmeye dayanılarak başka şeylerin varlığının da kanıtlanabileceği ileri sürülmüştür Bunlar arasında yer alan Gaunillo, aynı mantığın &ldquo;en mükemmel ada&rdquo; kavramına da uygulanabileceği, böylece &lsquo;en mükemmel ada&rsquo; kavramından böyle bir adanın var olması gerektiği sonucuna geçilebileceğini ileri sürmüştür. Anselmus ise bu itirazı reddederek &ldquo;en mükemmel varlık&rdquo; kavramının <span class="t12">sadece</span> Tanrı&rsquo;ya uygulanabileceğini, çünkü onun sadece Tanrı için geçerli olabileceğini söylemiştir.</p>

  <p class="p0">O halde gerek bu Anselmuscu akıl yürütmenin, gerekse ona Gaunillo tarafından yapılan karşı çıkışın aynı ölçüde açık olmamakla birlikte daha önce Stoacılarda da mevcut olduğunu görmekteyiz. Yukarda göstermeye çalıştığımız gibi bazıları Zenon&rsquo;un tanrıların varlığını kanıtlama yönündeki akıl yürütmesine, aynı akıl yürütmeyle bilgelerin de varlığının kanıtlanabileceğini söyleyerek karşı çıkmıştır. Diogenes ise Anselmus gibi &ldquo;doğası var olmak olan varlık&rdquo;ın sadece Tanrı olduğunu, dolayısıyla bu karşı çıkışın geçerli olmadığını ileri sürmüştür.</p>

  <p class="p0">Kant&rsquo;ın bu kanıta itirazı ise varlığın veya var oluşun (existence) özün (essence) kurucu bir unsuru olmadığı, dolayısıyla &lsquo;var olmayan Tanrı&rsquo; kavramının <span class="t12">kavram olarak</span> hiçbir eksikliğe sahip olmadığı ve böylece &lsquo;en mükemmel bir varlık&rsquo; olarak Tanrı kavramının kendisinden Tanrı&rsquo;nın varlığına geçmenin geçerli bir akıl yürütme olmadığı yönünde olacaktır.</p>

  <h3 class="h30"><a id="ncx1213"></a><a id="a139"></a>Tanrı Savunması</h3>

  <p class="p0">Stoacıların Tanrı kanıtlarının yanı sıra diğer önemli bir alanda, Tanrı&rsquo;nın iyiliği veya adaletiyle evrendeki kötülük arasındaki ilişkileri ele alan, Tanrı&rsquo;yı bu kötülük veya adaletsizliklerden aklamaya çalışan ve Leibniz&rsquo;in bu konudaki düşüncelerini içeren ünlü eserinden sonra geleneksel olarak &lsquo;tanrı savunması&rsquo; (teodise) adıyla bilinen alanda da son derece işlenmiş bazı görüşlere sahip olduklarını görmekteyiz. Bu görüşlerden bir kısmının kaynağı bizi Herakleitos&rsquo;a, <span class="t12">Phaidon</span> ve <span class="t12">Tima</span>ios&rsquo;da ortaya konduğu şekilde Platon&rsquo;a geri götürse de, onların bazısının özel olarak Stoacılara ait oldukları anlaşılmaktadır.</p>

  <p class="p0">Bunların ilki, ilk kez Herakleitos tarafından ortaya atılmış olan &ldquo;evrenin yapısında karşı çıkılmaz bir zıtlığın, çelişkinin var olduğu&rdquo; ilkesine dayanmaktadır. Daha önce değindiğimiz gibi Herakleitos, Homeros&rsquo;un tanrılar arasında savaş olmamasını dileyen görüşünü çocuksu bir görüş olarak nitelemiş, çünkü savaşın her şeyin babası olduğunu, evrende zıtlıkların ortadan kalkmasını istemenin aslında evrenin kendisinin ortadan kalkmasını istemek anlamına geldiğini ileri sürmüştü. Platon da <span class="t12">Phaidon</span>&rsquo;da insan ruhunun ölümsüzlüğünü savunmak üzere benzeri bir ilkeye dayanmış, hayat ve ölümün zorunlu olarak birbirlerini takip eden, birbirlerini gerektiren şeyler olduklarını, dolayısıyla hayatın arkasından nasıl ölümün gelmesi zorunlu ise ölümün arkasından da aynı zorunlulukla hayatın geleceğini savunmanın makul bir görüş olduğunu savunmuştu.</p>

  <p class="p0">Tanrı&rsquo;nın evrene karşı iyilik dolu ilgisinin, inayetinin, evrende varlığı görülen kötülükle uzlaşamaz olduğu itirazına Krizippos&rsquo;un <span class="t12">İnayet Üzerine</span> adlı eserinde yukarda işaret ettiğimiz yönde olmak üzere şu cevabı verdiğini görmekteyiz:</p>

  <p class="p4"><span class="t13">&ldquo;Kötülükler olmaksızın iyilikler olabileceğini düşünenlerden daha aptal kimseler yoktur; çünkü kötülükler iyiliklerin zıddıdır ve onların zorunlu olarak birbirlerine zıt bir şekilde var olmaları ve zıtlığa dayanan bir tür karşılıklı bağımlılık içinde birbirlerini desteklemeleri zorunludur. Hiçbir zıd, zıddı olmaksızın var olamaz. Çünkü adaletsizler olmasaydı adalet nasıl anlaşılabilirdi? Adalet, adaletsizliğin ortadan kalkmasından başka nedir? Benzeri şekilde korkaklığa zıt olmasaydı cesaretin ne olduğu anlaşılabilir miydi?... Aptallar nasıl olup da yanlış olmaksızın doğrunun olmasını istiyorlar? Çünkü iyiler ve kötüler, talih ve talihsizlik, acı ve haz tamamen aynı şekilde mevcutturlar; onlar Platon&rsquo;un dediği gibi tam bir zıtlıkla birbirlerine bağımlıdırlar&rdquo; (LS, 54 Q).</span></p>

  <p class="p0">Krizippos&rsquo;un bu akıl yürütmesinde, Long-Sedley tarafından haklı olarak üzerine basıldığı gibi zıtların ancak birbirleriyle kavranabileceklerine ilişkin <span class="t12">epistemolojik</span> tezle, onların zorunlu olarak birbirlerinden doğdukları, birbirlerinden çıktıklarına ilişkin <span class="t12">ontolojik</span> tez bir arada bulunmaktadır. Bu iki tezden, varlığın yapısına içkin olduklarından ötürü zıtların varlığını <span class="t12">ahlâkî bakımdan</span> kabul etme ve meşrulaştırma yönünde üçüncü bir tez daha çıkmaktadır. Bu tezin ilk taslağıyla da nesnelerin birbirlerine zıt olan bireysel varlıklarının metafizik bakımdan bir suç teşkil ettiği, dolayısıyla onların birbirlerinin varlığına zarar verdiklerinden ötürü cezalandırılmalarının yani bireysel varlıklarını &lsquo;zamanın hükmüne göre&rsquo; kaybetmelerinin doğru olduğu yönündeki Anaksimandroscu tezde karşılaşmıştık.</p>

  <p class="p0">Stoacıların tanrısal iyilik veya inayetle evrende varlığı gözlemlenen kusurlar veya kötülükleri uzlaştırma yönünde geliştirdikleri bir diğer savunma, yine Krizippos tarafından ortaya atıldığı görülen bu kusur veya eksiklikleri doğanın esas amacı olmayan, genel işleyişine aykırı düşmeyen, onu bozmayan zorunlu bir &lsquo;sonuç&rsquo;, bir &lsquo;yan ürün&rsquo; (concomitant) olarak gören tezine veya anlayışına dayanmaktadır. Buna göre dünyanın yapısını ve insan ırkını yaratmış olan doğanın kendisi veya İnayet, aynı zamanda insanın maruz kaldığı hastalıkları, vucut bozukluklarını da yaratmıştır. Ancak doğanın ana amacı insanları hastalıklardan etkilenebilecek bir yapıda varlığa getirmek değildir; çünkü bu doğaya, yaratıcıya veya bütün iyi şeylerin babası olan varlığa uygun düşecek bir davranış değildir. Ancak doğa muhteşem eserler meydana getirir, onların uygunluk ve yararlılıklarını düzenlerken, <span class="t12">bunun ayrılmaz bir parçası olarak</span> birçok yararsız şey de ortaya çıkmıştır. Bunlar doğaya uygun olarak yaratılan bazı zorunlu sonuçlar, yan ürünler veya zorunluluklardır. Örneğin doğa insan bedenini yaratırken, akılsallığımızı güçlendirmek ve bizzat yarattığı bu ürünün kendi faydası için insan başını ince bir maddeden, kolay kırılabilir kemikten meydana getirmiştir. Bunun sonucu olarak insan başı zayıf bir şekilde koruma altına alınan, darbelere dayanıksız, kırılgan bir yapıya sahip olarak ortaya çıkmıştır. İşte hastalıklar da bu şekilde yani sağlığın yaratılmasının bir yan ürünü, sağlığın meydana getirilmesi için kaçınılmaz bir sonuç olarak düşünülmelidir (LS, 54 Q).</p>

  <p class="p0">Stoacıların tanrı savunmalarında, bu ikinci kanıtın mantıksal bir sonucu veya belki ondan bağımsız bir kanıt olarak ele alınması mümkün olan üçüncü kanıt; bireysel varlıklar için söz konusu olan kötülükle, evrenin bütününün iyiliğinin birbirleriyle karşılaştırılmasına ve bütünün iyiliği, genel iyilik karşısında bu bireysel eksiklerin fazla önem ve değer taşımadığı görüşüne dayanmaktadır. Plutarkhos&rsquo;un belirttiğine göre Krizippos dünyanın <span class="t12">bütünü itibariyle</span> kusursuz ve her türlü eleştirinin üzerinde olduğunu, çünkü her şeyin mümkün olan en mükemmel doğaya uygun olarak yaratıldığını ileri sürmekte, bununla birlikte <span class="t12">bireysel varlıklarla ilgili olarak</span> bazı kusur ve kötülüklerden söz edilmesinin mümkün olduğunu kabul etmektedir. Ancak Krizippos&rsquo;a göre, nasıl iyi tutulan bakımlı bir evde bile yabani otların bitmesi mümkünse ve onların varlığı evin genel olarak bakımlı olma durumunu değiştiren, onu bozan bir olgu olarak değerlendirilemezse, iyi insanların başına bazı kötü şeylerin gelmesi de evrenin genel olarak iyi ve uyumlu olması olgusuna aykırı düşen, onu hükümsüz kılan bir olay olarak değerlendirilmemelidir (LS, 54 S).</p>

  <p class="p0">Stoacıların &ldquo;var olabilen dünyaların en mükemmelinde yaşadığımız&rsquo;^ ilişkin bu iyimserliklerini korumak için sığındıkları son bir tez, bizim evrenle ilgili şu andaki bilgilerimize göre anlamadığımız veya bir kusur olarak gördüğümüz şeyleri, daha doğru, daha kapsayıcı bir bakış açısına yerleştiğimiz, evrenin yapısının ayrıntılarına daha iyi nüfuz ettiğimiz takdirde anlayabileceğimiz, onları kötü şeyler veya eksiklikler olarak görmekten vazgeçeceğimiz ümidine dayanmaktadır. Lactantius&rsquo;un <span class="t12">Tanrt&rsquo;nın Öfkesi Üzerine</span> adlı eserinde belirttiğine göre Akademik Septiklerin &lsquo;eğer Tanrı her şeyi insan için yapmışsa, denizler ve karalar üzerinde gördüğümüz insanın varlığına aykırı olan, onun hayatını tehdit eden, başına bela olan birçok şeyin (vahşi hayvanların, fırtınaların, hastalıkların) neden var olduğu&rsquo; itirazına Stoacılar şu cevabı vermişlerdir:</p>

  <p class="p4"><span class="t13">&ldquo;Bitkiler ve hayvanlar arasında şu ana kadar faydalarını bilmediğimiz birçok şey var. Ancak nasıl ki, daha önceki yüzyılların bilmediği birçok şeyi zorunluluk ve kullanma sonucu bugün artık biliyorsak zaman içinde bu tür şeylerin de faydasını keşfetmemiz söz konusu olabilir&rdquo; (LS, 54 R).</span></p>

  <p class="p0">Stoacıların tanrı savunmasında, felsefe tarihi boyunca karşımıza çıkacak olan geleneksel tanrı savunmalarında öne sürülen argümanların büyük bir bölümü vardır. Listenin tamamlanması için ona ilerde özellikle Hıristiyan düşünürler tarafından ortaya atılacak olan az sayıda birkaç diğer savunmayı eklemek yeterli olacaktır. Bu savunmalar arasında özellikle iki tanesinin açık olarak dile getirilmemiş olmakla birlikte, en azından ilke olarak Stoacılıkta bulunduğunu söylemememiz de mümkündür. Bunlardan biri ilk defa Aziz Augustinus tarafından ortaya atılan ve Aziz Anselmus tarafından geliştirilen evrende kötünün gerçek, tözsel varlığını inkâr etmeye dayanan savunmadır. Diğeri ise yine ilk kez Hıristiyan düşünürler tarafından ortaya atılan ve özellikle zamanımızda Hıristiyan teologlar tarafından en geçerli bir kanıt olarak ileri sürülen, evrendeki kötülükten Tanrı&rsquo;yı değil de bizi sorumlu tutan ve onun varlık nedeni olarak insan özgürlüğüne, bu özgürlüğün değerine atıfta bulunan savunmadır.</p>

  <h3 class="h30"><a id="ncx1224"></a><a id="a140"></a>Kötünün Varlığını İnkâr</h3>

  <p class="p0">Bu ilk tanrı savunmasının temsilcileri olan Augustinus ve Anselmus&rsquo;a göre kelimenin gerçek anlamında kötü veya kötülük yoktur. Çünkü o bir olumsuzlama (negation) veya yoksunluktur (privation). Nasıl ki, körlük pozitif anlamda yani gerçekten, tözsel anlamda var olan bir şey değil de, sadece görme yoksunluğu ise ve nasıl ki karanlık gerçek anlamda varlığa sahip olmayan bir şey olup ancak ışık yokluğundan ibaretse aynı şekilde kötülük de ancak bir iyilik yokluğu, bir iyilik eksikliğidir.</p>

  <p class="p0">Elimizde Stoacı filozoflardan herhangi birinin kötünün varlığıyla ilgili olarak bu noktaya kadar gittiğine, somut olarak kötünün varlığını inkâr ettiğine dair bir bilgi yoktur. Ancak onların evrenin gerek bütününde gerekse parçalarında Tanrı&rsquo;nın, aklın eseri olduğunu, tanrısallığın ve akılsallığın, dolayısıyla iyiliğin onun her tarafına tam bir mükemmellikle nüfuz ettiği görüşünde olduklarını biliyoruz. O halde bu genel perspektifin, evreni veya doğayı Tanrı&rsquo;ya özdeş kılmanın mantıki ve ahlâkî sonucu olarak, Stoacıların evrendeki kötünün varlığını reddetmeye bir Augustinus veya Anselmus kadar yatkın olacaklarını düşünmemizde bir sakınca yoktur.</p>

  <h3 class="h30"><a id="ncx1227"></a><a id="a141"></a>Kötünün Varlığından İnsan Sorumludur</h3>

  <p class="p0">İkinci tanrı savunmasına gelince, bu kanıt, yukarda değindiğimiz gibi, hayatlarımızın ahlâkî bakımdan bir anlam ve değeri olması için Tanrı&rsquo;nın bizi özgür bir biçimde yani iyilik ve kötülüğü seçebileceğimiz ve gerçekleştirebileceğimiz bir şekilde yarattığı, dolayısıyla kötüden Tanrı&rsquo;nın değil bizim sorumlu olduğumuzu ileri sürer. Stoacılar bir önceki bölümde gördüğümüz gibi insanda belli bir özgürlüğün varlığını kabul etmektedirler. Bu görüşü, onların kötüden sorumlu olanı, insanın kendisi olarak düşündükleri şeklinde yorumlamamız makul olacaktır. Kaldı ki Kleanthes, Zeus&rsquo;a dizdiği övgüde yani <span class="t12">Zeus</span> <span class="t12">İlahisi</span>&rsquo;nde evrendeki her şeyin Zeus&rsquo;a veya Doğa&rsquo;ya uygun olarak meydana geldiğini, ancak &ldquo;kötü insanların aptallıkları içinde yaptıkları şeyler&rdquo;in bu gruba dahil olmadıklarını yani onların Tanrı&rsquo;nın isteğine aykırı olarak meydana geldiğini söylemektedir. Bu cümleden ve Stoacıların genel özgürlük kuramlarından, onların her şeyin tanrısal irade tarafından belirlenmiş olmakla birlikte insan davranışlarının, doğanın genel yapısına ve işleyişine aykırı olan kötü şeylerin bir bakıma insanın kendi eseri olduğu görüşünde oldukları sonucuna varmamız mümkündür. Bununla birlikte Stoacılarda hayatımızın ahlâkî bakımdan bir anlam ve değeri olması için özgürlüğe sahip olmamız, özgürlüğümüzün bir anlam ifade edebilmesi için kötüyü de seçebilecek bir şekilde yaratılmamız gerektiği, dolayısıyla kötünün nesnel olarak var olması gerektiği yönünde ana Hıristiyan vurgu mevcut değildir.</p>

  <p class="p0">&nbsp;</p>
</body>
</html>
