<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Epikuros&rsquo;un ruh kuramı, fizik kuramının bir parçasıdır. Ruh kuramının ana tezleri doğa felsefesinin genel ilkelerinden çıkar ve onlarla tam bir uyum içinde bulunur.</p>

  <p class="p0">Epikuros&rsquo;un ruh kuramı, Platon ve Aristoteles&rsquo;in psikolojileri gibi esas olarak şu soruları cevaplandırmayı amaçlar: Ruh nedir? Belli başlı işlevleri nelerdir? Ruhla beden arasındaki ilişkiler nasıldır ve ruhun ölümden sonra bir hayatı mümkün müdür?</p>

  <p class="p0">Epikuros&rsquo;un ruh kuramının ayrıntıları hakkında aslında fazla bilgiye sahip değiliz. Bu durum, elimizde bulunan metinlerin eksik veya yetersiz olmasıyla açıklanabileceği gibi, Epikuros&rsquo;un kendisinin ruh üzerine fazla ayrıntılı konuşmayı gerekli görmemesinin bir sonucu da olabilir. Çünkü Epikuros için önemli olan sadece <span class="t12">ölümden sonra bir hayatın mümkün olmadığını kanıtlamaktır.</span> O, ruh kuramını bu ethik amacı yerine getirmesi için tasarlamıştır. O halde, ölümden sonra bir hayatın neden mümkün olmadığını gerekçeleriyle ortaya koyduktan sonra psikolojinin diğer daha özel problemleriyle ilgilenmemiz için fazla neden yoktur.</p>

  <p class="p0">Ayrıca Lucretius&rsquo;un diğer konularda olduğu gibi bu konuda da bir yandan Epikuros&rsquo;un ana görüşlerini izlerken diğer yandan onları bazı ayrıntılarla genişletip zenginleştirdiğini görmekteyiz.</p>

  <h3 class="h30"><a id="ncx323"></a><a id="a35"></a>Ruh, Maddi-Cisimsel Bir Varlıktır</h3>

  <p class="p0">Epikuros&rsquo;a göre ruh, evrende var olan diğer şeyler gibi tamamen maddi, cisimsel bir şeydir; onun maddi-fiziksel bir şey olmadığını ileri sürenler anlamsız bir şey söylemektedirler. Çünkü eğer o, maddi olmayan bir şey olsaydı, ne bir şey üzerine etkide bulunabilir ne de bir başka şeyin etkisine uğrayabilirdi. Örneğin boşluk, bu ikinci türden yani cisimsel olmayan bir şeydir. Ama bundan dolayı o ne bir şey üzerine etkide bulunur ne de başka bir şeyin etkisine uğrar. O sadece cisimlerin kendi içinde hareket etmelerinin imkânını sağlar. Oysa ruhun hem başka bir şey yani beden üzerine etkide bulunduğunu, hem de onun etkisine maruz kaldığını görmekteyiz (HM, 67).</p>

  <p class="p0">Epikuros ruhu, Platon ve Aristoteles gibi esas olarak canlı bir varlığın hareket ve hayatını meydana getiren ilke olarak tanımlamaktadır. Ancak Platon&rsquo;dan farklı olarak, onun cisim dışı bir töz olduğu görüşüne kesinlikle karşı çıktığı gibi, bedenden bağımsız olarak var olma imkânını da reddetmektedir.</p>

  <p class="p0">Aristoteles&rsquo;in ruhu &lsquo;bilkuvve hayata sahip olan organlaşmış cismin fiili&rsquo; olarak alan görüşüyle Epikuros&rsquo;un ruh görüşü arasında belli bir yakınlık vardır. Aristoteles&rsquo;in bu görüşünün sonucu olarak, ruha bedenden bağımsız bir varlık tanımaması, bedenin dağılması veya ortadan kalkmasından sonra ruhun da ortadan kalkacağını ileri sürmesi de Epikuros&rsquo;a uygun düşen bir görüştür. Ancak Aristoteles&rsquo;in ruhla, özellikle insan ruhuyla beden arasında doğaları bakımından ayrım yapması (madde-Form ayrımı) ve ruhu tinsel bir varlık olarak kabul etmesi (Form, maddi değildir) Epikuros&rsquo;un ruh hakkındaki anlayışıyla uyuşmamaktadır.</p>

  <h3 class="h30"><a id="ncx327"></a><a id="a36"></a>Ancak O Daha İnce, Daha Hareketli Bir Maddeden Yapılmıştır</h3>

  <p class="p0">Epikuros ruhun beden gibi bir cisim olduğunu ve diğer cisimlerle aynı şeyden yani atomlardan meydana geldiğini söylemekle birlikte, ruhu meydana getiren atomların, bedeni meydana getiren atomlardan daha ince, daha akıcı bir yapıda olduklarını ve bedenin her tarafına yayılmış olduklarını kabul eder:</p>

  <p class="p4"><span class="t13">&ldquo;O [ruh], sıcaklıkla karışmış bir soluğa benzer; bazı bakımlardan soluk, bazı bakımlardan sıcaklık gibidir. Ancak onda parçalarının inceliği bakımından bu ikisini aşan ve dolayısıyla bedenin geri kalan kısmıyla daha yakın bir temas içinde olmasına imkân veren üçüncü bir parça daha vardır. Zihnin yetileri, duygular, hareket kolaylığı, düşünceler ve kaybedilmeleri ölüme neden olan bütün bu şeyler onun [ruh] varlığına işaret ederler&rdquo; (HM, 63).</span></p>

  <p class="p0">Lucretius, ruh konusunu şiirinin üçüncü kitabında ele alır. O önce ruhun bedenden ayrı olmadığını, tıpkı el, ayak veya diğer organları gibi bedenin bir parçası olduğunu söyler. İkinci olarak Aristoteles&rsquo;i izleyerek ruhun maddi şeylerin belli bir tarzda bir araya gelmesinden meydana gelen bir uyum, armoni olduğu görüşüne karşı çıkar (ŞDÜ, 3 93-106).</p>

  <p class="p0">Lucretius&rsquo;a göre ruhumuz olağanüstü hareketlilikte olduğundan onu meydana getiren atomların olağanüstü ufaklık ve yuvarlaklıkta olması gerekmektedir. Ayrıca yaşayan bir insanla ölmüş bir insanın ağırlığı arasında bir fark olmaması, ruhun ne kadar hafif atomlardan meydana geldiğini göstermektedir (ŞDÜ, 3, 180-230).</p>

  <p class="p0">Aetius, Epikuros&rsquo;un ruhun bir karışım olduğunu ve bu karışımın dört unsurdan meydana geldiğini ileri sürdüğünü söylemektedir. Bunlar ateş, hava, rüzgâr (veya soluk) ve Epikuros&rsquo;un adını vermediği ileri sürülen dördüncü bir unsurdur (LS, 14 C).</p>

  <p class="p0">Lucretius bu görüşü devam ettirir, ancak bu unsurlar hakkında daha ayrıntılı bilgiler verir. Buna göre, ölümle birlikte bedenin soğuması, ruhu meydana getiren şeyin içinde sıcaklık unsurunun bulunduğunu göstermektedir. Ölümle birlikte canlının &lsquo;son nefesini vermesi&rsquo; veya artık nefes almamaya başlaması da, ruhu meydana getiren şeyler içinde nefesin yani soluğun da bulunması gerektiğinin bir kanıtıdır. Öte yandan nefes veya soluk, havanın bir türevi veya biçimidir. Ayrıca ısıyı veya sıcaklığı taşıyan şey havadır. O halde ruhu meydana getiren şeyler arasında üçüncü bir unsur olarak hava da olmalıdır. Ancak Lucretius&rsquo;a göre duyu gücü gene de bu üç unsurun bir araya gelmesinden ortaya çıkamaz. Ruhta, düşüncelerin kaynağında bulunan duyusal hareketleri meydana getirmesi için dördüncü bir unsurun varlığını kabul etmemiz gerekir. Evrende başka hiçbir varlığın kurucu atomları, bu dördüncü unsurun atomlarından daha hareketli, daha ince, daha küçük, daha yuvarlak olamaz. O, kollarda bacaklarda duyusal hareketleri başlatan, kendisine ne sızı, ne acının işlemesinin mümkün olmadığı bir unsurdur (ŞDÜ, 3, 230-60).</p>

  <p class="p0">Epikuros söz konusu dört unsurun atomlarının bir araya gelmesinden basit olarak onların <span class="t12">yan yana gelmelerini</span> değil, tümüyle <span class="t12">yeni bir töz oluşturacak şekilde</span> birbirlerinin içine girmelerini, birbirlerine nüfuz etmelerini kastediyor olmalıdır. Nitekim, Lucretius da ruhu meydana getiren dört unsurun her biri ve özellikleri hakkında bu bilgileri verdikten sonra onların birleşim tarzına geçer ve ruhu kendisini meydana getiren bu unsurlardan fazla, yeni bir şey ve ayrı bir tür töz olarak görmemiz gerektiği üzerinde özellikle ısrar eder:</p>

  <p class="p4"><span class="t13">&ldquo;Unsurların ana parçaları [atomlar] birbirleriyle o kadar tam bir şekilde bir karışım meydana getirirler ki hiçbir unsur diğerinden ayırt edilemez ve hiçbir kuvvetin bu karışımdaki yerine işaret edilemez. Onlar tek bir cismin çeşitli güçleri gibi vardır. Nasıl ki, her canlının etinde bir koku, bir sıcaklık ve tat olup, bunlar kendi aralarında tek bir gövdeyi meydana getirirse, sıcaklık, hava ve rüzgârın görünmeyen gücü de bir araya geldiğinde tek bir doğayı meydana getirir&rdquo; (ŞDÜ, 3 265-70).</span></p>

  <p class="p0">Bununla birlikte ruhu meydana getiren bu dört unsurun her birinin ruhun bazı özel faaliyet veya heyecanlarının özel sorumlusu olarak ele alınabilecekleri de anlaşılmaktadır. Böylece, Lucretius&rsquo;a göre, tek bir madde gibi davranmak, birbirlerinden kopmamakla ve görevlerini tek başlarına yapmamakla birlikte; ruhu meydana getiren bu sıcaklık, soluk ve havanın her birini ruhun farklı faaliyetlerinin özel sorumlusu olarak görmek mümkündür. Örneğin ruhun sıcaklıkla ilgili atomları bedene hayatın özelliği olan sıcaklığı verir ki, ölümle birlikte canlıların bedeninin sıcaklığını kaybettiği ve soğuduğu görülür. Öte yandan sıcaklık veya ısı atomları, hayvanlardaki öfke duygusunun de nedenidirler. Soluk veya rüzgâr, sahip olduğu soğukluk ve hareketlilik özelliği ile bedenin organlarına hareket etme gücünü sağlar ve hayvanlardaki korku ve kaçma duygularını Lucretius ruhta bu unsurun diğer unsurlara ağır basmasıyla açıklar. Durgun hava ise &lsquo;yüreğe dinginlik, yüze kaygısızlık verir&rsquo; ve ruhta baskın olduğu zaman o, insan karakterindeki soğukkanlılığın, sakinliğin sorumlusudur (ŞDÜ, 3, 285-305).</p>

  <p class="p0">Epikuros gibi Lucretius&rsquo;un da adını vermediği sonuncu unsurun asıl işlevinin ise bir bütün olarak ruhta duyumu meydana getiren hareketleri iletmek olduğu anlaşılmaktadır.</p>

  <p class="p0">Lucretius&rsquo;un psikolojik olayları böylece tamamen maddeci bir şekilde açıkladığı görülmektedir: Eğer öfkeliysek bunun nedeni ruhumuzda sıcaklık unsurunun ağır basmasıdır. Eğer korkuyorsak bu, ruhta bulunan soluk atomlarının diğer atomlara hakim olmasından ileri gelmektedir vb. Bununla birlikte Lucretius insan duygu ve davranışlarını, farklı karakterleri, huyları tümüyle bu maddi unsurlara, onların bileşim tarzlarına, bu bileşimde bazı unsurların diğerlerine ağır basmasına bağlamanın ahlâkî bakımdan doğurduğu olumsuz sonuçları da göz önüne alır ve doğuştan gelen bu özelliklerin izlerinin eğitim veya iradeyle ortadan kaldırılamaz bir yapıda olmadığını belirtir (ŞDÜ, 310-24).</p>

  <h3 class="h30"><a id="ncx339"></a><a id="a37"></a>Ruhun İşlevleri Duyum, Duygu ve Düşünmedir</h3>

  <p class="p0">Epikuros ruhun esas işlevleri olarak duyum, düşünce ve duygu veya heyecanları görmektedir. Duyum ve düşüncenin yeri, akıl veya zihindir ve Epikuros daha sonra geniş olarak ele alacağımız Stoacılar gibi akıl veya zihnin yerinin göğüs ya da yürek olduğunu düşünmektedir. Yürek, heyecanların da merkezidir. Ruhun hayat ve canlılıkla ilgili diğer işlevlerine gelince, onlar bedenin her tarafına, bütün organlarına eşit olarak yayılmışlardır.</p>

  <p class="p0">Epikuros ruhu hayat ile hayatın sonucu olan şeylerin yani duyum, duygu, düşünce ve heyecanların ilkesi olarak tanımlar. Ama buna hemen onun bu işlevleri, ancak <span class="t12">bedenle birlikte bulunmasından ötürü</span> gerçekleştirdiğini eklemeyi ihmal etmez. Başka deyişle ruh ne tek başına hayata ve onun işlevlerine sahiptir ne de onda tek başına bu işlevleri yerine getirebilme gücü vardır.</p>

  <p class="p0">Bu çerçevede olmak üzere Epikuros&rsquo;a göre ruh, özel olarak duyumun ilkesidir, ama bedenin kendisi de ruh sayesinde duyumdan belli bir pay alır. Fakat onun bütün özelliklerini paylaşmaz. Bundan dolayı ruh bedeni terk ettiğinde beden artık duymaz yani duyarlılıktan mahrum kalır.</p>

  <p class="p0">Duyum olayında asıl ilkenin ruh olduğunu gösteren şey, bedenin bazı kısımlarının tahrip olmasına veya ortadan kalkmasına rağmen duyum olayının kendisinin ortadan kalkmamasıdır. Buna karşılık ruh bedeni terk ettiğinde, kendisinde herhangi bir eksiklik olmasa bile, bedenin herhangi bir şey duyması mümkün değildir. Normal ölümler, bunu göstermektedir. Normal ölümlerde bedenin kendisinde herhangi bir değişiklik yoktur, ama ruhun yokluğundan dolayı beden artık duyma yetisini kaybetmiştir. Öte yandan bedeni oluşturan bileşim dağıldığında veya ortadan kalktığında da ruhun bunu duyması mümkün değildir. Bedenin dağılması ile birlikte ruh da dağılır; o artık ne canlı bir varlığın hareketlerini gerçekleştirebilir ne de kendi başına duyma gücüne sahip olabilir.</p>

  <p class="p0">Kısaca beden ruhun bir kılıfıdır, kalıbıdır, onu içine alan bir kaptır. Nasıl ki, bir kap kırıldığında veya dağıldığında içinde bulunan şey etrafa saçılır ya da yok olursa aynı şekilde beden tahrip olduğunda ruh da tahrip olur ve ortadan kalkar (HM, 64-66).</p>

  <h3 class="h30"><a id="ncx345"></a><a id="a38"></a>Lucretıus&rsquo;un ve Animus Ayrımı</h3>

  <p class="p0">Lucretius, ruhun işlevleri ve bu işlevlerin ilkeleri ile ilgili olarak daha ayrıntılı bilgi verir. O ruhun akıllı kısmı ile akıl-dışı kısmını birbirinden ayırır, ancak onlar arasındaki sıkı ilişkiyi devam ettirir: Ruhun, kendisi sayesinde düşündüğümüz ve duyguları, heyecanları duyduğumuz kısmı, akıllı kısmıdır (animus, spirit). Onun diğer akıl-dışı olan kısmı ise genel olarak canlılık faaliyetlerinin ilkesi olan şeydir (anima, can). Lucretius&rsquo;un bedenin bütününe yayıldığını söylediği ruhun bu ikinci kısmını, insan vücudunda sinirlerin işlevlerini yerine getiren yani bir yandan duyu organlarının duyumlarını ve diğer duyguları ruhun akıllı kısmına iletirken, diğer yandan bu akıllı kısmın emir ve komutlarını bedenin çeşitli organlarına ileterek onun hareketini meydana getiren bir şey olarak gördüğü anlaşılmaktadır.</p>

  <p class="p0">Lucretius ruhun akıllı kısmının, zihnin diğer kısımdan, bedenden gelmeyen bazı kendine özgü, bağımsız düşünceleri ve duyguları olabileceğini kabul eder. Nasıl ki, başımız veya gözümüz ağrıdığında bu ağrıyı bütün bedenimiz değil, sadece bu organlarımız duyuyorsa, aklın kendisi de bazen bedenin bütününe yayılmış olan ruhtan, daha doğrusu &lsquo;anima&rsquo;dan kaynaklanmayan sevinç veya keder duygularına sahip olabilir. Bununla birlikte &lsquo;animus&rsquo;la &lsquo;anima&rsquo; arasında çok sıkı bir ilişki vardır. Ruh daha güçlü bir duygu, örneğin korku duyduğunda beden organlarının bütününe yayılmış olan tüm ruhun bu duyumu veya duyguyu duyduğu, çünkü bütün bedeni ter bastığı, dilin tutulduğu, sesin boğuklaştığı, gözlerin karardığı, kulakların uğuldadığı görülmektedir. Bu olgu &lsquo;anima&rsquo;nın &lsquo;animus&rsquo;la ne kadar sıkı bir ilişki içinde olduğunu ortaya koyar.</p>

  <p class="p0">Ancak Lucretius&rsquo;a göre, bunun tersi de aynı ölçüde geçerlidir. Anima&rsquo;nın ve onun aracılığıyla bedenin animus&rsquo;tan, zihinden, onun duygu ve heyecanlarından ne ölçüde etkilenmesi söz konusu ise zihnin, animus&rsquo;un da anima&rsquo;nın, bedenin değişmelerinden o kadar etkilenmesi söz konusudur. İnsan vücuduna sokulan bir mızrak sadece bedende bir yara açmakla kalmaz, animus&rsquo;un da bu etkiyi duymasına yol açar. Animus&rsquo;un anima&rsquo;nın veya bedenin yaşadığı bu olayın etkisini duyması onunla aynı yapıda yani fiziksel, cisimsel bir şey olduğunu gösterir (ŞDÜ, 3, 130-86)).</p>

  <p class="p0">Lucretius, ruhla beden arasındaki sıkı ilişkinin başka örneklerini de verir: Ruh, bedenle birlikte doğar, onunla birlikte büyür ve birlikte yaşlanır. Ruhun yetileri ve güçleri bedenin yeti ve güçlerine paralel bir gelişme gösterir. Çocuğun henüz, ince güçsüz bedenine onun zihin gücünün, aklının zayıflığı, güçsüzlüğü eşlik eder. Onun bedeni büyüyüp, güçlendiğinde zihin gücünün de arttığı, güçlendiği görülür. Zamanın etkisiyle insan bedeni güçsüzleşip zayıfladığında ise akıl da zayıflar, melekeler eski güçlerini kaybeder. Böylece bedenin ölümüyle ruhun da aynı kaderi paylaşması son derecede doğal bir şeydir (ŞDÜ, 3, 417-62).</p>

  <p class="p0">Sonra ruhun duymasının temelinde beş duyu vardır. Ruhun ölümden sonra yani bedenden ayrı olarak duymaya devam etmesi için bu beş duyuya sahip olması gerekir. Ama bedenimizden ayrı, ondan bağımsız olarak kulaklarımız, dilimiz, gözlerimiz, ellerimiz olabilir mi? O halde bu duyu organlarına sahip olmaksızın duymaya devam edebileceğimizi düşünmemiz son derecede saçmadır (ŞDÜ, 3, 624-33).</p>

  <p class="p0">Epikuros ruh hakkındaki maddeci görüşüne paralel olarak, duyum hakkında da tamamen maddeci bir açıklama getirir. Buna göre bileşik cisimler veya nesnelerden dışarıya sürekli olarak birtakım akıntılar (effluxe) çıkar. Bu akıntılar daha önce işaret ettiğimiz gibi, kendilerinden çıktıkları cisimlerle aynı biçimdedirler, yalnız onlarla karşılaştırılamayacak kadar incedirler. Bir film inceliğindeki bu akıntılara Epikuros &ldquo;imgeler&rdquo; (hayaller) veya &ldquo;idoller&rdquo; (eidola) adını vermektedir. Bu imgeler, önlerinde kendilerine engel olacak bir şey bulunmadığında tasarlanabilir herhangi bir mesafeyi inanılmaz ölçüde kısa bir zamanda katedip, duyan varlığa gelirler. Duyan varlığın gözüne veya diğer herhangi bir duyu organına geldiklerinde onun üzerinde bulunan açıklıklardan veya gözeneklerden içeri girerler. Duyum denilen şey işte bu temasın, birleşmenin sonucunda ortaya çıkar.</p>

  <p class="p0">Epikuros, kendi döneminin yaygın görüşü olan görmenin gözden çıkan ışınların nesneler üzerine gitmesiyle meydana geldiği görüşünde değildir. Tersine ona göre &ldquo;dışardaki nesneler ne onlarla bizim aramızdaki hava aracılığıyla ne de bizden onlara giden ışın ya da herhangi bir akış aracılığıyla renk ve biçimle ilgili doğalarının damgasını üzerimizde bırakırlar; onlar dışta bulunan şeylerin kendileriyle aynı renk ve biçimde olan, bu şeylerden çıkan ve gözün ve zihnin algılayabileceği uygun biçimlerde bulunan bazı incecik filmlerin gözlerimize ve zihinlerimize girmesi sayesinde&rdquo; algılanırlar.</p>

  <p class="p0">Görme duyumu için söz konusu olan bu durumun işitme, koklama gibi diğer duyumlar için de geçerli olduğunu görmekteyiz: Epikuros&rsquo;a göre işitme, bir ses veya gürültü çıkaran kişi veya nesneden çıkan akıntının işitme organına gelip ona girmesi sonucu ortaya çıkar. Bu akıntı birbirleriyle belli bir karşılıklı ilişki içinde bulunan ve aynı zamanda kendisinden çıktığı nesneyle ayırt edici bir birliğe sahip olan türdeş parçacıklardan meydana gelir. Koklama da nesneden dışarı fırlatılan ve koklama organını ona uygun bir tarzda harekete geçiren parçacıkların bu organ üzerine gelmesiyle gerçekleşir (HM, 46-54).</p>

  <p class="p0">Lucretius bu kurama, ruhun bedeni nasıl harekete geçirdiğiyle ilgili özel bir açıklama ekler. Buna göre bu olayda, ruhun veya onun akıllı olan kısmının, animus&rsquo;un önce bazı imgelere sahip olması söz konusudur. Örneğin yürüme olayını ele alalım: Ruhun akıllı kısmında önce yürümeyle ilgili bir imge meydana gelir. Bu imgeyi ruhun yürümeyi arzu etmesi yani onda bu yönde bir isteğin meydana gelmesi takip eder. Çünkü hiç kimse daha önce ruhunun bir şeyi yapmayı arzu etmesinden, onda bu yönde bir isteğin meydana gelmesinden önce bir eyleme girişmez. Böylece ruh kendisini ileriye doğru gitme yönünde bir istekle harekete geçirdiğinde bedene yayılmış olan anima&rsquo;nın gücü harekete geçer. Anima, animus&rsquo;la sıkı ilişki içinde olduğundan bu kolayca mümkündür. Anima&rsquo;nın kendisi de bedeni veya bedenin yürümeyle ilgili organlarını harekete geçirir ve bunun sonucunda yürüme olayı gerçekleşmiş olur (ŞDÜ, 4, 877-91).</p>

  <h3 class="h30"><a id="ncx355"></a><a id="a39"></a>Ruhun Ölümlülüğü</h3>

  <p class="p0">Daha önce birkaç kez işaret etmiş olduğumuz gibi Epikuros&rsquo;ta, ruhun kendisi beden gibi cisimsel olduğu ve bedenle, ondan ayrılmaz bir ilişki içinde bulunduğu için ruhun ölümden sonra bir hayatı söz konusu değildir. Nasıl, ruhun bedenden önce bir hayatı yoksa ondan sonra da bir hayatı olamaz. Nasıl, doğumumuzdan öncesine ait hiçbir duyumumuz, hatıramız yoksa ölümümüzden sonra da hiçbir duyuma, duyguya, hatıraya sahip olmamız mümkün değildir.</p>

  <p class="p0">&nbsp;</p>
</body>
</html>
