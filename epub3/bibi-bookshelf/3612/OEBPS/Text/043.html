<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Varlığın Çeşitli Anlamları: Cisimler ve Cisim-Olmayanlar</title>
</head>

<body>
  <h3 class="h30"><a id="a111"></a>Varlığın Çeşitli Anlamları:<br />
  Cisimler ve Cisim-Olmayanlar</h3>

  <p class="p0">Stoacıların özel olarak doğa felsefelerini ele almadan önce genel olarak varlık felsefelerinden veya ontolojilerinden söz etmemiz gerekmektedir. Aslına bakılırsa Stoacılar, Aristoteles gibi varlık felsefesi veya metafizikle doğa felsefesi veya fizik arasında bir ayrım yapmazlar. Çünkü onlar Aristoteles&rsquo;in tersine doğayla Tanrı&rsquo;yı birbirinden ayırmadıkları gibi, doğa içinde maddi olanla öyle olmayan arasında da kategorik bir ayrıma gitmezler. Stoacılar için doğa var olan her şeyi içine alır, dolayısıyla varlık felsefesi veya metafizik Stoacılar için ancak doğa felsefesinin genel bir girişi olmak durumundadır.</p>

  <p class="p0">Bununla birlikte Stoacılar, Aristoteles&rsquo;i izleyerek var olan şeylerin hepsinin <span class="t12">aynı anlamda</span> var olmadığını kabul ederler. Onlara göre gerçek anlamda var olan (existing) her şey cisimlerden meydana gelmekle birlikte doğada bir anlamda cisim-olmayan şeylerin de var olduğunu (being) kabul etmek gerekir.</p>

  <p class="p0">Seneca, Mektup<span class="t12">l</span>ar&rsquo;ında Stoacıların varlık felsefeleri konusunda bilgi verirken onların var olanın (existent) üzerine ondan daha genel, daha temel bir kavramı yerleştirdiklerini söylemektedir. Bu daha genel olan, ilk cins, ana cins diye adlandırılan, &lsquo;bir şey&rsquo;dir (something). Seneca Stoacıların &lsquo;var olan&rsquo;dan daha genel olan bu &lsquo;bir şey&rsquo;i kabul etmelerinin gerisinde yatan gerekçeyle ilgili olarak ise şu açıklamayı yapmaktadır: Stoacılar doğada bazı şeylerin var olduğunu, bazılarının &lsquo;var olmadığı&rsquo;nı söylemektedirler. Doğa bu &lsquo;var olmayan şeyler&rsquo;i, Kentaurlar, devler gibi sadece zihinde bulunan, zihne ait olan şeyleri de içine alır. Bu şeylerin aslında bir tözleri yoktur, yalnızca düşünce tarafından üretilmiş olan şeylerdir. Ancak gene de onların bir anlamda var olduklarını (being) kabul etmek gerekir (LS, 27 A).</p>

  <p class="p0">Afrodisyaslı Aleksandros da aynı yönde konuşarak Stoacıların &lsquo;bir şey&rsquo;i, var olanların kendisine ait oldukları bir cins olarak aldıklarını, bu cins içinde asıl var olanların cisimler olduğunu ileri sürdüklerini, ancak cisimsel-olmayan yukardaki türden şeylerin de bir anlamda var olduklarını kabul ettiklerini söylemektedir (LS, 27 B).</p>

  <p class="p0">Sextus Empiricus aynı konuyu daha da açıklığa kavuşturarak Stoacıların genel &lsquo;bir şey&rsquo; cinsi içinde cisimler ve cisim-olmayanlar veya cisimsel-olmayanlar (incorporeals) olarak iki ayrı varlık grubunu saydıklarını, bu cisim veya cisimsel-olmayanlar olarak ise dört tür şeyi, &lsquo;söylenen şeyler&rsquo; (sayables, lekta), &lsquo;zaman&rsquo;, &lsquo;boşluk&rsquo; ve &lsquo;yer&rsquo;i zikrettiklerini söylemektedir (LS, 27 D).</p>

  <p class="p0">Bu açıklamalardan ortaya çıkan şey, Stoacıların ontolojilerinin temeline en genel kavram olarak varoluşu (existence) değil, &lsquo;bir şey&rsquo;i (something) koyduklarıdır. Bu ontolojiye göre ister cisimler, ister düşünce ve konuşmanın konusu olan şeyler olsun, her şey en genel olarak &lsquo;bir şey&rsquo;dir. Bu &lsquo;bir şey&rsquo; cinsi içinde bir yanda cisimler diğer yanda Kentaurlar veya devler gibi tamamen hayal gücünün, düşüncenin ürünü olan şeylerle &lsquo;söylenen şeyler&rsquo;, boşluk, zaman, yer gibi &lsquo;cisim-olmayan&rsquo; şeyler vardır Bu ikinciler cisim olmadıklarından gerçek anlamda, töz anlamında varlığa sahip olan şeyler değildirler; ama öte yandan &lsquo;bir şey&rsquo; olduklarından onların var olmadıkları da söylenemez.</p>

  <p class="p0">Kentaurların, devlerin neler oldukları ve hangi anlamda &lsquo;bir şey&rsquo; olup var olmaları gerektiği açıktır. &lsquo;Söylenen şeyler&rsquo;e gelince, Stoacılar bunlarla nesneler hakkında söylenen sözleri, daha doğrusu bu sözlerin <span class="t12">anlamlarım</span> kastetmektedirler. Seneca&rsquo;nın <span class="t12">Mektuplarında</span> verdiği örneği alırsak ben Cato&rsquo;nun yürüdüğünü görüyorum, Duyu algım bana bunu göstermekte ve zihnim bunu tasdik etmektedir. Gördüğüm bir cisimdir ve ben gözlerimi, zihnimi bu cisme yöneltmekteyim, böylece &lsquo;Cato yürüyor&rsquo; demekteyim. Şimdi gördüğüm ve üzerinde konuştuğum şey bir <span class="t12">cisim</span> ve cismin yine <span class="t12">cisimsel bir durumu</span> olmakla birlikte onun hakkındaki konuşmamın kendisi bir &lsquo;anlam&rsquo; veya &lsquo;ifade&rsquo; olarak, cisim değildir (LS, 33 E).</p>

  <p class="p0">Sextus Empiricus bu &lsquo;söylenen şeyler&rsquo;in neden cisim olmadıklarını daha genel ve daha kavramsal bir tarzda ortaya koymaktadır:</p>

  <p class="p4"><span class="t13">&ldquo;Stoacılar üç şeyin birbirlerine bağlı olduğunu söylemişlerdir. Bunlar anlam (the thing signified), anlamı ifade eden şey (the thing signifying) ve var olan şeydir (the thing existing). Anlamı ifade eden şey, bir sözdür (örneğin &lsquo;Dionizos&rsquo; kelimesi). Anlam, şeylerin bir sözle ortaya konan durumu, bizim düşüncemize uygun olarak var olduğunu düşündüğümüz şey, dilleri bizden farklı olanların bu sözü duysalar bile anlamadıkları şeydir. Var olan şey ise dış bir nesne, örneğin Dionizos&rsquo;un kendisidir. Şimdi bu şeylerden ikisi cisimdir: Söz ve var olan şey. Biri ise cisimsel-değildir: Bu sözle söylenen, ifade edilen ve doğru ve yanlış olan şey&rdquo; (MK, 2, 11-13).</span></p>

  <p class="p0">Cisim-olmayanlar içinde zamanı ve yer&rsquo;i ele alalım. Stoacılar zamanı, ilerde göreceğimiz gibi Aristoteles gibi &lsquo;hareketin sayısı&rsquo; olarak tanımlamakta, bu hareketi de evrenin veya en dış kürenin hareketi olarak düşünmektedirler. Aynı şekilde yer&rsquo;i veya uzayı da yine Aristoteles gibi bir cisim değil de &lsquo;bir cisim tarafından fiilen işgal edilmesi mümkün olan boşluk&rsquo; olarak tanımlamaktadırlar. Şimdi ne cisimler hakkında bir şey söyleyen ifade ve açıklamaların, ne yer&rsquo;in veya zamanın cisim olmadıkları açıktır. Ancak Stoacılar bundan dolayı onların var olmadıklarını söylemenin de doğru olmadığını düşünmekte, bunun sonucu olarak bir yandan onları gerçek anlamda var olan biricik şeyler olarak kabul ettikleri cisimlerden ayırarak, cisim-olmayanlar diye adlandırırken öbür yandan cisimlerle cisim-olmayanları daha genel olan &lsquo;bir şey&rsquo; kavramı veya varlık (Being) cinsi altında birleştirmek ihtiyacını duymaktadırlar.</p>

  <p class="p0">Daha da açık ifade etmek gerekirse, Stoacılar için asıl, gerçekten var olan şey ancak maddî-cisimsel olandır. Bu nedenle onlar daha önce Sokrates&rsquo;in ruhta var olduğunu ileri sürdüğü erdemlerin, Platon&rsquo;un ve Aristoteles&rsquo;in gayrı-maddî olduklarını ifade ettikleri insan ruhlarının, hatta Tanrı&rsquo;nın da maddî-cisimsel varlıklar oldukları görüşündedirler. Bununla da kalmayan Stoacılar, duygular, heyecanlar, kavramlar gibi yine ruhta yer alan veya ruhtan kaynaklanan şeylerin, fiillerin de maddî varlıklar olduklarını savunmaktadırlar. Onlara göre erdemler de maddî olup, her erdem, ruhu meydana getiren maddenin belli bir durumunun ifadesidir. Tanrı veya tanrılar maddî varlıklardır, çünkü onlar evrenin tözü olan Ateş&rsquo;in ve ya evrensel aklın ta kendisidirler. İnsan ruhları maddîdir, çünkü onlar söz konusu Ateş&rsquo;in, Akıl&rsquo;ın veya Tanrı&rsquo;nın parçalarıdır.</p>

  <p class="p0">Hatta bazı Stoacıların gündüz ve gecenin, aylar, mevsimler ve yılların da birer cisim olduğunu ileri sürdükleri görülmektedir. Öte yandan bu görüşü ileri sürenlerden biri olan Krizippos&rsquo;un bununla bu adlara karşılık olan gerçekliklerin maddî koşullarına işaret etmek istediğini görmekteyiz. Krizippos, Zeller&rsquo;in haklı olarak işaret etmiş olduğu gibi, örneğin yaz mevsiminin bir cisim olduğunu savunurken, yazla Güneş tarafından ısıtılmış olan havanın belli bir durumunu kastetmektedir (Zeller, 131).</p>

  <p class="p0">Sonuç olarak Stoacılar var olan her şeyi, Platon&rsquo;un tersine, maddeye, cisme veya onun durumlarına indirgemek istemekte, diğer yandan bu anlamda maddî veya cisimsel olarak adlandırılmaları mümkün olmayan bazı şeylerin de var olduğunu fark etmekte veya kabul etmektedirler. Örneğin zaman, yer, boşluk veya sözlerin anlamlarıyla birlikte genel kavramlar bu tür şeylerdendir. Bunların ne cisim, ne cisimlerin nitelikleri, durumları olmadıkları açıktır. O zaman ya bu tür şeylerin varlığını tümüyle inkâr etmek ya da onlara cisimsel olmayan (incorporeal) bir varlık tanımak gerekmektedir. Bu nedenlerden dolayı Stoacıların <span class="t12">var olan</span> (existent) kavramı üzerine ondan daha genel olan <span class="t12">bir şey</span> (something) kavramını yerleştirmek ihtiyacını duymuş oldukları anlaşılmaktadır. Bu da Stoacıların gerçek varoluşun (existence) ancak maddîcisimsel olana ait olduğunu kabul etmelerine karşılık, cisimsel-olmayana da bir tür varlık (being) tanıdıkları anlamına gelmektedir.</p>

  <p class="p0">Stoacıların bu görüşünün Platon&rsquo;un ve Aristoteles&rsquo;in idealist varlık anlayışlarının tam tersi olduğu açıktır. Daha önce gördüğümüz gibi Platon ancak İdeaların yani maddî-cisimsel olmayan şeylerin gerçek anlamda var olduklarını, duyular tarafından algılanan şeylerin yani maddî-fiziksel şeylerin ise açıkça var olmadıkları veya ancak gölgemsi, sözde bir varlığa sahip olduklarını ileri sürmüştü. Aristoteles&rsquo;in kendisi ise varlık kuramında veya metafiziğinde Platon&rsquo;un bu mutlak idealizmine katılmamakla birlikte yine de Formlara yani tümüyle gayrı-maddî, tinsel nitelikte olan nesnelere üstünlük tanımış ve maddeyi, Form&rsquo;a kıyasla göreli bir varlık olarak tanımlamıştı. Stoacılar ise ontolojilerinde bunun tam tersini yapmakta, gerçekten var olanın maddî-fiziksel varlık olduğunu savunmaktadırlar. Bir yandan, Platon&rsquo;un İdealarının veya Aristoteles&rsquo;in Formlarının ancak maddî-cisimsel olanın bir özelliği veya durumu olduğunu ileri sürerken diğer yandan da maddî olmayan şeyler oldukları çok açık olan zaman, yer, boşluk, kavram ve anlamlar gibi şeylerin ancak ikincil veya mecazi bir anlamda var olduklarını söylemektedirler.</p>

  <h3 class="h30"><a id="ncx911"></a><a id="a112"></a>Kategoriler Kuramı</h3>

  <p class="p0">Stoacıların kategoriler kuramı, esas olarak Aristoteles&rsquo;in kategoriler kuramından hareket etmekle birlikte, belli ölçüde bir özgünlüğe de sahiptir. Aristoteles&rsquo;in varlığın en genel biçimleri veya kendini ortaya koyuş tarzları, en genel cinsler olarak on veya sekiz kategorinin varlığını kabul ettiğini biliyoruz. Buna karşılık Stoacıların yalnızca <span class="t12">dört kategorinin</span> varlığını benimsediklerini görmekteyiz. Öte yandan Aristoteles&rsquo;in Formları gibi kategorileri arasında da herhangi bir geçişi, ilişkiyi (communication) kabul etmemesine, öyle ki bir kategori içinde (örneğin zaman kategorisi içinde) yer alan bir nesnenin aynı bakımdan bir başka kategori içinde (örneğin uzay kategorisi içinde) yer almasının mümkün olmadığını düşünmesine karşılık; Stoacıların bu kategorileri birbirlerinin altına yerleştirdiklerini ve her bir önceki kategorinin kendisini takip eden kategori tarafından daha tam ve açık bir şekilde belirlendiği görüşünde olduklarını görmekteyiz.</p>

  <p class="p0">Stoacılar en yüksek ve geri kalan üç kategorinin üzerinde yer alan kategori olarak <span class="t12">Töz</span> &lsquo;ü veya <span class="t12">Dayanak</span>&rsquo;ı (to hypokeimenon) kabul etmektedirler. Bu, herhangi bir nitelik ve özellikten bağımsız olarak var olan her şeyin gerisinde bulunan, belirleme almış bütün varlıkların altında yatan, onların taşıyıcısı veya dayanağı olan, kısaca asıl anlamında var olan şeye işaret eden kategoridir. Aristotelesçi terminolojiyle bu kategori herhangi bir belirleme almamış ama her türlü belirlemeyi kabul eden, değişmenin öznesi olan şeydir ve bu anlamda bu kategori, Aristoteles&rsquo;in maddesine tekabül eder.</p>

  <p class="p0">İkinci kategori <span class="t12">Özellik</span> veya <span class="t12">Form</span> kategorisidir. Bu, kendisi sayesinde belli bir özelliğin özü itibariyle belirsiz olan maddeye yüklendiği, böylece onu belirli bir nesne haline getirdiği bütün özsel nitelikleri içine alan şeydir. Bu özelliği bakımından da o Aristoteles&rsquo;in Form&rsquo;una tekabül eder. Dolayısıyla yine Aristoteles&rsquo;te olduğu gibi bir şeyin canlı ve etkin kısmını ifade eder.</p>

  <p class="p0">Ancak bu kategorinin Aristoteles&rsquo;in Form&rsquo;undan temel bir farkı vardır: Aristoteles&rsquo;in Form&rsquo;unun tümüyle gayrı maddî, tinsel bir şey olmasına karşılık, Stoacılar maddî olmayan bir şeyin varlığını kabul etmedikleri için bunu da maddî-cisimsel bir varlık olarak kabul ederler. Bunun sonucu olarak, Aristoteles&rsquo;te bireysel bir nesnenin, maddî olan bir şeyle maddî olmayan, tümüyle tinsel olan bir şeyden meydana gelmesine karşılık, Stoacılarda bireysel-fiziksel bir nesne <span class="t12">her ikisi de maddî-cisimsel</span> olan, ama aynı ölçüde veya aynı anlamda öyle olmayan iki varlıktan meydana gelir. Daha somut veya basit bir ifadeyle Stoacılar için suya batırılan bir bez parçasının her tarafına bu suyun nufuz etmesi, onunla birleşmesi gibi, evrende yer alan bütün varlıklar, ikisi de maddî-cisimsel olmakla birlikte biri diğerinden daha ince, daha akıcı olan iki şeyin yani etkin, dinamik olan bir şeyle edilgin, statik olan bir şeyin birbirine karışması, birleşmesinden ortaya çıkar.</p>

  <p class="p0">Geri kalan iki kategori, özsel olmadıkları veya ilineksel oldukları için herhangi bir şeyin kavramında göz önüne alınması zorunlu olmayan her şeyi içine alır. Tek ve kendi başlarına ele alınan nesnelere ait olmaları bakımından ele alındıklarında bu şeyler <span class="t12">Çeşitlilik</span> (variety) kategorisi altında yer alır veya bu kategoriyi oluştururlar. Bir başka şeyle ilişkilerinden ötürü bir nesneye ait olduklarında ise onlar Bağıntının Çeşitliliği kategorisine girerler.</p>

  <p class="p0">Bir başka ifadeyle <span class="t12">Çeşitlilik</span> kategorisi &lsquo;herhangi bir nesneye bir başka nesneyle ilişkisinden bağımsız olarak ait olan her türlü ilineksel niteliği&rsquo; içine alır. Böylece Aristoteles&rsquo;in Zaman, Uzay, Etkinlik, Edilginlik, Sahip Olma kategorileri altında ifade ettiği her şey, kısaca Aristoteles&rsquo;in töz kategorisi dışında bütün kategorileri, başka nesnelerle ilişkisinden bağımsız olarak bir özneye uygulandıklarında, bu kategori içinde yer alır. Buna karşılık &lsquo;Sağ, Sol, Babalık, Evlatlık gibi tümüyle veya özleri itibariyle göreli olan bütün ilineksel özellikler ve durumlar&rsquo;, sonuncu yani <span class="t12">Bağıntının Çeşitliliği</span> kategorisi içinde sıralanırlar.</p>

  <p class="p0">Bundan önce açıkladığımız gibi bu dört kategorinin kendi aralarında veya yukardan aşağıya doğru hiyerarşilerinde her bir önceki kategori, bir sonraki kategori tarafından içerilir ve bir sonraki kategori sayesinde daha büyük bir &ldquo;belirlilik&rdquo; kazanır. Öte yandan varlık bakımından her bir sonraki kategorinin var olması için bir önceki kategorinin varlığına ihtiyaç vardır. Böylece yine Aristoteles&rsquo;in daha önce savunduğu ve dile getirdiği gibi herhangi bir Form almamış maddenin tek başına var olması mümkün olmadığı gibi herhangi bir Form&rsquo;un veya ana özelliğin kendisini taşıyacak bir madde yani dayanak veya taşıyıcı olmaksızın var olması mümkün değildir. Bu aynı durumun bir sonucu olarak <span class="t12">Çeşitliliğin</span> var olmak için belli bir dayanağı veya taşıyıcıyı gerektirmesi gibi <span class="t12">Bağıntının Çeşitliliği</span> de <span class="t12">Çeşitlilik</span> kategorisinin kendisinin varlığını şart koşar (Zeller, 99 vd.).</p>

  <p class="p0">&nbsp;</p>
</body>
</html>
