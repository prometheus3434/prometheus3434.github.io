<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">İlkçağ şüpheciliğinin tarihinde ikinci dönem, Akademi Septikliği terimiyle adlandırılan dönemdir. Bu dönemin Akademik Septiklik olarak adlandırılmasının nedeni, Platon&rsquo;un kurmuş olduğu Akademi&rsquo;nin bünyesi içinde İÖ. 3. yüzyılın başlangıçlarında ortaya çıkmış ve yaklaşık iki yüz yıl boyunca varlığını devam ettirmiş olmasıdır. Akademi&rsquo;nin tarihinde bu dönem, İkinci Akademi veya Orta Akademi dönemi olarak da adlandırılır. Akademi&rsquo;nin tarihinde bir devrim oluşturan bu dönemin başlatıcısı, okulun başına İÖ. 265 civarında geçen Arkesilaos&rsquo;tur. İkinci önemli temsilci ise Arkesilaos&rsquo;tan yaklaşık yüz yıl sonra yine okulun başkanlığını üstlenmiş olan Karneades&rsquo;tir. Daha önce değindiğimiz gibi Akademi bünyesinde Karneades&rsquo;le başlayan dönem daha özel olarak Yeni Akademi dönemi olarak da adlandırılır.</p>

  <h3 class="h30"><a id="ncx1542"></a><a id="a169"></a>Eski Akademi&rsquo;den Septik Akademi&rsquo;ye</h3>

  <p class="p0">Platon&rsquo;un kurmuş olduğu Akademi&rsquo;nin, felsefe tarihinde Eski Akademi dönemi diye adlandırılan döneminde okulun başına Platon&rsquo;un ölümünden sonra sırasıyla yeğeni Speusippos (348-339), Ksenokrates (339-315), Polemon (315-270) ve Krates (270-265) geçerler. Speusippos, esas olarak, Platon&rsquo;un son döneminde, Aristoteles tarafından Platon&rsquo;un &lsquo;şifahi öğretimi&rsquo; diye adlandırılan görüşlerini yani İdeaları matematiksel sayılar olarak görme yönündeki öğretisini devam ettirir. Bunun yanı sıra hocası ve amcasının Timaios&rsquo;ta savunduğu evrenin zamanda meydana gelmiş olduğu görüşünü mecazi bir açıklama olarak yorumlayarak, Aristoteles gibi evrenin zamanda bir başlangıcı olmadığını ileri sürer ve Yunan dininin geleneksel tanrılarını fiziksel kuvvetler olarak yorumlar.</p>

  <p class="p0">Speusippos&rsquo;tan sonra Akademi&rsquo;nin başına geçen Ksenokrates de, İdeaları matematiksel varlıklara indirgeme yönündeki öğretiyi devam ettirir ve onları Bir olan&rsquo;la Belirsiz İki olan&rsquo;dan türetir. Onda Aynılık ve Başkalık sayıya eklenerek &lsquo;alem ruhu&rsquo;nu meydana getirir. Bundan başka Platoncu evreni ay-altı, göksel ve gök-üstü diye üç ayrı dünyaya ayırarak iyi ve kötü olduğunu söylediği bazı daimon&rsquo;larla doldurur ve kötülüklerin varlığını bu kötü daimon&rsquo;larla açıklar. Nihayet ruhun akıl-dışı olan kısımlarının da ölümden sonra varlıklarını devam ettirdiklerini söyler.</p>

  <p class="p0">Speusippos ve Ksenokrates, üzerinde bazı değişiklikler yapmakla birlikte doktriner Platonculuğu devam ettiren insanlardır. Onlar Platonculuğu kapalı bir sistem olarak koruma çabası içinde bulunurlar. Ancak Polemon&rsquo;dan itibaren Platoncu Akademi&rsquo;de önemli bir yön değişikliğine giden yolun açıldığını görebiliriz.</p>

  <p class="p0">Polemon&rsquo;un görüşleri hakkında aslında fazla şey bilmemekteyiz. Ancak onun döneminde Akademi&rsquo;nin matematik, metafizik ve diyalektikten uzaklaşarak ilgisini gitgide daha çok ahlakla ilgili konular üzerine yoğunlaştırdığı anlaşılmaktadır. Diogenes Laertius Polemon&rsquo;un &lsquo;diyalektik kuramlar üzerinde değil, pratik konular üzerinde çalışmak gerektiği&rsquo; görüşünde olduğunu belirtmektedir. Polemon&rsquo;a göre &lsquo;insan, armoni [müzik] tekniğini yutup uygulamasını yapmayan kişi gibi olmamalı, sorduğu sorularla hayranlık topladıktan sonra yaşam düzeninde kendi kendisiyle çatışma içinde olmaktan kaçınmalıydı&rsquo; (DL, <span class="t12">W,</span> 18).</p>

  <p class="p0">Polemon&rsquo;dan sonra Platoncu Akademi&rsquo;nin başına geçen Krates&rsquo;in felsefi görüşleri hakkında da fazla şey bilmiyoruz (Bu arada bu Krates&rsquo;in, Stoacılığın kurucusu olan Zenon&rsquo;un bir süre için öğrencisi olduğunu bildiğimiz Kinik okula mensup Krates olmadığını belirtelim). Diogenes Laertius onun Polemon&rsquo;un öğrencisi olduğunu ve bazıları felsefe, diğerleri komedya üzerine birçok eser yazdığını söylemekte, ancak bunların içeriği hakkında bilgi vermemektedir. Bununla birlikte onun İÖ. 3. yüzyılın başlarında Akademi&rsquo;nin Polemon&rsquo;la birlikte içine girmiş olduğu yeni çizgiyi yani pratik ahlak konularına karşı artan ilgiyi devam ettirdiği anlaşılmaktadır. Nitekim yine bu dönemde Akademi bünyesinde yer alan ve Polemon&rsquo;un önce öğrencisi, sonra dostu olan Krantor&rsquo;un, Cicero&rsquo;nun kendisinden övgüyle söz ettiği <span class="t12">Keder Üzerine</span> başlığını taşıyan &lsquo;küçük&rsquo; bir kitap yazdığını öğrenmekteyiz.</p>

  <p class="p0">Arkesilaos ise Akademi&rsquo;de Polemon, Krantor ve Krates tarafından başlatılan bu gelişme çizgisi içinde yer alacak, ancak onu daha da devrimci bir yönde değiştirerek okula uzunca bir süre için, eğer Platon öngörebilseydi muhtemelen şiddetle karşı çıkacağı yeni bir yön kazandırarak radikal şüpheciliğin merkezi yapacaktır. Arkesilaos, Akademi&rsquo;nin başında otuz yıl kalacak, okula verdirmek istediği bu yeni yöne, radikal şüpheciliğe karşı bazı tepkiler ve direnmelerle karşılacak, ancak kendisinden sonra Akademi&rsquo;nin başına geçen Lakydes&rsquo;le birlikte bu eğilim daha da sağlamlaşacak ve Karneades ile birlikte felsefi bakımdan en mükemmel formuna ulaşacaktır.</p>

  <h3 class="h30"><a id="ncx1549"></a><a id="a170"></a>Septik Akademinin Kurucusu Olarak Arkesilaos</h3>

  <p class="p0">Arkesilaos da Sokrates ve Piron gibi hiçbir şey yazmamıştır. Onun hakkında bilgiyi esas olarak daha önce kendisinin bir tür şüpheci olduğunu söylediğimiz Cicero&rsquo;yla, Antik çağ şüpheciliğinin son dönemi içinde yer alan Sextus Empiricus&rsquo;tan almaktayız. Hayatı hakkında başlıca bilgi kaynağımız ise her zaman olduğu gibi Diogenes Laertius&rsquo;tur.</p>

  <p class="p0">Arkesilaos, Helenistik dönemin üç önemli felsefe okulunun kurucuları olan Zenon, Epikuros ve Piron&rsquo;la çağdaştır. İÖ. 315&rsquo;te doğmuş ve 240&rsquo;da, yetmiş beş yaşında ölmüştür. Bu üç filozofla bir diğer benzerliği, onlar gibi Atina doğumlu olmamasıdır. Arkesilaos, Aiolis&rsquo;te Pitane&rsquo;de doğmuştur. Atina&rsquo;ya ne zaman geldiği bilinmemektedir. Başlangıçta bir matematikçi olan hemşerisi Autolykos&rsquo;un öğrencisi olmuştur. Diogenes onunla birlikte Sardeis&rsquo;e gittiğini, daha sonra Atina&rsquo;da bir müzik kuramcısı olan Ksanthos&rsquo;un ve Aristoteles&rsquo;in Lise&rsquo;sine mensup diğer ünlü bir filozof olan Teophrastos&rsquo;un öğrencisi olmuş olduğunu söylemektedir. Ancak onun Lise&rsquo;de fazla kalmadığını, bir süre sonra, Polemon&rsquo;un başkanlığını yaptığı ve Krantor&rsquo;la Krates&rsquo;in önde gelen temsilcileri olduğu dönemde Akademi&rsquo;ye geçtiğini görmekteyiz.</p>

  <p class="p0">Arkesilaos&rsquo;u Akademi&rsquo;ye çeken şeyin ne olduğunu bilmiyoruz. Ancak Long&rsquo;un işaret ettiği gibi onun Akademi&rsquo;nin Polemon&rsquo;la birlikte kazanmış olduğu yeni yönelimden memnun olmadığını gösteren bir şey yoktur. Çünkü eğer öyle olmuş olsaydı Polemon&rsquo;un yönetimi altındaki &lsquo;yeni&rsquo; Akademi&rsquo;nin ona hiç de çekici gelmemiş olması gerekirdi (Long, 89). Öte yandan onun Akademi&rsquo;de pratik ahlak konularına karşı uyanan yeni ilgiden tam olarak mutlu olmamış olması da gerekir; çünkü eğer öyle olsaydı bu kez de onda yukarda sözünü ettiğimiz ve aşağıda ayrıntılı olarak ortaya koyacağımız şüpheci devrimi gerçekleştirme ihtiyacını duymamış olması gerekirdi.</p>

  <p class="p0">Teophrastos&rsquo;un Arkesilaos&rsquo;un Lise&rsquo;den ayrılmasına üzüldüğü ve &lsquo;Yetenekli ve hevesli bir genç okulumdan ayrıldı&rsquo; dediği söylenmektedir (DL, IV, 30). Diogenes, bundan başka, onun şiirle de ilgilendiğini, bütün şairler içinde en çok Homeros&rsquo;u beğendiğini ve yatmadan önce ondan mutlaka birkaç dize okuma alışkanlığına sahip olduğunu söylemektedir.</p>

  <p class="p0">Arkesilaos, Zenon, Epikuros ve Piron&rsquo;la aynı dönemde yaşamıştır. Ancak Epikuros ve Epikurosçuluğa fazla bir sempatisi olmadığı ona mal edilen bir anektoddan açıkça ortaya çıkmaktadır. Bu anektoda göre kendisine &lsquo;Neden başka okullardan Epikuros&rsquo;un okuluna giriyorlar da Epikuros&rsquo;un okulundan hiç kimse ayrılmıyor?&rsquo; diye sorulunca &lsquo;Erkeklerden hadım olabilir, ama hadımlardan erkek olmaz da ondan&rsquo; cevabını vermiştir (DL, IV, 43).</p>

  <p class="p0">Zenon ve Stoacılıkla olan ilişkisine gelince, durum daha karmaşıktır. Arkesilaos&rsquo;un şüpheciliği esas olarak Zenon&rsquo;a ve onun bilgi kuramına yönelttiği eleştirilere dayanmaktadır. Ancak bu eleştiriler daha genel olarak Epikuros&rsquo;unki de içinde olmak üzere <span class="t12">herhangi bir deneyci bilgi kura</span>mının karşı karşıya kaldığı problemlerin keskin bir biçimde ortaya konması ve reddedilmesini hedef alan daha genel bir eleştiri olarak da ortaya çıkmaktadır.</p>

  <p class="p0">Arkesilaos&rsquo;un Piron&rsquo;la ilişkileri de oldukça ilginçtir: Onun gençlik ve olgunluk yılları Piron&rsquo;un hayatının son dönemine rastlar. Ayrıca onun Piron gibi bilginin imkânını reddettiği ve dolayısıyla yargıyı askıda tutmak gerektiği görüşünü ileri sürdüğü görülmektedir. Sextus Empiricus, Arkesilaos&rsquo;un felsefi pozisyonunun Pironculuğunkiyle hemen hemen aynı olduğunu düşünmektedir. Bu verileri dikkate aldığımızda, Arkesilaos&rsquo;un Piron&rsquo;u ister doğrudan isterse Timon aracılığıyla tanımış veya onun düşüncelerinden haberdar olması gerekir. Nitekim Diogenes&rsquo;e göre de, bazıları onun Piron&rsquo;u kıskandığını ileri sürmüşlerdir. Benzeri bir bağlamda olmak üzere Stoacı Ariston&rsquo;un Arkesilaos hakkında söylediği alaycı bir sözden, Arkesilaos&rsquo;un &lsquo;başını Platon&rsquo;un, kuyruğunu Piron&rsquo;un, ortasını Diodoros&rsquo;un meydana getirdiği&rsquo;ni öğrenmekteyiz (Diodoros Kronos, Megara okuluna mensup bir filozoftur) (DL, IV, 33). Bütün bunlar, Arkesilaos&rsquo;un Piron&rsquo;u tanımış, onun düşüncelerinden haberdar olmuş ve muhtemelen onun görüşlerinden belli ölçüde etkilenmiş olduğunu göstermektedir.</p>

  <p class="p0">Bununla birlikte Arkesilaos&rsquo;un kendisini Piron&rsquo;un bir öğrencisi olarak sunmadığı, tersine şüpheciliğinin kaynaklarını Platon&rsquo;a ve onun aracılığıyla Sokrates&rsquo;e bağlamak istediğini görmekteyiz. Diogenes onun Platon&rsquo;a hayran olduğunu ve onun kitaplarından birer nüsha edinmiş olduğunu söylemektedir. Ayrıca Arkesilaos&rsquo;un tarihi bir olgu olarak Aristoteles&rsquo;in Lise&rsquo;sini Platon&rsquo;un Akademi&rsquo;si için terk ettiğini ve Akademi&rsquo;de karar kılarak Krates&rsquo;ten sonra Akademi&rsquo;nin başkanlığına geçtiğini de biliyoruz. O halde cevaplandırmamız gereken ilk soru, onun Platon&rsquo;da ne bulduğu ve şüpheciliğini nasıl ve hangi gerekçelerle Platon&rsquo;a dayandırabildiği sorusu olmak zorundadır.</p>

  <p class="p0">&nbsp;</p>

  <p class="p0"><span class="t10">Platon&rsquo;un Arkesialosçu Yorumu: Duyusal Bilginin İnkârı</span></p>

  <p class="p0">Bu sorunun cevabını Cicero&rsquo;nun verdiği bir bilgide bulmaktayız Cicero, Arkesilaos&rsquo;un Platon&rsquo;un çeşitli kitaplarından ve Sokratik konuşmalarından çıkardığı başlıca şeyin, ne duyular ne de aklın bize kesin bir bilgi vermediği sonucu olduğunu söylemektedir.</p>

  <p class="p0">Fakat Cicero&rsquo;nun bu açıklamasında kendisinden hareket ettiği Arkesilaos&rsquo;un Platon üzerine yaptığı bu yorumda bize pek akla yatkın gelmeyen, çünkü Platon hakkındaki bilgimize aykırı düşen bir nokta bulunmaktadır: Cicero&rsquo;ya göre Arkesilaos, Platon&rsquo;u <span class="t12">ne duyuların, ne aklın</span> doğru bilgiye, bilime erişme gücüne sahip olmadığı şeklinde şüpheci bir yöntemle yorumlamıştır. Oysa biz bunun tam tersine Platon&rsquo;un en kararlı bir şekilde <span class="t12">akılcı</span> (rasyonalist) bir bilgi kuramını savunduğunu ve bu kurama dayanarak bütün zamanların görmüş olduğu en büyük bir rasyonalist sistemi, bir İdealar metafiziğini ortaya attığını biliyoruz. Bu anlamda yani doğru ve kesin bir bilginin mümkün olduğunu kabul etme anlamında, Platon&rsquo;un Epikuros veya Zenon&rsquo;dan çok daha büyük ölçüde &lsquo;dogmatik&rsquo; bir filozof olarak adlandırılmasının söz konusu olduğunu da biliyoruz.</p>

  <p class="p0">Bununla birlikte Arkesilaos&rsquo;un Platon hakkında yaptığı bu yorumun en azından ilk kısmının yani <span class="t12">duyuların bize eşya hakkında hiçbir kesin bilgi vermediği</span> kısmının Platon&rsquo;la ilgili olarak haklı olduğunu kabul etmek durumundayız. Çünkü Platon&rsquo;un bütün hayatı boyunca değişmeyen tutumlarından birinin, gerçekten de duyuların evren hakkında bize herhangi bir bilgi verdiğini reddetmesi olduğunu biliyoruz. Bu bağlamda onun Protagoras&rsquo;a yönelttiği eleştirilerin büyük bir kısmını Protagoras&rsquo;ın duyumcu bilgi kuramının oluşturduğunu da görmüştük.</p>

  <p class="p0">&nbsp;</p>

  <p class="p0"><span class="t10">Sokratik Diyalogların Şüpheci Özelliği</span></p>

  <p class="p0">Öte yandan Cicero, Arkesilaos&rsquo;un bir başka noktaya, Platon&rsquo;u bir şüpheci olarak yorumlamasında özel olarak Platon&rsquo;un Sokratik konuşmalarına dayandığını belirtmektedir. O halde Platon&rsquo;un Sokratik konuşmalarını ve bu konuşmaların içinde yer aldığı Sokratik diyaloglarını bu açıdan inceleyerek, Arkesilaos&rsquo;un Platon&rsquo;un şüpheci yorumunu açıklama denemesine değinebiliriz.</p>

  <p class="p0">Bu açıdan bakınca, Cicero&rsquo;nun Platon&rsquo;un &lsquo;Sokratik konuşmalar&rsquo; diye adlandırdığı ilk dönemine ait eserlerinin genel havasının gerçekten de &lsquo;dogmatik&rsquo; olmaktan uzak olduğunu, ahlâkî şeylerin doğru bilgisi hakkında &lsquo;şüpheci&rsquo; diye adlandırılması mümkün bir bakış açısını yansıttığını söyleyebiliriz. Platon&rsquo;un bu dönemine ait eserlerinin, Sokratik diyalogların ruhunu en iyi yansıtan cümle, hiç şüphesiz Sokrates&rsquo;in ünlü &lsquo;Eğer tek bir şey biliyorsam, o, hiçbir şey bilmediğimdir&rsquo; cümlesidir. Bu cümlenin en açık bir biçimde şüpheci bir cümle olarak yorumlanması mümkündür.</p>

  <p class="p0">Platon&rsquo;un, Sokratik dönemine ait diyaloglarında ele alınan çeşitli konularda, muhataplarının öne sürdükleri tanımlama veya açıklamaları, Sokrates&rsquo;in hiçbir karşı açıklama veya cevapla çürütme niyetinde olmadığını görmüştük. Başka bir ifadeyle Sokrates bu diyaloglarda, sadece karşısındakiler tarafından getirilen öneri veya açıklamaların çelişkilerini, yetersizliklerini göstermekle yetinmekte, onların yerine doğru olduğunu ileri sürdüğü hiçbir <span class="t12">pozitif</span> öğreti veya öneri ortaya atmamaktaydı. Bu durum diyalogda ele alınan konu üzerinde Sokrates&rsquo;in kendisi de içinde olmak üzere kimsenin herhangi bir bilgisi olmadığı anlamına gelmekteydi ki, bu Platon&rsquo;un bir şüpheci olarak yorumlanması için uygun bir unsur olarak ele alınabilir.</p>

  <p class="p0">&nbsp;</p>

  <p class="p0"><span class="t10">Platoncu Sistemin Zaman İçinde Değişen Yapısı</span></p>

  <p class="p0">Arkesilaos&rsquo;un Platon&rsquo;u bir şüpheci olarak yorumlaması konusunda belki üçüncü bir olguya daha işaret etmemiz mümkündür. Platon&rsquo;un Sokrates&rsquo;in etkisinden kurtulup kendi özgün görüşlerini ortaya atmaya, kendi felsefi sistemini geliştirmeye başladığı ve bunu devam ettirdiği dönemde de ilginç bir durumu vardı. Onun asıl büyük başarısı olan İdealar metafiziği üzerinde bile hayatı boyunca çalıştığını ve onda büyük değişiklikler yaptığını görmüştük. Onun <span class="t12">Parmenides</span> diyalogunda İdealar kuramının ilk şekline yöneltmiş olduğu ciddi eleştirileri biliyoruz. Ancak bu eleştiriler sonucunda İdealar kuramında yaptığı değişiklikleri yeterli bulmayıp, daha sonra onlar üzerinde bazı önemli değişiklikler yapma ihtiyacını duymuş olduğuna değinmiştik. Bu durum Platon&rsquo;un felsefesinin geri kalan önemli alanları için de geçerliydi. Örneğin <span class="t12">Theaitetos</span> diyalogunda Platon duyumun bilgi olduğu görüşüne şiddetle karşı çıkmakta ama onun yerine bilgiyle ilgili pozitif bir öğreti ortaya koymamaktaydı. Nitekim Platon&rsquo;un bilgi kuramını incelerken işaret ettiğimiz gibi bu diyalog, bilgi hakkında getirilen üç açıklamanın üçünün de yetersiz olduğunun gösterilmesiyle sona ermekteydi. Kaldı ki, Platon&rsquo;un söz konusu anti-dogmatik, şüpheci veya Sextus Empiricus&rsquo;un işaret ettiği anlamda &lsquo;araştırıcı&rsquo; tutumu, bir bakıma doğa ve siyaset felsefelerinde de kendisini göstermekteydi. Onun başlangıçta duyusal dünyaya, doğal dünyaya herhangi bir ilgi göstermediği ve onun bilgisinin mümkün olduğunu reddettiği halde <span class="t12">Timaios</span>'ta bu iki görüşünden de büyük ölçüde vazgeçtiğini söylemiştik. Benzeri bir tarzda daha önce <span class="t12">Devlette</span> ortaya attığı siyasi düşüncelerinin büyük bir kısmını son eseri olan <span class="t12">Yasalarda</span> nasıl terk ettiği, onların yerine hangi yeni önerilerde bulunduğuna da temas etmiştik.</p>

  <p class="p0">&nbsp;</p>

  <p class="p0"><span class="t10">Platoncu Yöntemin Diyalektik Karakteri</span></p>

  <p class="p0">Platon&rsquo;un tüm hayatı boyunca savunmuş olduğu duyusal bilgilerin gerçekte herhangi bir bilgi değerine sahip olmadığı yolundaki görüşüyle, Sokratik diyaloglarda karşımıza çıkan bilinmezci, şüpheci veya en azından kararsız tutumunun, ayrıca bütün eserlerinde varlığı görülen çeşitli konulardaki düşünce değişikliklerinin Arkesilaos&rsquo;u ünlü filozofla ilgili olarak değişik bir yorum ve değerlendirmeye götürmüş olmasının muhtemel olduğunu söyleyebiliriz. Platon&rsquo;da belli tezler, iddialar ve öğretiler vardır. Ama onda esas önemli ve kalıcı olan bu belli pozitif görüşler, öğretiler değil de sürekli problemlerle boğuştuğu, onları çözmek için çaba sarf ettiği, ancak sonuçta somut şeyler elde edemediği görülen <span class="t12">tartışma yöntemi, diyalektik araştırma yöntemidir.</span> Bu diyalektik yöntem de onun sadece Sokratik eserlerinde değil, bütün eserlerinde kendini göstermektedir. O halde her konuda yalnız sıradan insanları değil, uzmanları, profesyonelleri de sorguya çeken ve hiç kimsenin herhangi bir konuda gerçek anlamda bilgiye sahip olmadığını gösteren, bunu da &lsquo;Eğer bir şey biliyorsam, o da hiçbir şey bilmediğimdir&rsquo; sözüyle en iyi bir biçimde ortaya koyan Sokrates gibi Platon&rsquo;un da özü itibariyle bir şüpheci olduğunu ve onun en önemli yanının İdealar kuramı gibi belli felsefi görüşleri, öğretileri değil de bu şüpheci felsefi yöntemi, metodolojisi olduğunu düşünmek bir ölçüde mümkün ve savunulabilir bir yorumdur.</p>

  <p class="p0">Arkesilaos&rsquo;un, buna benzer düşüncelerle Platon&rsquo;u bir şüpheci olarak yorumlamasının muhtemel olduğu yolundaki bu tezi destekleyen bir başka veriyi Cicero&rsquo;da bulmaktayız. Cicero, kendisinin de mensubu olduğunu düşündüğü Akademik Septik okulun görüşleri hakkında başka bilgiler verdiği <span class="t12">Academica</span> adlı eserinde, Arkesilaos&rsquo;un Akademi&rsquo;sinin bazıları tarafından &lsquo;Yeni Akademi&rsquo; olarak adlandırıldığını söyledikten sonra kendisinin bunu pek doğru bir adlandırma olarak görmediğini belirtmektedir. Cicero&rsquo;ya göre bunun nedeni, eğer Platon&rsquo;un mensup olduğu Akademi Eski Akademi ise <span class="t12">Arkesilaos&rsquo;un başlattığı hareketin bu Eski Akademi&rsquo;ye de uygun bir hareket olarak düşünülmesinin gerekli olmasıdır.</span> Cicero&rsquo;nun kendi sözleriyle Platon&rsquo;un &lsquo;eserlerinde hiçbir şeyin tasdik edilmemiş olması, bir konunun her iki yanıyla ilgili olarak birçok argümanın var olması, her şeyin sorgulamaya açık olması ve hiçbir şey hakkında kesin bir şeyin söylenmemiş olmasıdır&rsquo; (<span class="t12">Acad,</span> 1, 46)</p>

  <p class="p0">&nbsp;</p>

  <p class="p0"><span class="t10">Yöntemsel Şüphecilikten Radikal Septisizme</span></p>

  <p class="p0">Cicero, Arkesilaos&rsquo;un yaptığı şeyin Platon&rsquo;un Eski Akademi geleneği içinde yer alan, ona aykırı düşmeyen bir şey olduğunu, onun, Platon&rsquo;un hocası olan Sokrates&rsquo;in de amacı olan şeye uygun olduğunu belirtmek suretiyle bir başka şekilde de teyid etmektedir. Cicero&rsquo;ya göre Arkesilaos, Sokrates&rsquo;in açmış olduğu yolda ilerlemekten başka bir şey yapmamıştır. Onun yaptığı sadece bu yolda bir adım daha ileri gitmiş olması yani Sokrates&rsquo;in &lsquo;hiçbir şeyi bilmediğini bildiği&rsquo; sözüne Arkesilaos&rsquo;un kendisinin &lsquo;bunu bile bilmediği&rsquo; hususunu ilave etmiş olmasıdır. Başka şekilde söylersek, Sokrates&rsquo;in &lsquo;Eğer tek bir şey biliyorsam, hiçbir şey bilmediğimdir&rsquo; yönündeki sözünü ve görüşünü, kendisinin bunu bile bilmediğini söylemek suretiyle tamamlamış yani onu tam veya gerçek bir şüpheciliğe dönüştürmüş olmasıdır. Cicero&rsquo;ya göre, Arkesilaos, gerçek bir şüpheciye uygun düşen davranışın hiçbir şeyi tasdik etmemek, her konuda yargıyı askıda bırakmak olduğunu düşündüğü için bu tutumun &lsquo;hiçbir şeyi bilmediğini bilme&rsquo; konusundaki iddianın da askıya alınmasını gerektirdiğini görmüştür (<span class="t12">Acad.,</span> 1, 45).</p>

  <p class="p0">Sonuç olarak, hangi nedenlerle olursa olsun Arkesilaos&rsquo;un Akademi&rsquo;de gerçekleştirdiği şeyin, Platon&rsquo;a ve Platonculuğa aykırı bir şey olmadığını düşünmüş olduğu anlaşılmaktadır. Bu sırada Platon&rsquo;un Akademi&rsquo;si içinde yer alan diğer insanlar, örneğin Polemon ve Krates de herhalde aynı şekilde düşünmüş olmalıdırlar ki, Arkesilaos&rsquo;u Akademi&rsquo;ye kabul ettikleri gibi hatta Polemon&rsquo;dan sonra okulun başkanlığını ona vermekte bir sakınca görmemişlerdir. Nihayet daha sonraki dönemde septik okula mensup Cicero ve Sextus Empiricus gibi diğer filozof ve yazarlar da Arkesilaos&rsquo;un sözünü ettiğimiz Platon yorumunu fazla gerçek dışı, zorlama bulmamış olmalıdırlar ki bu konuda karşı bir görüş ileri sürmemişler, tersine onun bu yorumunu daha önce vurguladığımız yönde destekleyici bazı açıklamalarda bulunmuşlardır.</p>

  <p class="p0">Sonuç olarak Arkesilaos&rsquo;un, Platon&rsquo;un pozitif tezlerini değil de diyaloglarında takip ettiği soruşturma yöntemini, diyalektik metodunu temel alarak Eski Akademi içinde şüpheci bir hareketi başlatmış olduğu anlaşılmaktadır. Arkesilaos bunu yaparken de özellikle Sokratik diyaloglarda kendisini gösterdiği biçimde soru-cevap yöntemine dayanmıştır. Ancak Sokrates&rsquo;in bu yöntemi özel olarak ahlakla ilgili konulara uygulamasına karşılık, Arkesilaos&rsquo;un bunun ve gerisinde bulunan düşünce tarzının <span class="t12">felsefenin bilgi iddiası taşıyan her alanı</span> için geçerli olduğunu savunmuş, daha özel ve somut olarak ise ondan Stoacıların &ndash;ve Epikurosçuların&ndash; dogmatik diye nitelendirdiği deneyci bilgi kuramlarına karşı çıkmak için yararlanmış olduğu görülmektedir.</p>

  <p class="p0">Peki bu durumda Arkesilaos&rsquo;u basit olarak Sokrates&rsquo;in bir devamı olarak mı kabul etmeliyiz? Arkesilaos&rsquo;un Sokrates&rsquo;ten farkını, yalnızca onun yöntemini ahlak alanı dışında daha geniş bir alana uygulamasında mı görmeliyiz? Arkesilaos hakkındaki bilgilerimiz son derece sınırlı olmakla birlikte, bunun da pek doğru olmadığını belirtmemiz gerekir. Çünkü Arkesilaos&rsquo;un şüpheciliğinin birçok bakımdan Sokrates&rsquo;in şüpheciliğini aştığını ve ondan farklı olduğunu görmekteyiz.</p>

  <p class="p0">İlk olarak Sokrates&rsquo;in bir şeyi, hiçbir şeyi bilmediğini bildiği şeklindeki görüşünü bir şüpheciye uygun olmayan dogmatik bir iddia, temelsiz bir tez olarak gördüğü için Arkesilaos&rsquo;un Sokrates&rsquo;inkine göre daha ileri, daha radikal bir şüpheciliği temsil ettiğini söyledik.</p>

  <p class="p0">İkinci olarak, Sokrates gerçekten insani olan bir hayat, iyi hayatla ilgili olarak insanların sahip olduklarını iddia ettikleri bilgilerin geçerliliğinden şüphelenmektedir. Ama bir yandan da bu bilgilerin gerekliliğine, hatta doğru, mutlu bir insani hayat için zorunluluğuna inanmaktadır. Bu bilgilerle ilgili olarak etrafındakilerin, hatta kendisinin gerçek bir bilgiye sahip olmadığının bilincindedir. Ancak aynı ölçüde derin bir inançla bu tür bilgilere sahip olunması gerektiğini de düşünmektedir. Bu bağlamda olmak üzere onun erdemle bilgi arasında kurduğu kesin bağlantıyı biliyoruz. Hatta ahlâkî konularla ilgili olarak, diğerlerinin bilgilere veya bilgeliğe sahip oldukları yönündeki iddiaları karşısındaki Sokrates&rsquo;in şüpheciliğini, onun bu konulardaki gerçek bilgilerin veya gerçek bilgeliğin önemine, vazgeçilmezliğine verdiği büyük değerin bir ifadesi olarak kabul edebileceğimizi belirtmiştik.</p>

  <p class="p0">Sokrates&rsquo;ten sonra gelenler de, onun gerçek anlamda insanî olan insanî hayatın, iyi hayatın bilgiye, bilgeliğe dayanması konusundaki bu temel görüşünü devam ettirmişlerdir. Platon ve Aristoteles&rsquo;in Sokrates&rsquo;in bu derin inancını paylaştıklarını gördüğümüz gibi Helenistik dönemde ortaya çıkan Epikurosçuluk ve Stoacılığın da evrenin doğası ile iyi ve kötünün ne olduğu hakkında temel bazı bilgilere sahip olmaksızın iyi bir hayatın mümkün olmadığı yönündeki bu teze katılmış olduklarına değindik.</p>

  <p class="p0">Ancak bu noktada Arkesilaos&rsquo;un <span class="t12">mutlu ve huzurlu bir hayatla bilgi arasında kurulan bu Sokratik bağlantıyı çözmek arzusunda olduğunu görüyoruz.</span> Piron&rsquo;un temel insanlık durumunun, bilgiye erişmenin imkânsızlığı olduğunu düşündüğü için her konuda olduğu gibi ahlak alanında da yargılarımızı askıda tutmamızın doğru olacağına inandığını biliyoruz. Arkesilaos&rsquo;un da bir şüpheci olarak aynı yönde ilerlediğini gözlemlemekteyiz. Başka deyişle Arkesilaos bilgiye erişmek için gösterilen çabaların devam ettirilmesine itiraz etmemektedir. Ancak bu çabaların başarılı olacağına dair herhangi bir ümidi veya beklentisi de yoktur. Çünkü Cicero&rsquo;nun yine Academica&rsquo;da dediği gibi Arkesilaos&rsquo;a göre;</p>

  <p class="p4"><span class="t13">&ldquo;Her şey karanlık içinde bulunmaktadır ve hiçbir şeyin algılanması veya kavranması mümkün değildir. O halde herhangi bir konuyla ilgili bir iddiada bulunmak veya herhangi bir şeyin doğru olduğunu söylemek uygun değildir. İnsan kendini tutmalı ve temelsiz olan bir iddiada bulunmaktan kaçınmalıdır. Yanlış veya bilinmeyen bir şeyin doğru olduğunu söylemek acele verilen hatalı bir karar olacaktır ve bilgi ve algının önünde koşarak tasdik etmek ve onaylamaktan daha utanç verici bir şey yoktur&rdquo; (</span><span class="t14">Acad,</span> <span class="t13">1, 45).</span></p>

  <p class="p0">&nbsp;</p>

  <p class="p0"><span class="t10">Yanlıştan Korunma Olarak Bilgelik</span></p>

  <p class="p0">Arkesilaos, Piron gibi, insanın bilgiye sahip olmaksızın yaşamasının mümkün olmadığını reddetmekle kalmaz; insanın hiçbir şey hakkında yargıda bulunmaksızın, hiçbir şeyi tasdik etmeksizin yaşamasının doğru ve gerekli olduğunu ileri sürer. Von Arnim&rsquo;in özellikle vurguladığı gibi Arkesilaos&rsquo;a göre &lsquo;bilgeliğin esas göstergesi bilgiye sahip olmak değil, yanlıştan korunmuş olmaktır&rsquo; (Long, 92). Stoacıların ileri sürdükleri gibi eğer bilge insan yanılmayan bir insansa ve herhangi bir konuda bir yargıda bulunmanın kendisi zorunlu olarak yanılma anlamına gelecekse, bilgeye uygun düşen davranışın her konuyla ilgili olarak yargısını askıya almak olacağı açıktır.</p>

  <p class="p0">Üçüncü olarak, Arkesilaos&rsquo;un şüpheciliğinin temelinde bulunan yöntem Sokrates&rsquo;in insanları sorguya çekerken kullanmış olduğu sorucevap yöntemi olmakla birlikte, onun bu yöntemi özel olarak kendisine uyguladığı kuramın Stoacı deneyci bilgi kuramı olduğunu göz önünde tutmamız gerekir.</p>

  <p class="p0">&nbsp;</p>

  <p class="p3"><span class="t10">Stoacı Bilgi Kuramının Arkesilaosçu Eleştirisi</span></p>

  <p class="p0">Daha önce gördüğümüz gibi Stoacılar bilgi anlayışları bakımından deneycidirler. Onlara göre her türlü bilginin hareket noktası, deney yani duyusal algılardır. Akıl denen şey, genel olarak tekrarlanan algıların toplamından başka bir şey değildir. Tekrarlanan algılardan aklın bazı kendine özgü fiilleriyle kavramlar meydana gelir ve bu anlamda bilim herhangi bir tikel duyusal algıyı kavramlarla ilişkiye sokarak tasdik etmekten yani yargılamaktan ibarettir.</p>

  <p class="p0">Zenon hakikatin veya doğrunun ölçütü olarak, yine daha önce gördüğümüz gibi, <span class="t12">kavrayıcı algıyı</span> önermektedir. Bu algı, hem gerçek bir nesnenin etkisi sonucu meydana gelen hem de bu nesneyi ona uygun olarak açık ve seçik bir şekilde ifade eden algıdır. Ancak her türlü algı, algı olarak henüz bir bilgi, inanç, kanı veya doğru değildir; bunun için öznenin onu tasdik etmesi, onaması veya reddetmesi gerekir.</p>

  <p class="p0">Nihayet başta Zenon olmak üzere Stoacıların bilgi veya bilgelik bakımından insanları iki gruba ayırdıklarını da görmüştük: Filozoflar ve geri kalanlar. Filozofların her konuda kesin bilgiye, hakikate sahip, yanılmaz varlıklar olmalarına karşılık geri kalanlar hiçbir konuda doğru bilgiye sahip olmayan, ellerinde kanılardan başka bir şey bulunmayan sıradan ölümlülerden ibarettirler.</p>

  <p class="p0">Arkesilaos&rsquo;un ise Stoacıların bu anlayışlarına hemen her açıdan karşı çıktığını görmekteyiz. Bununla birlikte onun temel itirazının, Zenon&rsquo;un doğrunun ölçütü olarak kavrayıcı algılar öğretisine yönelttiği anlaşılmaktadır.</p>

  <p class="p0">Genel olarak ifade etmemiz gerekirse, Arkesilaos&rsquo;a göre &lsquo;hiçbir doğru algı yoktur ki onunla karıştırılması mümkün olmayan yanlış bir algı var olmasın&rsquo;. Başka bir deyişle Arkesilaos, Zenon&rsquo;un doğrunun ölçütü olan kavrayıcı algılarla ilgili olarak öne sürdüğü iki özelliğe de karşı çıkmakta, bu algının gerçekte var olmayan hayali, uydurma nesneleri konu almasının mümkün olmasının yanı sıra, gerçek nesneleri konu olarak alması durumunda da doğru bir algıyla, yanlış bir algıyı birbirinden ayırd etmenin inandırıcı bir temelini veremediğini savunmaktadır.</p>

  <p class="p0">Arkesilaos ile birlikte Akademi&rsquo;ye mensup daha sonraki yazarların bu görüşlerini savunmak üzere bazı örnekler verdiklerini görmüştük. Bunlardan biri aklını kaybeden Herkül örneğiydi. Başka bir örnek ikizler veya birbirine çok benzeyen şeylerin meydana getirdiği yanılsama veya yanlış algılar örneğiydi. Bir üçüncüsü de balmumundan yapılmış nar örneğiydi. Bunların genel olarak şüpheciliğin Orta Akademi dönemi içinde geliştirilen örnekler olduğu bilinmekle birlikte, bazılarının bizzat Arkesilaos tarafından geliştirildiği kabul edilmektedir.</p>

  <p class="p0">Bütün bu örneklerle gösterilmek istenen şey; Stoacıların doğru yani gerçekten var olan bir nesnenin eseri olarak ortaya çıkan bir izlenimin, yanlış yani var olmayan bir şeyin sonucu olarak ortaya çıkan bir izlenimden farklı olduğu, ondan ayırt edilebilir olduğu yönündeki tezlerinin doğru olmadığıdır. Çünkü, şüphecilere göre eğer öyle olmuş olsaydı Herkül&rsquo;ün zihninin tümüyle onayladığı, açık ve seçik olarak gördüğü, dolayısıyla sonucunda kendi çocuklarını öldürmesine yol açmış olan sözü edilen yanlış izlenimi tasdik etmemesi, onu kendi çocuklarına ilişkin gerçek veya doğru izlenimle karıştırmaması gerekirdi. Yine şüphecilere göre eğer öyle olmuş olsaydı Sphairos&rsquo;un gerçek bir nar hakkında sahip olduğu izlenimiyle balmumundan yapılmış nara ilişkin izlenimini birbirinden ayırt edebilmesi gerekirdi. Sonuçta eğer Zenon&rsquo;un söylediği şey doğru olmuş olsaydı, ikizlere veya birbirine çok benzeyen yumurtalara ilişkin izlenimlerimizin birbirlerinden farklı olması, onlardan birine ilişkin izlenimimizin diğerine ilişkin izlenimimizle aynı olmadığını fark etmemiz gerekirdi.</p>

  <p class="p0">Gerçekten de Stoacıların, Septiklerin, bu arada muhtemelen Arkesilaos&rsquo;un yaptığı bu itirazlar sonucunda kavrayıcı, yanılmaz algı kuramlarında bazı değişiklikler yaptıklarını biliyoruz. Bu değişiklikleri özellikle Krizippos&rsquo;un gerçekleştirmiş olduğunu görmüştük. Daha önce ayrıntılı olarak üzerinde durduğumuz gibi Stoacılar, oğlunu öldüren Herkül örneğine, kendilerinin doğru, yanılmaz algıdan söz ederken kastettikleri şeyin normal, sağlıklı insanların algıları olduğunu söyleyerek karşı çıkmışlardır. Bu karşı itiraza göre, Herkül sözü edilen durumda yanılsamasını doğru bir algı olarak almış ve onu bir doğru olarak tasdik etmiştir. Ancak gerçekte &ldquo;var olmayan bir şeyden kaynaklanan yanlış bir algı&rdquo; olduğundan, bu algının Herkül&rsquo;e &ldquo;açık ve seçik&rdquo; bir algı olarak görünmesinin bir değeri yoktur.</p>

  <p class="p0">Ayrıca Stoacılar, normal, sağlıklı insanların da bazı durumlarda yanılabileceğini ve doğru algılarla doğru olmayan algıları birbirlerine karıştırabileceklerini kabul etmişlerdir. Böylece, Akademik şüphecilerin eleştirileri Stoacıları algı konusunda, algılayan zihnin kendisi yanında <span class="t12">algı üzerine etkide bulunması mümkün olan bütün diğer faktörleri</span> de hesaba katmaya götürmüştür. Stoacılar bu eleştirilerin sonucu olarak, doğru algının özellikleri ve şartlarına daha önce sözünü ettiğimiz bir diğer şartı daha ekleme ihtiyacını duymuşlardır. Bu ise &ldquo;bir engel olmadığı takdirde&rdquo; ibaresi ile ifade ettikleri şarttır. Böylece doğrunun ölçütünün doğru algı, kavrayıcı algı olduğu yönündeki genel tanımlama, Zenon&rsquo;dan sonraki Stoacılarda şu şekle bürünmüştür: &ldquo;Doğrunun ölçütü, kendisine engel olacak, kendisini bozacak bir şey olmadığı takdirde, kavrayıcı algıdır.&rdquo;</p>

  <p class="p0">Birbirlerinden ayırt edilmesi mümkün olmayan ölçüde, birbirlerine benzeyen şeylerle ilgili itiraza gelince; Stoacıların bu itirazı da &lsquo;evrende birbirinden fiili olarak ayırt edilemez olan hiçbir şeyin olmadığı&rsquo;nı söyleyerek cevaplandırmış olduklarını biliyoruz. Stoacılara göre, söz konusu ikizlerin veya bir plajdaki kum zerreciklerinin her biri kendisine özgü bir özellik veya özelliklerle diğerlerinden farklı olan bireyler olarak var olmak durumundaydılar ve bundan dolayı onların her birine ilişkin algının da diğerlerine ilişkin algılardan farklı olması, en azından söz konusu algıların <span class="t12">kuramsal olarak</span> birbirlerinden ayırt edilebilmeleri gerekmekteydi.</p>

  <p class="p0">Stoacılar bu noktada, <span class="t12">bu algıların fiilen birbirlerinden ayırt edilemez oldukları bir durum göstermeleri imkânını veya ihtimalini</span> reddetmemişler; ama nedenlerini meydana getiren nesnelerin kendilerinin, mutlaka sadece kendilerine ait olan bir nitelikle diğerlerinden farklı olduğu, olması gerektiğini kabul etmişlerdir. Bu yüzden bu nedenlere ilişkin izlenimlerin de bir şekilde diğerinden farklı olması gerektiğini savunmuşlardır.</p>

  <p class="p0">Stoacılar, Akademik Septiklerin kendilerine yönelttikleri eleştirileri savuşturmak üzere bilgi kuramlarında bir başka düzeltme veya iyileştirme olarak, sıradan insanların algıları dışında uzman ve bilgelerin algılarını da yardımlarına çağırmışlardır. Onlara göre sıradan insanın uzman olmayan gözünün veya algısının bir farklılık görmediği durumlarda, tecrübeli, uzman ve bilgili bir gözün veya algının farklı bir şey görmesi pekâlâ mümkündür ve bu bir olgu olarak da kendini göstermiştir.</p>

  <p class="p0">Bazı Stoacıların, bu arada Zenon&rsquo;un kendisinin uzman veya bilge bir insanın bile algılarının sözü edilen gerekli açıklık ve seçikliğe sahip olmadığını gördüğü durumda, onları askıda tutma imkânına görevine olduğunu kabul ettiğini biliyoruz.</p>

  <p class="p0">Sextus Empiricus&rsquo;un verdiği bilgiye göre, Arkesilaos&rsquo;un bu karşı cevap veya iyileştirmelerden Zenoncu bilge anlayışıyla ilgili olarak çıkardığı sonucu şöyle açıklayabiliriz: Eğer doğru algı (fiilen) yoksa, doğru da (fiilen) yoktur, çünkü tasdikin veya onamanın konusu olması gereken şey, doğru algıdır. Eğer doğru yoksa, hiçbir şey bilinemez. Eğer hiçbir şey bilinemezse, Stoacıların bilge insanın da yargısını askıya alması gerektiğini kabul etmeleri gerekir (MK, 1,150-156).</p>

  <p class="p0">Sextus Empiricus ise aynı argümanı bir başka şekilde daha sergilemektedir: Eğer Stoacı doğruluk ölçütünün var olmamasından ötürü hiçbir şey bilinemezse, bilge kişinin hiçbir konuda onayını vermemesi gerekir. Çünkü doğruya sahip olmak imkânsız olduğuna göre, bilge kişinin onayını vermesi aslında bir sanıyı tasdik etmesi, bir inanca sahip olması demektir. Oysa Stoacılar, bilge insanın kesin olarak sanıya sahip olmayan insan olduğunu söylemektedirler. Çünkü onlara göre bir sanıya, kanıya sahip olmak bilgisizlik işaretidir; o, sıradan insanların karakteristiğidir ve ayrıca ahlâkî yanlışlıkların da nedenidir. Böylece eğer bilge insan gerçekte böyle bir insansa, Stoacılar onun hiçbir şeyi tasdik etmemesi gerektiğini kabul etmek zorundadırlar (MK, 1, 156-157).</p>

  <p class="p0">&nbsp;</p>

  <p class="p0"><span class="t10">Stoacı Ahlak Kuramının Arkesilaosçu Eleştirisi</span></p>

  <p class="p0">Böylece Arkesilaos ve onun açtığı çizgiyi devam ettiren diğer Akademik Şüphecilerin hem Stoacı bilgi kuramını, hem bu kuramdan hareketle geliştirilen ve temelinde bilge insanın yanılmazlığı öğretisinin bulunduğu ahlak felsefesini reddettikleri anlaşılmaktadır. Onlara göre ortada Stoacıların varlığını iddia ettikleri anlamda bir bilgi bulunmadığına göre böyle bir bilgiye sahip olduğunu iddia edebilecek bir bilge de yoktur. Stoacıların ileri sürdükleri gibi ortada bir bilge varsa veya olması gerekiyorsa, bu bilgenin yapacağı şey, ancak hiçbir konuda yargıda bulunmanın mümkün olmadığını kabul etmek ve savunmak olabilir. Çünkü bu bilge böylece her konuda lehte ve aleyhte argümanların ileri sürülmesinin mümkün olduğunu görecek ve bunun sonucu olarak bir bilgeye ve bilgeliğe en uygun düşecek davranışın yargısını askıya almak olduğunu kabul edecektir.</p>

  <p class="p0">Peki bu yargıyı askıya alma olayı, gündelik hayata, sıradan olaylara kadar inecek veya onları da içine alacak mıdır? Piron&rsquo;un bu konuda ne düşündüğünü görmüştük: O, tutarlı bir şüpheciliğin ve bunun sonucu olarak yargıyı askıda tutmanın, sadece önemli bilimsel, felsefi doğrulara değil, gündelik, sıradan olayların bilgisine kadar uzanması gerektiğini söylemişti. Akademik şüpheciliğin Arkesilaos&rsquo;tan sonraki ikinci önemli temsilcisi olan Karneades&rsquo;in ise bunun tersine hayatla, yaşamakla ilgili bazı bilgilerin böyle bir yargıyı askıya alma eyleminin dışında tutulması görüşünde olduğunu göreceğiz. Arkesilaos&rsquo;un bu konudaki tutumu ise tam olarak belli değildir.</p>

  <p class="p0">&nbsp;</p>

  <p class="p6"><span class="t10">Ahlâkî Hayatın Kılavuzu Olarak Akla Uygunluk veya Makulliyet</span></p>

  <p class="p0">Bununla birlikte Sextus Empiricus, Arkesilaos&rsquo;un hayatın yönetimiyle ilgili olarak bir ölçütün varlığını kabul etmek görüşünde olduğunu söylemektedir. Bu ölçüt, &lsquo;akla uygunluk&rsquo; veya &lsquo;makuliyet&rsquo; (to eulogon) ölçütüdür. Sextus&rsquo;a göre Arkesilaos, Stoacı bilgenin her şey hakkında yargıyı askıda tutması gerektiğini söylemiş, ancak öte yandan bir ölçüt olmaksızın hayatın yönetilmesinin mümkün olmadığını da kabul etmiştir. Çünkü insan hayatının amacı olan mutluluk, böyle bir ölçütün güvenilebilirliğine dayanmaktadır. Arkesilaos böylece her şey hakkında yargısını askıda bırakan kişinin gene de &lsquo;akla uygunluğa&rsquo; dayanarak seçimler veya kaçınmalarda bulunabileceğini, eylemler gerçekleştirebileceğini savunmuştur:</p>

  <p class="p4"><span class="t13">&ldquo;Çünkü mutluluğa bilgelik sayesinde erişilir ve bilgelik doğru eylemlerden ibarettir.</span> <span class="t14">Doğru bir eylem ise yapıldığında akla uygun bir savunması</span> <span class="t13">(</span><span class="t14">justification</span><span class="t13">)</span> <span class="t14">verilebilen eylemdir.</span> <span class="t13">Dolayısıyla &lsquo;akla uygun olan&rsquo;a (the reasonable) ulaşan, doğru eylemde bulunacak ve mutlu olacaktır&rdquo; (MK, I, 158).</span></p>

  <h3 class="h30"><a id="ncx1615"></a><a id="a171"></a>Septik Akademi&rsquo;yi Geliştiren Karneades</h3>

  <p class="p0">Orta veya Yeni Akademi şüpheciliğinin ikinci ve daha büyük temsilcisi olan Karneades de Atina&rsquo;ya dışardan gelmiş biridir. İÖ. 214&rsquo;te Kirene&rsquo;de doğmuş ve İÖ. 129&rsquo;da ölmüştür. Hayatı hakkında bilgi sahibi olduğumuz en önemli olay daha önce sözünü ettiğimiz İÖ. 155&rsquo;te Atina&rsquo;da faaliyette bulunan diğer iki okulun, Aristotelesçi ve Stoacı okulların temsilcileri olan Kritolaos ve Babilonyalı Diogenes ile birlikte Roma&rsquo;ya gitmesi ve Roma Senatosu önünde birbirini izleyen iki gün adalet hakkında birbirine tamamen ters içerikli iki konuşma yapmış olmasıdır. Lactantius&rsquo;un bu konuda şu bilgiyi vermektedir:</p>

  <p class="p4"><span class="t13">&ldquo;Karneades Atinalılar tarafından bir elçi olarak Roma&rsquo;ya gönderildiğinde zamanın en büyük hatipleri olan Galba ve Cato&rsquo;nun hazır bulunduğu bir toplantıda uzun uzun adalet üzerine konuştu. Ertesi gün aksi tezi savunan bir konuşma yaparak kendi konuşmasını çürüttü ve bir önceki gün kendisine övgüler dizdiği adaleti yerle bir etti. Ancak bunu yargısı sağlam ve tutarlı olması gereken bir filozofun ciddiyetiyle değil her iki yönde kanıt ileri süren bir hatibin yöntemine uygun olarak gerçekleştirdi. Çünkü o, herhangi bir pozitif görüşü olan kişileri çürütebilmek için bu yöntemi uygulamaktaydı&rdquo; (Long, 104).</span></p>

  <p class="p0">Bu açıklamadan anlaşıldığı gibi Karneades&rsquo;in temel amacı herhangi bir konuda her iki yönde, lehte ve aleyhte konuşmanın mümkün veya doğru olduğunu göstermektir. Onun ikinci gün yaptığı konuşmada adaletin aleyhinde konuşmaya veya adaletin varlığı lehine ileri sürülen kanıtları çürütmeye çalışmasındaki amacı, gerçekte adaletin kendisini gözden düşürmek değildir, şüpheci tutuma uygun olarak adaleti savunanların elinde bu konuda kesin veya sağlam kanıtlar olmadığını ortaya koymaktır (LS, 68 M).</p>

  <p class="p0">Lactantius, daha sonra Karneades&rsquo;in kendilerini çürütmek üzere adaletin iyiliği yönünde ortaya koyduğu argümanlar hakkında da bilgi vermektedir: Karneades&rsquo;in burada kendisinden hareket ettiği ana tez, adaletin herkese hakkı olan şeyi vermesi ve böylece insanlar arasında hakkaniyeti kurması bakımından iyi bir şey olduğu yolundaki tezidir. Kaynağı Platon ve Aristoteles&rsquo;e giden bu teze Karneades&rsquo;in daha sonra Kallikles, Thrasymakhos gibi bazı Sofistler tarafından savunulduğunu bildiğimiz ünlü &lsquo;doğa yasası&rsquo; teziyle karşı çıkmış olduğu anlaşılmaktadır. Bu ikinci teze göre bütün varlıklar kendi doğaları tarafından kendileri için en uygun olan şeyi elde etmek üzere yönlendirilmişlerdir. Bu ise insanların kendi çıkarlarına uygun olan şeylerin peşinden koşmalarının doğal olduğu anlamına gelmektedir. Buna dayanarak, ya insanların başka insanların çıkarlarını göz önüne almaları, onlara da hakları olan şeyleri vermeyi istemeleri anlamında doğal olan bir adalet yoktur ya da onların bunu yapmalarının, kendi çıkarlarını göz önüne almamaları sonucunu doğurması açısından hiç de akıllıca bir şey olmadığı söylenebilir.</p>

  <p class="p0">Karneades&rsquo;in bu sözlerinde bir anlamda yeni bir şey yoktur, çünkü bu görüşlerin adalet üzerine tartışmalarda daha önce son derece geniş bir biçimde ortaya atılıp, işlendiklerini görmüştük. Bununla birlikte Karneades&rsquo;in adalet üzerine bu konuşmalarında yeni bir unsurun ortaya çıktığını görüyoruz. Bu onun &lsquo;başkalarının çıkarına uygun olan şey&rsquo; kavramını <span class="t12">bireyler planında değil de toplumlar veya devletler düzeyinde</span> ele almasıdır. Böylece onun bu konuşmasında başkalarının çıkarına uygun olan şey, &lsquo;başka devletlerin veya toplumların çıkarına uygun olan şey&rsquo;e dönüşmektedir. Karneades Romalıların yasa ve uygulamalarında adaletin varlığından söz edilebileceğini kabul etmektedir, ama bu adalet Romalıların kendi çıkarlarına uygun olan adalettir. Ancak o aynı zamanda başka halkların, başka toplulukların çıkarlarına uygun olan bir adalet değildir. Çünkü Romalılar başka halkların topraklarını işgal etmiş, onların sahip oldukları zenginlikleri zorla ellerine geçirmişlerdir. Böylece onların kendilerine, kendi çıkarlarına uygun olan şey, başka halkların, başka devletlerin çıkarlarının ayaklar altına alınması suretiyle gerçekleştirilmiştir. Bu ise ortada herkesin çıkarına uygun olan evrensel bir adaletin var olmadığı veya böyle bir adaleti kimsenin, en azından güçlü olan Romalıların savunmadığı anlamına gelmektedir.</p>

  <p class="p0">Karneades yalnızca bu sözleri söylemekle kalmamakta, adalet üzerine görüşünü somut bir örnekle daha da açık bir şekilde gözler önüne sermeye çalışmaktadır:</p>

  <p class="p4"><span class="t13">&ldquo;İyi bir insanın sürekli kaçmaya çalışan bir kölesi veya içinde bulaşıcı bir hastalığın ortaya çıkmış olduğu bir evi olduğunu ve onun kendisinden başka kimsenin bu kusurları bilmediğini var sayalım. Bu adam onları satmayı düşünsün. Şimdi o bu kusurları kabul mü edecek veya onları alıcılardan gizlemeye mi çalışacaktır? Eğer onları kabul ederse, şüphesiz kimseyi aldatmaya kalkışmayan biri olduğu için iyi bir insan olacaktır; ama bundan dolayı da hiç şüphesiz başkalarınca bir deli veya aptal olarak kabul edilecektir. Buna karşılık onları gizlediğinde kendi çıkarları peşinde koşan bir insan olduğu için akıllı olarak görülecek, ama başkalarını aldattığı için de kötü bir insan olacaktır&rdquo; (Long, 105).</span></p>

  <p class="p0">O halde <span class="t12">adalet ya iyi ama aptalca bir şeydir ya da kötü ama akıllıca bir şeydir.</span> Oysa adaletin varlığını savunanlar onun aynı zamanda hem iyi hem de akıllıca, bilgece bir şey olduğunu ileri sürmektedirler. Başka bir deyişle Platon, Aristoteles ve Stoacılar gibi adalet taraftarları iyi bir insanın özelliği olan adaletin akıllıca, bilgece bir şey olduğunu ileri sürmektedirler. Ancak Karneades&rsquo;in farklı düşünüp, bu görüşte olan insanları adalet ve bilgelik arasında bir seçim yapmaya zorladığı görülmektedir.</p>

  <p class="p0">Bu sözlerin onları dinleyen emperyalist Roma senatosunun, bu arada onun bir mensubu olan yaşlı muhafazakâr Cato&rsquo;nun pek hoşuna gitmeyeceğini tahmin etmek için kâhin olmamıza gerek yoktur. Daha önce değindiğimiz gibi Cato, haklı olarak, Roma&rsquo;nın bu tür insanlara ihtiyacı olmadığını söyleyip, söz konusu Atina heyetinin en kısa zamanda ülkelerine geri gönderilmelerini istemiştir.</p>

  <p class="p0">Karneades ise arkasında Cicero&rsquo;nun derslerini takip ettiği Larisalı Philon da olmak üzere birçok öğrenci bırakarak İÖ. 129&rsquo;da hayata gözlerini yumacaktır.</p>

  <p class="p0">Karneades de Sokrates, Piron ve Arkesilaos&rsquo;un geleneğini izleyerek hiçbir eser yazmamıştır. Ancak onun hakkında özellikle Cicero sayesinde Arkesilaos&rsquo;a göre daha fazla bilgiye sahip bulunmaktayız. Öte yandan Cicero&rsquo;nun verdiği bu bilgilerin asıl kaynağının da, Karneades&rsquo;ten sonra Akademi&rsquo;nin başına geçmiş olan Kleitomakhos olduğu anlaşılmaktadır. Diogenes Laertius Kleitomakhos&rsquo;un kırk yaşındayken Atina&rsquo;ya geldiğini, Karneades&rsquo;in öğrencisi olduğunu, Karnaedes&rsquo;ten sonra Akademi&rsquo;nin başına geçtiğini, dört yüzden fazla kitap yazdığını ve bu yazılarıyla hocasının öğretilerine ışık tuttuğunu söylemektedir (DL, IV, 67).</p>

  <p class="p0">Daha önce Stoacılara ayırdığımız bölümde Krizippos&rsquo;tan söz ederken onun Zenon&rsquo;dan sonra Stoacılığı yeniden inşa eden kişi olduğunu ve bundan dolayı onunla ilgili olarak &lsquo;Eğer Krizippos olmasaydı, Stoacılık olmazdı&rsquo; şeklinde bir sözün Antik dünyada yaygınlık kazanmış olduğunu görmüştük. Krizippos hakkında benzeri bir sözün bu kez Karneades&rsquo;le ilgili olarak tekrar edildiğini görmekteyiz. Diogenes Laertius&rsquo;un söylediğine göre Karneades özellikle Krizippos&rsquo;un kitaplarını dikkatle okuduktan sonra onlara karşı çıkmış ve bu vesileyle &lsquo;Eğer Krizippos olmasaydı, ben de olmazdım&rsquo; demiştir (DL, IV, 62).</p>

  <p class="p0">Gerçekten de, Arkesilaos&rsquo;un özellikle Stoacılığın kurucusu Zenon&rsquo;u hedef almasına karşılık, Karneades&rsquo;in görüşlerine karşı çıkmak üzere özel olarak Krizippos&rsquo;u seçmiş olduğu anlaşılmaktadır. Öte yandan Arkesilaos&rsquo;un esas olarak Zenon&rsquo;un bilgi kuramına saldırmasına karşılık, Karneades&rsquo;in genel olarak Stoacılığın daha geniş alana yayılan diğer düşüncelerine yani bilgi kuramlarıyla birlikte ahlak felsefelerine, teoloji ve nedensellik öğretilerine karşı çıktığı görülmektedir. Ancak Arkesilaos&rsquo;un Stoacılar tarafından fiilen savunulmuş olan bazı dogmatik görüşlerine karşı çıkmasına karşılık, Karneades&rsquo;in bazıları fiilen savunulmamış, her türlü doğmatik görüşe karşı çıkmış olduğu anlaşılmaktadır. Bu arada Arkesilaos&rsquo;un eleştirilerinin Zenon&rsquo;u doğrunun ölçütü konusundaki öğretisiyle ilgili olarak bazı değişiklikler ve düzeltmeler yapmaya götürmesi gibi, Karneades&rsquo;in bu eleştirilerinin de Krizippos&rsquo;u Stoacılığın sözü edilen konulara ilişkin tezlerinde bazı düzeltmeler yapmaya ittiği görülmektedir. Son olarak Karneades, Arkesilaos&rsquo;un pratik hayatın düzenlenmesi için ortaya attığı akla uygunluk ilkesini de geliştirerek son derecede işlenmiş bir &lsquo;olasılıklar kuramı&rsquo; ortaya atmıştır.</p>

  <p class="p0">&nbsp;</p>

  <p class="p0"><span class="t10">Stoacı Bilgi Kuramının Eleştirisine Devam</span></p>

  <p class="p0">Karneades de Arkesilaos gibi ilham ve modelini Platon&rsquo;un Sokrates&rsquo;inde bulmakta ve onunla aynı diyalektik yöntemi kullanmaktadır. Hareket noktası da esas olarak, Stoacıların doğrunun ölçütü olarak &lsquo;kavrayıcı algı&rsquo; öğretileridir. Daha önce çeşitli vesilelerle üzerinde durduğumuz gibi bu öğretiye veya teze göre kavrayıcı veya doğru algının iki temel özelliği vardır: Birinci olarak doğru algı, var olan, gerçek bir kaynağa sahiptir. İkinci olarak o, sahip olduğu bazı özelliklerle, açık ve seçikliği ile algılayanın onayını üzerine çeken algıdır. Birinci özellik onu rüyalardan veya yanılsamalardan ayırmayı mümkün kılar. Çünkü rüyalarda veya yanılsamalarda söz konusu olan algıların, algılayanın dışında gerçek bir kaynağı yoktur. İkinci özellik yani bu tür algıların açıklık ve seçikliği ise algılayanın onayını veya tasdikini sağlayarak onlara kesinlik karakterini kazandırır.</p>

  <p class="p0">Arkesilaos gibi Karneades de bu algı kuramına bir başka kuramla, söz gelimi Platoncu veya Aristotelesçi yönde geliştirdiği akılcı bir kuramla karşı çıkmaz. Çünkü daha sonra bir şüpheci olarak Gazali&rsquo;nin Farabi-İbni Sina türünden &lsquo;dogmatik&rsquo; İslam filozoflarına ve onların tezlerine karşı çıkarken söyleyeceğine benzer bir biçimde Karneades için de &lsquo;İtiraz edenin görüşü yoktur&rsquo; yani bir teze itiraz edenin kendi görüşünün olması gerekmez. Böylece Karneades, Platon&rsquo;un gençlik diyaloglarında Sokrates&rsquo;in karşısındakilerin görüşlerini çürütmek için benimsediği yöntemin aynısını aynını izleyerek, Stoacıların doğrunun ölçütü olarak kavrayıcı algı öğretisini, bu öğretiye karşı yaptığı itirazının hareket noktası olarak alır. Başka bir deyişle o, doğrunun ölçütü olarak kavrayıcı veya tam, mükemmel algı öğretisinin kendisini kabul etmeye hazırdır. Eğer Stoacılar elimizde bu tür algılar olduğunu kanıtlayabilirlerse onların bilgi ve doğruluk hakkındaki görüşlerini kabul edebiliriz. Ancak eğer elimizde böyle algılar yoksa veya elimizde bulunan algılar Stoacıların sözünü ettikleri niteliklere sahip değilseler, onların doğruluk ölçütleri ve tüm bilgi kuramları çökmek durumundadır. İşte, Karneades&rsquo;in şüpheci itirazının ana noktasını, elimizde böyle algılar olup olmadığı sorunu oluşturmaktadır.</p>

  <p class="p0">Karneades&rsquo;e göre herhangi bir algı gerçekten bizim dışımızda var olan bir nesneden kaynaklanabilir ve buna ek olarak bu nesnesini ona tam olarak uygun düşen bir tarzda temsil edebilir. Ama biz onun öyle olduğunu nereden, nasıl bilebiliriz? Çünkü gerçekten böyle bir algıyı bu tür bir algı olarak onaylamamız mümkün olduğu gibi, <span class="t12">aslında öyle olmadıkları halde bazı algıları bu tür algılar olarak</span> da onaylayabiliriz. Nitekim öyle de yapmaktayız. Doğru olmadıkları halde doğru olduklarını zannettiğimiz algıların örneği rüyalar, yanılsamalar, birbirine tıpa tıp benzeyen ikizlerin bizde meydana getirdikleri izlenimler vb.dir. Şimdi ilk iki tür algıda, algılayanın, algıladığı şeyin kesinliği hakkında tam bir duyguya sahip olduğu açıktır. Ama öte yandan herkes bu algıların gerçek bir varlıktan kaynaklanmadığını da bilir. Üçüncü örnekte ise algılayan, ikizlerden birine ait algısının, diğerine yani ondan ayrı olan bir varlığa ait algısından farklı olduğunu gösterememektedir. Krizippos&rsquo;un söz konusu ikizlerden birinin diğerinde olmayan bir özellikle ayrıldığını, dolayısıyla ona ilişkin algının, diğerine ilişkin algıdan bir şekilde mutlaka farklı olacağını ileri sürmesi iyi niyetli, ama pratikte işe yaramayan bir savunmadır. Çünkü pratikte gördüğümüz şey, algılayan öznenin, ikizlerden birine ilişkin algısını diğerine ilişkin algısı olarak aynı kararlılıkla onayladığıdır.</p>

  <p class="p0">Cicero Karneades&rsquo;in Arkesilaos&rsquo;u takip ederek geliştirdiği bu şüpheci itirazı şöyle özetlemektedir:</p>

  <p class="p4"><span class="t13">&ldquo;Eğer bazı nesnelerin algıları (izlenimler) başka nesnelerin algılarıyla tamamen aynı olacakları, aralarında hiçbir farkın olmayacağı bir yapıdaysalar onlardan ilkinin algılanması, diğerlerinin algılanmaması imkânsızdır. Ancak eğer onlar sadece birbirlerine benzer olmayıp, aynı zamanda aralarında bir ayrım yapılması imkânsız olan bir yapıdaysalar, birbirlerinden ayırt edilemezler. Bu önermeleri ortaya koyduktan sonra onlar [Septikler] tüm tartışmayı tek bir argümanda ortaya koyarlar. Bu argüman şudur: Bazı algılar doğru, bazıları yanlıştır ve yanlış olan algılanamaz.. Ancak her doğru algı, tıpatıp kendisi gibi olan, ancak yanlış olan bir algıyla aynı türdendir. Ve eğer algılar, bu türden iseler onların bazısının algılanması, bazısının algılanmaması söz konusu olamaz. O halde algılanması mümkün olan hiçbir algı yoktur&rdquo; (</span><span class="t14">Acad.</span> <span class="t13">Il, 40-41).</span></p>

  <p class="p0">Sextus Empiricus Karneades&rsquo;in doğru bilgiye erişme konusundaki bu itirazını daha genel ve ayrıntılı bir şekilde ortaya koyar:</p>

  <p class="p4"><span class="t13">&ldquo;Doğrunun ölçütü konusunda Karneades sadece Stoacılara değil, daha önceki bütün filozoflara karşı kanıtları bir araya toplamıştır. Bu filozofların tümüne karşı ileri sürdüğü ilk argümanı mutlak olarak hiçbir doğruluk ölçütünün var olmadığı yani ne aklın, ne duyunun, ne algının ne de başka bir şeyin doğrunun ölçütü olmadığı tezine dayanır. Çünkü bütün bunlar aynı şekilde bizi aldatırlar. İkinci argümanı ise ortada böyle bir ölçüt var olsa bile onun bizim gerçekten var olandan etkilenme tarzımızdan bağımsız olmadığı tezine dayanır.&rdquo;</span></p>

  <p class="p4"><span class="t13">&ldquo;Çünkü hayvanlar cansız şeylerden duyu yeteneğiyle ayrıldıklarına göre onlar gerek kendilerini gerekse dış şeyleri bu yetenekleri sayesinde algılarlar. Bir şey tarafından harekete geçirilmeyen, onun etkisine uğramayan ve böylece bir değişiklik göstermeyen duyu, duyu değildir ve onun herhangi bir şeyi kaydetmesi mümkün değildir. O ancak kendi dışında var olan şeylerin etkisine uğraması, böylece bir değişiklik yaşaması sayesinde nesneler hakkında bilgi verir. O halde söz konusu ölçüt ruhun bu şeylerden etkilenmesinde aranmalıdır. Bu etkilenme hem algılayanın kendisi, hem de bu algıyı yaratan nesne hakkında bize bilgi verme gücüne sahip olmalıdır. İşte algı veya izlenim denen şey budur. Bundan dolayı algının canlı varlıkta, ona gerek kendisi, gerekse diğer nesne hakkında bilgi verme gücüne sahip bir etkilenme olduğunu söylemek zorundayız.&rdquo;</span></p>

  <p class="p4"><span class="t13">&ldquo;Örneğin Antiokhuos&rsquo;un dediği gibi bir şeye baktığımızda görme duyumuz karşımıza görme fiilini meydana getirmeden önceki durumdan farklı olan bir durumda çıkar. Ve bu tür değişme veya etkilenme sonucu biz iki şeyi algılarız: Değişmenin kendisini yani algıyı ve bizde bu değişmeyi meydana getiren şeyi yani görülen nesneyi. Diğer duyular için de aynı durum söz konusudur. Nasıl ki ışık hem kendisini hem de aydınlanan şeyleri gösterirse, hayvanların bilgisinin ilk hareket ettiricisi olan algı da hem kendisini göstermek hem de kendisini meydana getiren gerçekten var olan nesne hakkında bize bilgi verme gücüne sahip olmak zorundadır.&rdquo;</span></p>

  <p class="p4"><span class="t13">&ldquo;Ancak her zaman gerçekten var olan şey hakkında bize bilgi vermediği, acemi haberciler gibi bizi sık sık yanılttığı ve kaynağı olan nesnelerle uyuşmadığı için her algıyı değil, ancak, eğer böyle bir algı varsa, doğru algıyı (kavrayıcı) doğrunun ölçütü olarak kabul edebiliriz. Öte yandan sonuçta doğru olmadığı ortaya çıkan hiçbir doğru algı (kavrayıcı) yoktur. Tersine görünüşte doğru olan her algının karşısında ondan ayırt edilmesi mümkün olmayan yanlış bir algının olduğu ortaya çıktığından ölçüt olarak kabul edilen şeyin hem doğru, hem yanlış olan algıları içine alan algı olduğu görülmektedir.&rdquo;</span></p>

  <p class="p4"><span class="t13">&ldquo;Fakat hem doğru, hem yanlış algıları içine alan algı, şeyler hakkında doğru bilgi vermeyen bir algıdır ve böyle olduğu için de bir ölçüt olamaz. Böylece hiçbir algının ölçüt olmamasından aklın da bir ölçüt olamayacağı ortaya çıkar, çünkü akıl, algıya dayanır. .. O halde ne akılsal olmayan algı ne de akıl bir ölçüttür&rdquo; (MK, 1, 159-165).</span></p>

  <p class="p0">Böylece Karneades&rsquo;in Arkesilaos&rsquo;un açtığı yönde ilerlediğini ve onunla aynı neden ve gerekçelerle doğru bilginin olabilirliğine itiraz ettiğini görmekteyiz. Karneades de Arkesilaos gibi esas olarak doğrunun ölçütü olarak Stoacı kavrayıcı algı görüşünü kabul etmekte, ancak Arkesilaos&rsquo;la aynı gerekçelerden hareket ederek bu ölçütün imkânsızlığını veya geçersizliğini göstermeye çalışmaktadır.</p>

  <p class="p0">Öte yandan Karneades&rsquo;in algının bir ölçüt olmamasından ötürü, aklın da bir ölçüt olmadığı yönündeki görüşü de aslında tümüyle yeni değildir, çünkü onun da daha önce Arkesilaos tarafından dile getirilmiş bir görüş olduğu görülmektedir. Arkesilaos da, Stoacıların aklı algıların sistemli bir şekilde toplanması ve karşılaştırılmasından meydana gelen bir bilgi yetisi olduğu yönündeki görüşlerine katıldığı için, kavrayıcı algıların yetersizliğinden aklın da doğrunun bir ölçütü olmadığı sonucuna varmış olduğu anlaşılmaktadır. Nihayet Karneades&rsquo;in doğru olmadıkları halde, doğru oldukları zannedilen algılara örnek olarak verdiği rüyalar, yanılsamalar ve ikizlere ilişkin gözlem ve düşüncelerin de daha önce Arkesilaos&rsquo;ta da var olduğunu gördüğümüzü ekleyelim.</p>

  <p class="p0">&nbsp;</p>

  <p class="p0"><span class="t10">Olasılıklar Kuramı veya Arkesilaosçu Akla Uygunluk İlkesinin İyileştirilmesi</span></p>

  <p class="p0">Bununla birlikte Karneades&rsquo;te, Arkesilaos&rsquo;ta var olmayan veya en azından ayrıntılı olarak işlenmeyen bir öğretinin son derece açık bir şekilde ortaya çıktığını ve oldukça başarılı bir biçimde geliştirildiğini görmekteyiz. Bu, her konuda bilgi imkânını reddedip, yargıyı askıya aldığımız takdirde nasıl eylemde bulunabileceğimiz yönünde doğal olarak ortaya çıkan soruya cevap olarak Karneades&rsquo;in geliştirdiğini gördüğümüz &lsquo;olasılıklar kuramı&rsquo;dır (to pithanon).</p>

  <p class="p0">Arkesilaos&rsquo;un pratikle, hayatın uygun bir şekilde yönetimiyle, mutlulukla ilgili olarak böyle bir ölçütü, akla uygunluk (reasonableness) diye adlandırılması mümkün olan bir ölçütü önerdiğini biliyoruz. Buna göre &lsquo;ahlâkî bakımdan doğru bir eylem, yapıldığında makul bir savunmasının verilmesi mümkün olan&rsquo; eylemdi. Üstelik, hakkında böyle bir savunmanın verilmesi mümkün olan bir eylemin insanı mutlu etme şansı da büyüktü. İşte Karneades&rsquo;in de aynı yönde ilerlediğini, ancak pratik hayatımızı yönlendirmesi ve böylece mutluluğumuzu sağlaması mümkün olan bu ölçütü başka bir şeyde &lsquo;doğru olması en olası olan algıda&rsquo; bulduğunu görmekteyiz.</p>

  <p class="p0">Karneades&rsquo;in bu &lsquo;olasılıklar kuramı&rsquo; veya öğretisini açıklamak için yine Sextus Empiricus&rsquo;a başvurmamız gerekmektedir. Sextus Empiricus, yukarda yaptığımız alıntıdan hemen sonra bu öğretiyle ilgili olarak şunları söylemektedir:</p>

  <p class="p4"><span class="t13">&ldquo;Karneades&rsquo;in diğer filozoflara karşı ölçütün yokluğunu kanıtlamak üzere bir strateji olarak geliştirdiği argümanlar bunlardı. Ancak onun kendisinden de hayatın yönetimi ve mutluluğun elde edilmesi için bir ölçüt istendiğinden bu konuyla ilgili olarak bir tutum benimsemek zorunda kalmıştır. Bunun için ölçüt olarak a) olası (probable) algıyı b) aynı zamanda olası ve herhangi bir karşı algı tarafından engellenmemiş (irreversible) algıyı ve tam bir şekilde araştırılmış, soruşturulmuş (tested) algıyı kabul etmiştir.&rdquo;</span></p>

  <p class="p4"><span class="t13">&ldquo;Bunlar arasındaki farkın ne olduğunu kısaca açıklayalım: Algı, bir şeyin algısıdır, örneğin o hem kendisinden çıktığı bir şeyin algısıdır, hem de kendisinde meydana geldiği bir şeyin algısıdır. Bunlardan ilki örneğin duyumun dış dünyada var olan nesnesi, diğeri, örneğin, bir insandır. Böyle olduğu için algıda biri</span> <span class="t14">algının nesnesiyle,</span> <span class="t13">diğeri</span> <span class="t14">algıya sahip olan</span> <span class="t13">özneyle ilgili iki şey, iki özellik vardır. Şimdi nesnesi olan şeyle ilgili olarak bir algı ya</span> <span class="t14">doğru</span> <span class="t13">veya</span> <span class="t14">yanlıştır</span><span class="t13">; nesnesiyle uyum içinde olduğunda doğru, ona uygun olmadığında yanlıştır. Algıya sahip olan özneyle ilgili olarak ise bir algı</span> <span class="t14">görünüşte</span> <span class="t13">doğrudur, diğeri</span> <span class="t14">görünüşte yanlıştır.</span> <span class="t13">İşte görünüşte doğru olan algıya Akademik Şüpheciler &lsquo;izlenim&rsquo;(emphasis) ve &lsquo;olası, ikna edici algı&rsquo;, demektedirler; diğerine yani görünüşte doğru olmayan algıya ise &lsquo;izlenim-olmayan&rsquo;(ap-emphasis),&lsquo;ikna edici olmayan, olası olmayan algı&rsquo; demektedirler. Çünkü onlara göre ne dolaysız olarak bize yanlış görünen, ne doğru olan, ancak bize öyle görünmeyen şey, doğal olarak bizi ikna edici bir özelliğe sahiptir.&rdquo;</span></p>

  <p class="p4"><span class="t13">&ldquo;O halde bualgılardan apaçık yanlış olanı veya görünüşte doğru olmayanı dışarı atmamız gerekir. Bunlar yani ister var olmayan bir nesneden kaynaklanan veya var olan, ancak bu nesneyle uyuşmayan veya gerçekten var olan nesneyi temsil etmeyen algılar ölçüt değildir... Görünüşte doğru olan algılara gelince, onlar arasında da bir türü karanlıktır, örneğin gözlemlenen şeyin küçük olmasından, aradaki mesafenin uzak olmasından veya görmenin zayıf olmasından dolayı bir şeyin kavranışının bulanık olduğu, açık seçik olmadığı algılar gibi... Görünüşte doğru olan algıların diğer türüne gelince, onun birinci tür algılara ek olarak sahip olduğu özellik, görünüşteki doğruluğunun büyük ölçüde güçlü olmasıdır.&rdquo;</span></p>

  <p class="p4"><span class="t13">&ldquo;Bu iki tür algılar arasında da karanlık ve bulanık olanlar yine ölçüt değildirler. Çünkü onlar ne kendileri ne de nedenleri hakkında bize açık bir bilgi vermezler. Dolayısıyla onlar bizi ikna edecek veya onayımızı davet edecek bir yapıda değildirler.&rdquo;</span></p>

  <p class="p4"><span class="t13">&ldquo;Böylece Karneades&rsquo;in Okuluna göre doğrunun ölçütü, görünüşte doğru olan ve kendilerini açık, güçlü bir şekilde gösteren algılardır, diğer yandan bu algılar geniş bir alana uzanır ve farklı dereceleri kabul ederler. Böylece onlar, bazıları diğerlerinden daha olası ve daha canlı olan izlenimleri içine alır.&rdquo;</span></p>

  <p class="p4"><span class="t13">&ldquo;Üzerinde konuştuğumuz konuyla ilgili olarak olasılık üç anlamda kullanılır: O, birinci anlamda hem doğru olan hem de doğru görünen şeydir. İkinci anlamda o, gerçekte yanlış olan, ama bize doğru görünen şeydir. Üçüncü anlamda o, aynı zamanda hem doğru hem yanlış olan şeydir. Böylece Akademik Şüphecilere göre ölçüt, bize doğru görünen algı olmuş olur -ki bu algıya onlar aynı zamanda &lsquo;olası,ikna edici algı da derler-&rdquo; (MK, 1, 166-175).</span></p>

  <p class="p0">Sextus Empiricus&rsquo;un bu uzun, ama son derecede önemli açıklamasından anlaşıldığına göre Karneades, Arkesilaos ve diğer şüphecilerle birlikte her türlü yargıyı askıya almak gerektiğini düşünmekle birlikte hayatın yönetimini ve insan mutluluğunun elde edilmesini mümkün kılması bakımından bir ölçüt kabul etmenin gerekli olduğunu görmüştür. O, bu ölçütü Stoacılar gibi doğruluğu kesin, yanılmaz algılarda, kavrayıcı algılarda değil, &lsquo;olası, ikna edici, inandırıcı&rsquo; algılarda bulmaya veya tesis etmeye çalışmıştır. Bu algıların diğer veya daha ileri özellikleri ise başka algılar tarafından engellenmemiş ve tam bir şekilde araştırılmış olmalarıdır.</p>

  <p class="p0">Bu ilk yani başka, ters yöndeki algılar tarafından engellenmemiş olma özelliğinin Stoacılar tarafından da kabul edildiğini biliyoruz. Stoacıların bilgi kuramlarına ve doğruluk ölçütlerine ayırdığımız bölümde, Akademik Şüphecilerin kendilerine yönelttikleri eleştiriler sonucunda Krizippos&rsquo;tan itibaren Stoacıların algıda, <span class="t12">algılayan zihnin kendisi yanında algı üzerine etkide bulunması mümkün diğer faktörleri</span> de hesaba katmak ihtiyacını duyduklarını ve bu bağlamda olmak üzere doğru algının sahip olması gereken özelliklerine <span class="t12">&lsquo;bir engel olmadığı takdirde</span> şartını görmüştük. Ayrıca Zenon&rsquo;dan sonra gelen Stoacıların doğrunun ölçütünü &lsquo;kendisine engel olacak, kendisine ters düşecek bir şey olmadığı takdirde kavrayıcı algıdır&rsquo; şeklinde tanımladıklarına da değinmiştik. Karneades&rsquo;in doğrunun ölçütüyle ilgili olarak Stoacılar tarafından da kabul edilen, ters yöndeki bir algı tarafından engellenmeme ölçütüne eklediği üçüncü özellik ise onun ayrıca <span class="t12">tam olarak araştırılmasından sonra kabul edilmesi gereken bir algı</span> olması özelliğidir.</p>

  <p class="p0">Bu vesilesiyle Karneades&rsquo;in bir başka ve daha önemli ayrım yaptığını da görmekteyiz. Bu Karneades&rsquo;in algının, kaynağı olan nesnesiyle olan ilişkisiyle onun kendisinde gerçekleştiği özneyle olan ilişkisi arasında yaptığı ayrımdır. Bu, aslında bir algının doğruluk bakımından sahip olduğu <span class="t12">nesnel içeriğiyle</span> algıya sahip olan kişi bakımından sahip olduğu <span class="t12">öznel içeriği</span> arasında yapılan ayrım anlamına gelmektedir. Karneades burada algının nesnesiyle olan ilişkisini yani nesnel doğruluk bakımından değerini tümüyle bir kenara iterek, yalnızca onun <span class="t12">özneyle ilişkisi bakımından sahip olduğu özellik veya değer</span> üzerinde durmaktadır. Buna göre, algı, kaynağı olan nesnesiyle ilişkisi bakımından doğru veya yanlıştır; bu nesneyle uyuşma içinde olduğu zaman doğru, olmadığı zaman yanlıştır. Ama Karneades bizim için önemli olanın bu olmadığını, çünkü bu uygunluğu veya uyuşmayı tahkik etmenin bizim için mümkün olmadığını düşünmekte, bundan dolayı da ilgisini tümüyle algının kendisinde meydana geldiği özneyle ilişkisine yöneltmektedir.</p>

  <p class="p0">Bu bakımdan ele alındıklarında algıların &lsquo;görünüşte doğru olan&rsquo; ve &lsquo;görünüşte doğru olmayan&rsquo; veya &lsquo;görünüş itibariyle yanlış olan&rsquo; algılar olarak ikiye bölünmesi Karneades&rsquo;e esas görünmektedir. Nesnel bakımdan doğruluk veya yanlışlık ölçütünü bir tarafa bıraktığımızda veya bu ölçütten vazgeçmek zorunda kaldığımızda ilgilenmemiz gereken algılar ancak &lsquo;görünüş itibariyle doğru olan&rsquo; veya aynı şey demek olan &lsquo;görünüş itibariyle yanlış olmayan&rsquo; algılar olabilirler. Çünkü görünüş bakımından doğru olan algıların aslında yanlış olabileceğini veya görünüş bakımından yanlış olan algıların aslında doğru olabileceğini kabul veya iddia edebiliriz. Ama bunun bizim için, içinde bulunduğumuz bilgi durumu veya amacı bakımından bir önemi, yararı yoktur. Bundan dolayı bizim burada görünüş bakımından yanlış olan algıları veya onunla aynı şey demek olan görünüş bakımından doğru olmayan algıları bir tarafa bırakmamız gerekir. Böylece elimizde kalacak olan sadece &lsquo;görünüş bakımından doğru olan (veya yanlış olmayan) algılar&rsquo; olacaktır.</p>

  <p class="p0">Karneades&rsquo;in buradaki ölçütünün tamamen öznel olduğu açıktır. Çünkü söylediğimiz gibi görünüşte doğru olan bir algı, aslında yani konusu olan nesnenin kendisiyle ilişkisi bakımından ele alındığında yanlış olabilir veya görünüşte yanlış olan bir algı aynı bakımdan doğru olabilir. Ancak bunu bizim bilmemizin imkânı yoktur. Kimsenin ve hiçbir zaman bunu bilmesi mümkün olmadığına göre de, ilgimizi kendilerine yöneltmemiz gereken biricik algılar ancak &lsquo;görünüşte&rsquo; doğru olan algılar olacaktır.</p>

  <p class="p0">Karneades bu tür algıları, &lsquo;olası ve ikna edici&rsquo; algılar olarak adlandırmaktadır. Ama o bu olasılık ile ikna ediciliğin ne tek başına bir algının özelliği olduğunu ne de tek başına yeterli olduğunu düşünmektedir. Çünkü ona göre görünüşte olası veya ikna edici olan algılar da çok geniş bir alana yayılır ve onlar arasında da en azından derece farklılıkları vardır. Bu bağlamda olmak üzere görünüşte olasılık içinde olan dolayısıyla ikna edici olan algılar arasında bazılarının daha olası, daha ikna edici, bazılarının daha az olasılık içinde ve daha az ikna edici olduğunu söylemek mümkündür. Örneğin uzakta bulunan bir cismin Sokrates olduğuna ilişkin algımız, görünüşte doğru bir algı olması olasıdır ve bu da ikna edicidir, ama daha yakından baktığımızda Sokrates&rsquo;e benzemekle birlikte onun Sokrates olmayıp babası olduğuna ilişkin algımız daha olasılık içinde ve daha ikna edicidir. Çünkü algımızın konusu olan cismin küçüklüğü, onunla aramızdaki mesafenin uzaklığı, duyumumuzun güçlü veya zayıf olmasına göre görünüşte doğru olan algılarımız arasında da yine görünüşteki doğrulukları yani olasılık içinde olmaları veya ikna edicilikleri bakımından bazı farklar olduğunu görmekteyiz. Böylece söz konusu olasılığın, ikna ediciliğin yanına daha özel, daha ince bazı ölçütler veya şartlar koymamız gerekmektedir. Bu daha ince, daha özel ölçütler işte bir algının başka, ters yöndeki algılar tarafından engellenmemesi ve sonuçta bütün durum ve şartlarının enine boyuna titiz bir biçimde araştırılması sonucu ortaya çıkmasıdır.</p>

  <p class="p0">İşte Karneades&rsquo;in algılarla ilgili yaptığı iki temel ayrım şudur: Algılar önce algının nesnesi ve algılayan özneyle ilişkisi bakımından ikiye ayrılırlar. Birinci gruptaki algılar doğru veya yanlıştır; ikinci gruptaki algılar ise &lsquo;görünüşte doğru&rsquo; ve &lsquo;görünüşte yanlıştır&rsquo;lar. Görünüşte doğru olan algılar da kendi içlerinde yine ikiye ayrılırlar: Güçlü bir şekilde görünüşte doğru olanlar yani olası veya ikna edici görünenler ile zayıf bir şekilde görünüşte doğru olanlar yani olası oluşu veya ikna ediciliği az olanlar veya hiç olmayanlar. Güçlü bir şekilde görünüşte doğru olan algıların olasılıklarının, ikna ediciliklerinin temelinde bulunan ölçütler ise onların başka algılar tarafından engellenmemeleri ve titiz, sıkı bir biçimde araştırılmış, soruşturulmuş olmalarıdır.</p>

  <p class="p0">Sextus Empiricus Karneades&rsquo;in görünüşte doğru olan algıların olasılıklarının temelinde bulunan bu birinci ölçütü yani başka algılar tarafından engellenmeme ölçütünü bir örnekle şöyle açıklığa kavuşturmaktadır:</p>

  <p class="p4"><span class="t13">&ldquo;Bu ölçüt aynı zamanda olası olma ve bir başka algı tarafından engellenmemedir. Örneğin bir insanla ilgili bir algıya sahip olan biri o insanın kişisel özellikleri ve onun içinde bulunduğu dış şartlarla ilgili bir algıya da sahip olur - bu insanın kişisel özellikleriyle ilgili şeyler, onun ten rengi, boyu, şekli, hareketi, konuşması, giysisi, ayakkabısıdır; içinde bulunduğu dış şartlarla ilgili şeyler ise hava, ışık durumu, gündüz, gök ve yerle, dostları ve başka her şeyle ilgili şeylerdir. Böylece bu algıların hiçbiri algımızın doğruluğunu ne kadar engellemezler, hep birlikte uyum içinde bize ne kadar doğru görünürlerse söz konusu inancımız o kadar güçlü olur.</span></p>

  <p class="p4"><span class="t13">Çünkü biz bütün bu alışılagelen özelliklere yani renk, boy, şekil, konuşma, giysi ile ilgili özelliklere sahip olmasından ve bulunduğu yerde kendisiyle aynı özellikleri taşıyan başka birinin bulunmamasından dolayı önümüzde bulunan kişinin Sokrates olduğuna inanırız. Ve nasıl ki bazı doktorlar karşılarında gerçek bir hasta ateşi olduğuna tek bir arazdan, örneğin çok hızlı atan bir nabızdan veya yüksek ısıdan hareketle varmazlarsa hızlı bir nabızla dokunulduğu zaman acıma, kızarma, susuzluk ve benzeri arazlarla birlikte bulunan yüksek ısıdan ötürü karar verirlerse aynı şekilde Akademik Septikler doğruya ilişkin yargılarını bir algılar birliğine (concurrence) dayandırırlar ve bu algılardan hiçbirinin yanlış olduğu hakkında kendilerinde bir şüphe uyanmaması durumunda söz konusu algının doğru bir algı olduğu sonucuna geçerler. Engellenmemiş algının ikna edici algı olduğunun iyi bir örneği Menelaos&rsquo;un durumudur. Çünkü Menelaos Truva&rsquo;dan Helen diye getirdiği kadının hayalini gemide bırakıp Pharos adasına çıktığında gerçek Helen&rsquo;i görmüştür. Orada Helen&rsquo;le ilgili doğru bir algıya sahip olmasına rağmen onun doğru bir algı olduğuna inanmamıştır. Çünkü burada başka bir algı, Helen&rsquo;i gemide bırakmış olduğuna ilişkin algısı buna engel olmuştur. İşte engellenmemiş bir algı bu tür bir şeydir ve bu tür bir algı diğerinden daha fazla engellenmemişlik özelliğine sahip olması ölçüsünde daha geniş bir ikna ediciliğe sahiptir&rdquo; (MK, 1, 176-181).</span></p>

  <p class="p0">Bu açıklamadan anlaşıldığına göre Karneades, görünüşte ne kadar doğru olursa olsun tek başına, <span class="t12">münferit</span> bir algının hiçbir zaman ikna edici veya yeterli olacağını düşünmemektedir. Böyle bir algının görünüş bakımından veya olasılık dahilinde doğru bir algı olduğu konusunda bir yargıda bulunmamız için onun başka algılar tarafından engellenmemesine, onlar tarafından desteklenmesine ihtiyaç vardır. Bir algıya güvenebilmemiz, onun olasılıkla doğru bir algı olduğuna hükmedebilmemiz için, algının her zaman kendileriyle bir arada bulunduğu algılarla tutarlı olması, onlar tarafından yalanlanmaması, tersine desteklenmesi gereklidir. Bu destekleme ne kadar güçlüyse söz konusu algının doğru olma şansı o kadar yüksek veya o kadar olasıdır.</p>

  <p class="p0">Sextus Empiricus Karneades&rsquo;in algının güvenilirliğine ilişkin ikinci ölçütünü yine verdiği çok ilginç bir örnekle somut olarak şöyle ortaya koymaktadır:</p>

  <p class="p4"><span class="t13">&ldquo;Bir engelle karşılaşmayan algıdan daha fazla güvenilir ve daha mükemmel olan algı, yargıyı doğuran algıdır. Çünkü bu algı, engellenmeme özelliğine ek olarak, iyi araştırılmış, soruşturulmuş olan bir algıdır. Şimdi bu algının ayırt edici özelliğinin ne olduğunu açıklamamız gerekir. Engellenmemiş bir algıda gerekli olan şey, bir arada bulunan algıların hiçbirinin yanlış bir görüntüyle bize engel olmaması, onların hepsinin doğru görünmeleri ve böylece toplu olarak görünüşte doğru ve olası olma özelliğine sahip olmalarıdır.&rdquo;</span></p>

  <p class="p4"><span class="t13">&ldquo;Tam olarak araştırma, soruşturmanın ürünü olan algıda ise bir arada bulunan algıların her birini dikkatli, titiz bir şekilde inceleriz. Bunun örneği halk meclislerindeki uygulamadır. Burada insanlar siyasi veya adli bir göreve aday olan kişileri, söz konusu siyasi göreve veya yargıçlık makamına uygun olup olmadıklarını anlamak üzere sıkı bir soruşturmadan geçirirler. Böylece örneğin bir yargı yerinde, yargılayan biri, yargılanan şey, yargılamanın içinde meydana geldiği ortam; mesafe, uzaklık, yer, zaman, tarz, faaliyetle ilgili şeyler vardır. Biz bu faktörlerin her birinin özel karakterini kesin bir şekilde ayırt ederiz. Böylece örneğin yargılayan kişiyle ilgili olarak onun bozuk bir görmeye sahip olmadığını araştırırız, çünkü böyle bir şey onun yargısının kusurlu olmasına yol açacaktır. Ayrıca yargılanan şeyin fazla küçük, yargılama ortamının çok karanlık, yargılanan şeye olan uzaklığın fazla büyük olup olmadığını yargılayan kişiyle yargılanan şey arasında görmeyi bozan bir şeyin bulunup bulunmadığını yargılanan şeyin içinde meydana geldiği alanın geniş [yargılama] zamanının kısa, öznenin aklı başında biri, sözü edilen faaliyetin kabul edilebilir olup olmadığını araştırırız.&rdquo;</span></p>

  <p class="p4"><span class="t13">&ldquo;Bütün bu faktörler hep birlikte bir ölçütü yani muhtemel ve aynı zamanda engellenmemiş ve tam bir şekilde araştırılmış, soruşturulmuş algıyı meydana getirirler. Bu nedenle biz, nasıl ki gündelik hayatta, önemsiz bir meseleyi soruşturduğumuzda tek bir tanığı sorguya çeker, buna karşılık daha önemli bir meseleyi soruşturduğumuzda daha fazla tanığı sorgular ve bundan da önemli bir mesele söz konusu olduğunda tanıkların her birinin ifadesini diğerlerinin ifadesiyle dikkatle ve titiz bir şekilde karşılaştırırsak, Karneades de benzer bir şekilde ölçüt olarak</span> <span class="t14">önemsiz meselelerde yalnızca olası algıyı, daha ciddi meselelerde engellenmemiş algıyı, mutluluğumuzla ilgili meselelerde ise tam olarak araştırılmış, soruşturulmuş algıyı</span> <span class="t13">kullandığımızı söylemektedirler&rdquo; (MK, 1,182-185).</span></p>

  <p class="p0">Sextus Empiricus&rsquo;un bu açıklamasından iki şey ortaya çıkmaktadır. Birinci olarak Karneades algıların olası doğruluk dereceleri arasında bir ayrım yapmaktadır. Görünüş bakımından doğru olan algılar merdivenin en alt basamağına yalnız başına algıyı, en üst basamağına ise aynı zamanda olası, engellenmemiş ve araştırılmış, soruşturulmuş algıyı yerleştirmektedir.</p>

  <p class="p0">İkinci olarak Karneades ele aldığımız veya hakkında algı sahibi olduğumuz konunun, meselenin önem derecesiyle ona ilişkin algımızın sahip olması gereken olasılık derecesi arasında da bir ilişki kurmaktadır. Buna göre önemsiz, sıradan bir mesele ile ilgili olarak yalnızca olası bir algıyla yetinebiliriz, ama hayati önemi olan büyük meselelerde aynı zamanda olası, engellenmemiş ve araştırılmış, soruşturulmuş algılara dayanmak ihtiyacındayız. Bundan dolayı bir konu ne kadar önemli ise ona ilişkin algımızın veya bilgimizin olası doğruluk derecesi o kadar artmak, yüksek olmak zorundadır. Başka şekilde söylersek önemsiz veya az önemli meselelerde ince eleyip sık dokumaksızın çabucak ve kolayca bazı yargılarda bulunma hakkımız vardır. Ancak, örneğin insan hayatının anlamı, mutluluk gibi en önemli meselelerde uyguladığımız olasılık sınavının çok daha sıkı, en sıkı olması gerekir.</p>

  <p class="p0">Öte yandan bu testin uygulanmasıyla ilgili hazır reçeteler verilemeyeceği gibi her olayın, öneminin gerektirdiği ince ve titiz soruşturmalara izin veren bir durum veya yapıda olmadığı da açıktır. Bir örnek vermek gerekirse, iyi aydınlatılmamış bir kara yolu üzerinde arabasıyla ilerleyen bir sürücü aniden yola fırlayan şeyin ne olduğunu tam olarak kavramadan yani söz konusu algısını titiz bir soruşturmadan geçirmeden bütün gücüyle frene basmasının gerekli olduğunu bilir. Bu örnek, şartların ele alınan meselenin tam olarak uygun bir şekilde ele alınmasına imkân vermediği durumlarda insanın sadece olası algılarla yetinmesi gerektiğini gösterir. Sextus Empiricus&rsquo;un bu konuda verdiği benzeri bir örnek Karneades&rsquo;in de bu şekilde düşündüğünü göstermektedir:</p>

  <p class="p4"><span class="t13">&ldquo;Örneğin bir adam düşmanları tarafından takip ediliyor olsun ve bir hendekle karşılaştığında düşmanlarının orada kendisini beklediklerine ilişkin bir algıya sahip olsun. O bu algıyı olası bir algı olarak kabul edip derhal geri dönecek ve oradan kaçacaktır. Böylece bu yerde düşmanlarının kendisine bir pusu kurup kurmadıklarını kesin olarak bilmeden önce söz konusunu algısını olası bir algı olarak kabul edecektir&rdquo; (MK, I, 186-187).</span></p>

  <p class="p0">Ancak ortada bu kadar acil, bu kadar hızlı yargıda bulunmayı gerektiren bir durum olmadığı ve meydana gelen şeyin dikkatle ve sıkı bir şekilde araştırılması için zamanın olması durumunda sadece olası değil aynı zamanda sıkı bir şekilde soruşturmaya tabi tuttuğumuz algılarımızın peşinden gitmemiz gerektiği açıktır.</p>

  <p class="p0">Böylece Karneades tarafından ortaya atılan bu algıyla, Stoacıların &lsquo;kavrayıcı algısı arasındaki farklar ortaya çıkmaktadır. Karneades&rsquo;in ölçütünün Stoacıların &lsquo;kavrayıcı algı&rsquo;larının iki ana özelliğini taşımadığı görülmektedir. Stoacı kavrayıcı algının iki ana özelliği hem nesnel anlamda doğru hem de mutlak anlamda yanılmaz olma iddiasını taşımasıdır. Oysa Karneades&rsquo;in sözünü ettiği algısının böyle bir iddiası yoktur. Sextus Empiricus&rsquo;un özel bir biçimde üzerinde durduğu gibi bu algılar kendinde <span class="t12">doğrular</span> alanına değil, <span class="t12">bizim için, algılayan özneler için doğrular</span> alanına ait bulunmaktadırlar. Öte yandan onlar <span class="t12">mutlak</span> veya <span class="t12">kesin anlamda doğrular</span> değildir, ancak sahip olduğumuz bilgi yetilerine bağlı veya onlarla sınırlı olarak <span class="t12">göreli olarak doğrular, ikna edici doğrulardır.</span></p>

  <p class="p0">Görüldüğü gibi, Karneades&rsquo;in doğru bir algıyı, nesnel olarak değil de görünüş bakımından doğru bir algı olarak tanımlaması ve bu açıdan doğru bir algının güvenilir olmasını da aynı nesneyle ilgili algılar arasındaki tutarlılığa dayandırması son derece önemlidir. Bu birçok bakımdan modern deneyciliği, bunun içinde yer alan Hume, Berkeley, Kant, Reichenbach, Popper gibi büyük deneyci filozofların görüşlerini haber vermektedir.</p>

  <p class="p0">Yunan felsefesinin Karneades&rsquo;e kadar olan döneminde tanıdığımız filozofların gerçeklikle görünüş, varlıkla bilgi ve akılla duyular arası ilişkiler konusundaki görüşlerini kısaca gözden geçirdiğimizde şunu görmekteyiz: Bu filozoflardan birçoğu erken bir tarihten itibaren gerçeklikle görünüş arasında bir ayrım yaptıkları gibi, akılla duyuların aynı şey olmadığını da kabul etmişlerdir. Ama belki Protagoras hariç bu filozofların hiçbiri, bilginin varlığa yönelmesi ve konusunu varlığın teşkil etmesi, doğru olmak veya doğru diye nitelendirilmek için varlığın veya gerçekliğin kendisiyle uyuşma içinde olması gerektiği görüşüne karşı çıkmayı düşünmemiştir. Bazıları gerçekliğin görünüşten farklı olduğunu kabul ettiği için ona akılla yaklaşılması, akılla kavranılması gerektiği görüşünü savunmuş (Parmenides, Herakleitos, Demokritos, Platon, Aristoteles), bazıları elimizde duyularımızdan başka bir şey olmadığını teslim etmiş veya aklı esas itibariyle duyulara indirgemiştir. Ancak onların bize gerçeği olduğu gibi yansıtma kabiliyetine sahip olduğunu düşünmekten vazgeçmemişlerdir (Epikuros, Stoacılar). Ama Protagoras hariç hiç birisi elimizde duyularımızdan ve algılarımızdan başka bir şey olmadığı, bunların varlığı veya gerçekliği olduğu gibi yansıtma kabiliyetinden emin olamayacağımız için de <span class="t12">varlıkla bilgi arasında kurulan bağın bizzat kendisinden</span> vazgeçmemiz gerektiğini ileri sürmemiştir.</p>

  <p class="p0">İşte Karneades&rsquo;in ve onunla aynı görüşü paylaşan diğer Septiklerin bilgi konusundaki tezlerinin büyük orijinalliği bu noktada yatmaktadır. Karneades bize evren, varlık veya gerçeklik hakkındaki iddialarımızdan vazgeçmemizi, onların yerine algılarımızı geçirmemizi, algılarımızla yetinmemizi, bilgi ve doğruluğu onların kendilerinde aramamızı söylemektedir. Buna paralel olarak o dünya hakkındaki bilgilerimizin hiçbir zaman zorunluluk gibi bir özelliğe sahip olamayacağını, her zaman olumsal olmak durumunda olacağını belirtmektedir. Ancak Karneades, bir yandan bunu savunurken öte yandan Piron tarzı şüphecilikten farklı olarak bu bilgi ve algılarımızın kendi içlerinde bazı ayrımlar yapabileceğimizi, bazı algılarımızın diğerlerinden daha güvenilir olarak kabul edebileceğimizi söylemektedir.</p>

  <p class="p0">Modern çağda karşılaştığımız ve şu veya bu yönden empirist bir bilgi kuramını savunduklarını gördüğümüz yukarda adlarını andığımız filozoflar da buna benzer şeyler söylemektedirler. Örneğin Hume&rsquo;un nedensellik ilkesine yaptığı eleştiri bu yönde bir eleştiridir. O, nedenle eser arasında kurduğumuz bağın gerçekten nesnelerin kendi aralarında mevcut olup olmadığını bilemeyeceğimizi, çünkü kaynağını bu ilişkiyi kuran zihnimizde veya alışkanlıklarımızda bulduğunu ileri sürmektedir. Berkeley varlığı tümüyle algılara indirger, bununla birlikte rüyalarımızda sahip olduğumuz algılarla &lsquo;gerçek&rsquo; diye düşündüğümüz dünyaya ait algılarımız arasında ayrım yaparken, Karneades gibi, bu ikincilerin &lsquo;doğru&rsquo;luğunu, onların tutarlı olarak birbirlerini desteklemelerinde bulmaktadır. Kant dünyanın kendisinde ne olduğu veya nasıl olduğunu yani numen&rsquo;i, kendinde şey&rsquo;i asla bilemeyeceğimizi söyleyerek empirik yargılarımızın bizim kendi yapımıza ve bilgi yetilerimize bağlı olduğunu ortaya koyarken yine temelde Karneades&rsquo;inkine benzeyen bir ayrımdan hareket etmektedir. Reichenbach doğa yasalarını elde etmek için kullandığımız tümevarım ilkesinin güvenilirliğini, tümüyle Karneades&rsquo;inkiyle aynı bakış açısından hareket eden bir olasılıklar kuramı içinde ortaya koymaktadır. Çağımızın bir başka bilim felsefecisi olan Popper da doğanın işleyişi hakkındaki bilimsel önermelerimizin doğruluğunun kanıtlanamayacağını, onların ancak karşı veya ters bir örnekle yalanlanmadıkları sürece ve bu koşulda doğru olarak kabul edilmeleri gerektiğini söylerken, yine Karneades&rsquo;ine benzer bir bakış açısından hareket etmektedir.</p>

  <p class="p0">&nbsp;</p>

  <p class="p0"><span class="t10">Stoacı Teolojinin ve Tanrı Savunmasının Eleştirisi</span></p>

  <p class="p0">Karneades&rsquo;in sadece yukarda sergilemeye çalıştığımız doğrultuda Stoacıların doğruluk ölçütlerine ve daha genel olarak bilgi kuramlarına karşı çıkmakla kalmayıp, aynı zamanda onların Tanrı&rsquo;nın veya tanrıların varlığını kanıtlamaya yönelik öğretilerine de itirazda bulunduğunu görmekteyiz.</p>

  <p class="p0">Bu konuda ileri sürdüğü itirazların birine göre Stoacılar Tanrı&rsquo;nın veya tanrıların var olduğu tezlerini insanlar arasında bu konuda ortak bir görüşün var olmasına dayandırmaktadırlar. Ancak Karneades&rsquo;e göre böyle bir ortak görüşün varlığı tanrıların var olduğunu kanıtlamaz, en fazla <span class="t12">insanların tanrıların varlığına inandıklarım</span> gösterir.</p>

  <p class="p0">Karneades&rsquo;in Stoacı teolojiye şüpheci yönde ikinci bir itirazı, onların Tanrı ile Akıl arasında kurdukları özdeşliği hedef almaktadır: Stoacılar neye dayanarak evrenin akıllı ve bilge bir varlık yani Tanrı olduğunu söylemektedirler? Bunun için önce onun canlı olduğunu kanıtlamaları gerekir. Onlar bunu kanıtlamamıştır. Eğer onlar insan aklının kendisinden türediği, bir parçasını teşkil ettiği evrensel bir aklın var olması gerektiğini ileri sürüyorlarsa, bunun için de onun yani insan aklının <span class="t12">doğanın kendiliğinden bir ürünü olarak</span> ortaya çıkamayacağını kanıtlamaları gerekir.</p>

  <p class="p0">Karneades&rsquo;e göre Stoacıların evrende bir planın, ereğin varlığından hareketle, Tanrı&rsquo;nın varlığına geçen akıl yürütmeleri de ikna edici değildir. Çünkü bir planın, projenin, erekselliğin olduğu yerde bir planlayıcının, proje sahibinin, erek koyucunun olması gerektiği makul bir tezdir. Ama burada asıl ispat edilmesi, tartışılması gereken şey, evrende böyle bir planın, bir erekselliğin olup olmadığıdır. Bu planlılık, ereklilik gibi görünen şeyin evrendeki doğal güçlerin hiçbir plan gütmeyen etkinliğinin ürünü olmaları neden söz konusu olmasın?</p>

  <p class="p0">Stoacılar tanrısal bir inayetin varlığını savunmaktadırlar. Peki onlar örneğin dünyada bulunan zehirli yılanların varlığını nasıl açıklayabilirler? Stoacılar insanın akla sahip olmasını Tanrı&rsquo;nın insan hakkındaki inayetinin bir ürünü olarak görmektedirler. Peki insanların büyük bir kısmı, çoğunluğu aklı bu şekilde bir nimet, bir iyilik olarak görüp doğru, uygun bir şekilde mi kullanıyorlar? Bu tür insanların akla sahip olmaları gerçekten onlar için bir nimet, bir iyilik midir?</p>

  <p class="p0">Sonra Krizippos &lsquo;önemsiz&rsquo; şeylerle ilgili olarak Tanrı&rsquo;nın &lsquo;ihmal&rsquo;inden söz edilebileceğini kabul etmektedir. Karneades buna şu şekilde karşı çıkmaktadır: İlk olarak Krizippos&rsquo;un Tanrı tarafından ihmal edildiğini kabul ettiği meselelerin kendileri hiç de önemsiz meseleler değildir Sonra bilinçli ihmal dünyadaki bir hükümdar için bile bir kusurken nasıl olup da Tanrı için bir kusur olamaz. Nihayet Sonsuz Akıl için böyle bir bilinçli ihmal nasıl mümkün olabilir? (TDÜ, III. 43-44)</p>

  <p class="p0">Sextus Empiricus Karneades&rsquo;in aynı konudaki bir başka argümanını şu şekilde ortaya koymaktadır:</p>

  <p class="p4"><span class="t13">Eğer tanrılar varsa, onların canlı varlıklar olması gerekir. Böyle iseler duyuma sahip olmalıdırlar; çünkü bütün canlı varlıkların, duyuma sahip olmalarından ötürü canlı varlıklar oldukları kabul edilir. Duyuma sahipseler, tanrıların acı ve tatlı olandan etkilenmeleri gerekir; çünkü onların başka duyulara sahip olup tatma duyusuna sahip olmamaları uygun değildir: İnsanın beş duyusu olduğunu biliyoruz; öte yandan insanın beş duyusu olması, buna karşılık tanrıların bu duyulardan birine, tatma duyusuna sahip olmaması insanların tanrılardan daha üstün varlıklar olduğu anlamına gelir ki bunun saçma olduğu aşikârdır. O halde tanrıların da tatma duyusuna sahip olmaları ve bu duyu aracılığıyla tatla ilgili şeyleri duymaları gerekir. Ama tatla ilgili şeyleri duymak, yukarda söylediğimiz gibi, acı ve tatlıyı duymak demektir. Bu ise tanrıların bazı şeylerden hoşlanması, bazılarından ise hoşlanmaması anlamına gelir. Tanrıların bir şeyden hoşlanmaması, ondan üzüntü duymaları ve içinde bulundukları durumdan kötü yönde bir değişmeye doğru gitmeye yatkın olmaları demektir. Bu ise onların ortadan kalkmalarının mümkün olduğu anlamına gelir. Böylece eğer tanrılar varsa, onların ortadan kalkabilir varlıklar olmaları gerekir. Ancak onların ortadan kalkabilir varlıklar olduklarını düşünmek, tanrı olmadıklarını düşünmek demektir. O halde tanrılar yoktur (LS, 70 C).</span></p>

  <p class="p0">Cicero <span class="t12">Tanrıların Doğası Üzerine</span> adlı eserinde Karneades&rsquo;in tanrıların varlığına yönelttiği bir başka itirazı daha sergilemektedir. Bu itiraz ise tanrıların özelliği olan şeylerin başka, tanrı olmadıkları kabul edilen varlıklarda da bulunduğu, böylece onlarla tanrı olmayan varlıklar arasında kesin bir sınır çizgisi çizmenin mümkün veya mantıklı olmadığı tezine dayanmaktadır. Bu itiraza göre Stoacılar Zeus ve Poseidon&rsquo;u tanrı olarak kabul etmektedir. Ancak eğer onlar tanrıysa, kardeşleri olan Orcus da bir tanrıdır. Bu durumda yeraltı dünyasında akan Akheron, Cocytus ve Pyriphlegeton gibi nehirlerin, çeşmelerin, dağların perilerinin (Nymphs) de tanrı olarak kabul edilmeleri gerekir. Eğer onlar tanrıçaysa, yeraltı dünyasında ölülerin ruhlarını karşıya geçiren sandalcı Kharon&rsquo;la yeraltı dünyasının bekçisi Kerberus&rsquo;u da tanrı olarak görmek gerekir. Ama bu son iddia saçmadır. O halde Akheron veya diğer su altı perileri de tanrıça olamazlar. Eğer onlar tanrıça değilseler Orcus da bir tanrı değildir. Bu durumda Poseidon ve Zeus&rsquo;un da tanrı olmaması gerekir (LS, 70, D).</p>

  <p class="p0">Sextus Empiricus, Karneades&rsquo;in bu itirazını veya argümanını bir başka şekilde daha ortaya koymaktadır. Buna göre eğer Güneş bir tanrıysa gün de bir tanrı olacaktır, çünkü gün dünyanın üzerinde yükselen Güneş&rsquo;ten başka bir şey değildir. Eğer gün bir tanrıysa Ay da bir tanrı olacaktır, çünkü ay da günlerden meydana gelir. Eğer ay bir tanrıysa yıl da bir tanrı olacaktır, çünkü yıl on iki aydan oluşur. Şimdi yıl bir tanrı değildir; o halde Güneş de bir tanrı değildir (LS, 70, E).</p>

  <p class="p0">&nbsp;</p>

  <p class="p0"><span class="t10">Epikurosçu &lsquo;Sapma&rsquo; Öğretisinin Eleştirisi</span></p>

  <p class="p0">Epikuros&rsquo;da irade özgürlüğünü ele aldığımızda Karneades&rsquo;in Epikurosçuların &lsquo;sapma&rsquo; kavramına yönelttiği bir eleştiriyi görmüştük. Cicero&rsquo;nun verdiği bilgiye göre, Karneades, insanda özgür iradenin varlığını tesis etmek için Epikurosçuların atomlarda hayali bir &lsquo;sapma&rsquo; kavramına başvurmalarını gereksiz görmekte ve onların davalarını kanıtlamak için daha akıllı bir yol izlemelerinin mümkün olduğunu söylemekteydi. O da şuydu: Nedeni olmayan bir hareketin var olmadığını kabul etmek, bütün olayların &lsquo;daha önceki nedenlerin eseri&rsquo; olduğunu kabul etmek anlamına gelmez. Örneğin benzeri bir problemle karşılaşan Stoacı Krizippos, evrensel nedensellikle irade özgürlüğünü bağdaştırmak için, bir yandan &lsquo;nedeni olmayan hiç bir hareketin var olmadığı&rsquo;nı kabul ederken diğer yandan bu nedeni insan zihni olarak kabul ederek yani insan zihninin kendisinden daha geriye gitmeyerek iradi hareketin olabilirliğini ortaya koymaktadır. Çünkü o, &lsquo;nedeni olmayan bir hareket&rsquo;ten herhangi bir nedeni olmayan şeyi değil, kendisinden önce gelen dış bir nedeni olmayan şey&rsquo;i anlamaktadır. Nasıl ki, atomun sahip olduğu bir özelliği olan ağırlığı sonucunda boşlukta hareket ettiğini söylerken, bu hareketinin bir dış nedeni olmadığı anlamında kendisinden önce gelen bir nedeni olmadığını söylüyorsak; aynı şekilde zihnin iradi denen hareketleriyle ilgili olarak da onların zihnin kendi özelliği veya doğası sonucu ortaya çıkan hareketler olduğu anlamında zihinden önce gelen bir nedeni olmadığını söylememiz mümkündür.</p>

  <p class="p0">Acaba Karneades&rsquo;in bu sözlerini onun bu konudaki kendi görüşü, gerçek görüşü olarak mı almalıyız? Bu konuda bazı tereddütler olmakla birlikte, onun bu görüşünün daha çok Stoacılığın determinizmine karşı ciddi bir alternatif oluşturmak amacıyla Epikurosçuluğun anti-determinizmini desteklemek üzere ortaya atılan bir görüş olduğunu söyleyebiliriz. Akademi şüpheciliği ve bu arada özel olarak Karneades hakkında en güvenilir bilgi kaynağımız olan Cicero, Karneades&rsquo;in herhangi bir pozisyonu veya tezi desteklemesinin onun bu pozisyonu veya tezi gerçekten kabul ettiği anlamına gelmediği konusunda bizi uyarmaktadır.</p>

  <p class="p0">Özetle Karneades&rsquo;in genel yönteminin &lsquo;diyalektik&rsquo; yöntem olduğunu yani herhangi bir konuda lehte ve aleyhteki bütün kanıtları sıralamak, böylece bütün tezlerin savunulamaz olduğunu göstermek suretiyle, şüpheci tutumun makul ve meşru olan tek tutum olduğunu ortaya koymaya çalışan bir yöntem olduğunu unutmamamız gerekir. Karneades&rsquo;in bu yöntemle hedeflediği nihai amaç ise böylelikle yargıyı askıda tutmanın bilge insana uygun düşen tek doğru tutum olacağını kanıtlamaktır. Böylece özgür iradenin varlığı hakkındaki bu tezinin, tamamen diyalektik bir amaçla ortaya atılan bir tez olduğunu kabul etmemiz doğru olacaktır.</p>

  <p class="p0"><a id="a172"></a>&nbsp;</p>
</body>
</html>
