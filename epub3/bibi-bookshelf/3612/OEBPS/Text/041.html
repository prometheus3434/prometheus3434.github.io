<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Her Türlü Bilgi Kaynağı Olarak Duyusal İzlenimler</title>
</head>

<body>
  <h3 class="h30"><a id="a92"></a>Her Türlü Bilgi Kaynağı Olarak Duyusal İzlenimler</h3>

  <p class="p0">Helenistik dönemin diğer büyük okulu Epikurosçuluk gibi Stoacılık da bilginin kaynağının deney olduğunu savunur. Modern çağın ilk büyük deneyci filozofu J. Locke&rsquo;un ünlü <span class="t12">İnsan Zihni Üzerine Bir</span> Deneme&rsquo;sinde kullandığı &lsquo;üzerinde hiçbir yazı yazılmamış beyaz bir sayfa (tabula rasa) olarak zihin&rdquo; benzetmesinin kaynağı Stoacılardır. Stoacıların duyu algılarının, kavramların ve aklın kaynağına ilişkin görüşleri hakkında bilgi veren Aetius&rsquo;un bu konuyla ilgili sözü aynen şöyledir:</p>

  <p class="p4"><span class="t13">&ldquo;Stoacılar bu konuda şunu derler: İnsan doğduğunda, ruhunun egemen kısmı [yani akıl veya zihin], üzerine yazı yazılması için iyi bir durumda bulunan beyaz bir kağıt sayfası gibidir. O, bütün fikirlerini bunun üzerine kaydeder&rdquo; (İG, 128).</span></p>

  <p class="p0">O halde her türlü insan bilgisinin ve aklın kaynağı deney, daha özel olarak duyum veya duyusal algıdır. Öte yandan erken dönem Stoacıları, nesnelerin insan ruhu üzerindeki bu etkisini kaba bir şekilde maddi-fiziksel bir etki olarak tasvir etmektedirler. Zenon algıyı ruhta meydana gelen bir izlenim (phantasia) olarak tanımlamış ve Kleanthes bu tanımı olduğu gibi alarak ruhta meydana gelen söz konusu izlenimi &ldquo;bir mühür&rdquo;ün balmumu üzerine bıraktığı iz&rdquo;e yani damgaya benzetmiştir. Ona göre bir mühür nasıl balmumu üzerine damgasını vurursa, dış dünyaya ait nesneler de duyu organları üzerine aynı şekilde damgalarını vururlar, izlerini bırakırlar.</p>

  <p class="p0">Ancak Krizippos bu görüşün içerdiği güçlükleri gördüğü için algıyı daha az fiziksel bir kavramla &lsquo;bir nesnenin ruhta -veya daha tam olarak ruhun egemen yani akıllı kısmındameydana getirdiği değişme&rsquo; olarak tanımlama yoluna gitmiştir. Öte yandan öncekilerin söz konusu nesneler olarak yalnızca duyusal şeyleri kabul etmelerine karşılık Krizippos <span class="t12">zihnin kendisinin durum ve etkinliklerini</span> de bu nesneler içinde sayma yoluna gitmiştir (Zeller, 78-79).</p>

  <h3 class="h30"><a id="ncx801"></a><a id="a93"></a>Duyusal İzlenimlerin Doğruluk Değeri Bakımından Farklılıkları</h3>

  <p class="p0">Stoacıların bilginin hareket noktası, kaynağı veya ana malzemesi olarak kabul ettikleri ilkel duyu algısı için kullandıkları terim &ldquo;izlenim&rdquo;dir (phantasia). Fakat Stoacılara göre izlenim, izlenim olarak henüz bir kanı olmadığı gibi izlenimler birbirlerinden <span class="t12">açıklık ve seçiklik</span> bakımından da farklıdır. Başka bir deyişle her izlenim bilgi veya doğruluk bakımından aynı değere sahip değildir. Nesnesi hakkında bize doğru fikir veren <span class="t12">güvenilir izlenimlerle,</span> öyle olmayan anormal bir zihin yapısından kaynaklanan veya normal bir zihnin sağlıklı işlemesine engel olan durumlar sonucu ortaya çıkan <span class="t12">hayali, uydurma izlenimler</span> arasında kesin ayrım yapmak gerekir. Birincilerin var olan gerçek bir nesnenin doğru etkisi, sonucu (effect) olmalarına veya var olan gerçek bir nesneye işaret etmelerine karşılık, ikincilerin böyle bir kaynağı veya nedeni yoktur.</p>

  <h3 class="h30"><a id="ncx803"></a><a id="a94"></a>Kavrayıcı Algı veya Kesin Olarak Güvenilir Duyusal İzlenimler</h3>

  <p class="p0">Stoacılar genel olarak güvenilir izlenimler arasında da nesnesi hakkında açık ve seçik bir fikir verenlerle, tam olarak öyle olmayan veya bu standartı tam olarak yerine getirmeyenler arasında bir ayrım yapmaktadırlar. Bilimsel veya doğruluk bakımından tam olarak geçerli izlenimler, ikinciler yani <span class="t12">nesnesini mükemmel bir biçimde açık seçik olarak kavrayan ve ifade eden izlenimlerdir</span> ki, Zenon bu izlenimleri <span class="t12">kavrayıcı algılar</span> veya <span class="t12">bilgi bakımından kesin olarak güvenilir izlenimler</span> (phantasia kataleptike) olarak adlandırmaktadır.</p>

  <p class="p0">Konuyu bilginin veya doğrunun meydana geliş süreci bakımından ele alırsak bir izlenim, henüz bir kanı veya inanç değildir; çünkü bu özelliğiyle sadece <span class="t12">öznenin sahip olduğu veya maruz kaldığı bir dış etki veya etkilenmeden</span> ibarettir. Öznede o vardır, bir olgu olarak vardır veya sadece bu şekilde vardır. Onun bir kanıya (opinion) veya inanca (belief) dönüşmesi için, <span class="t12">öznenin ona göstereceği tepkiye</span> (impulse, reaction) ihtiyaç vardır. Bu tepki, <span class="t12">öznenin bu izlenimi kabul etmesi veya reddetmesi</span> yönünde bir tepki olacaktır. Stoacılar, bu arada Zenon bu tepkiyi, olumlu olduğu takdirde, &lsquo;onama, onaylama&rsquo; (tasdik, assent), olumsuz olduğu takdirde &lsquo;reddetme, inkâr etme&rsquo; olarak adlandırmaktadırlar. Böylece esas olarak <span class="t12">öznenin duyu organının basit bir etkilenmesinden başka bir şey olmayan izlenim,</span> ancak onun bu tepkisini veya onamasını aldıktan sonra <span class="t12">bir kanıya</span> veya <span class="t12">inanca dönüşecektir.</span></p>

  <p class="p0">Öte yandan Krizippos&rsquo;tan itibaren Stoacılar duyu izlenimlerini sadece dış dünyada bulunan nesnelerin etkileriyle de sınırlandırmaz; modern çağda bu konuda da kendilerini izlemiş olan Locke gibi <span class="t12">bizim iç hallerimiz, duygularımız, faaliyetlerimize ilişkin izlenimlerimiz</span> veya <span class="t12">duyumlarımız</span> olabileceğini de söylerler. Bu iç izlenimleri dış izlenimlerle aynı tarzda yani maddi-fiziksel süreçler veya işlemlerin sonuçları olarak tasvir ettikleri gibi onların onanması veya reddedilmesiyle ilgili olarak da aynı ölçütleri kullanırlar.</p>

  <h3 class="h30"><a id="ncx807"></a><a id="a95"></a>Bilgide Öznenin Rolü</h3>

  <p class="p0">O halde bilgi sadece bu bireysel, duyusal izlenimlerden ve bu izlenimlere gösterilen tepkilerden mi ibarettir? Başka deyişle akıl veya zihin nedir? Aklın veya düşüncenin bilgi olayında bir rolü yok mudur? Eğer varsa bu rol neden ibarettir?</p>

  <p class="p0">Stoacıların bilginin meydana geliş sürecini tasvir edişlerinde sadece duyu izlenimlerinde kalmadıkları, aklın ve düşüncenin bu süreçteki yeri ve rolü konusunda da son derece işlenmiş, modern bir görüşe sahip oldukları anlaşılmaktadır. Bununla ilgili olarak yaptıkları açıklama, genel olarak bireysel-duyusal izlenimlerden belleğe veya hatıralara, oradan deneye, deneyden de genel kavramlara ya da daha basit olarak kavramlara uzanan bir açıklamadır.</p>

  <p class="p0">İzlenim veya duyumun var olan bir nesnenin, öznenin duyu organı üzerine aktüel bir etkisi olduğunu biliyoruz. Stoacılara göre, nesnenin kendisinin artık fiilen var olmaması veya aktüel duyum olayının devam etmemesi durumunda, bu nesneye ilişkin olarak sahip olunan duyum, daha doğrusu duyumlar belleği (memory) meydana getirir. Bir aynı nesneye ve aynı nesne türüne ait tekrarlanan izlenimler veya hatıralardan deney (experience) doğar ve deneyin kendisinden de doğrudan duyumun sınırların ötesine geçen genel fikirler ya da kavramlar (conceptions) meydana gelir.</p>

  <p class="p0">Stoacılar bilginin konusu olan nesnelerin neler olduğu veya bu nesnelerin ontolojik statüsü üzerinde Epikuros ve Antisthenes ile aynı fikirdedirler: Bilginin konusu olan nesneler, daha önce işaret ettiğimiz gibi, ancak bireysel-tikel varlıklardır. Stoacılar ne Platon&rsquo;un duyusal dünyaya aşkın madde-dışı, soyut tümellerini ne de Aristoteles&rsquo;in duyusal dünyada ve bireysel varlıklarda cisimleşmiş olan ve onların özlerini, doğalarını oluşturan ve sayıları daha az olan somut tümellerini kabul ederler. Onlar Zenon&rsquo;un ahlak konusunda olduğu gibi bu konuda da kendisini izlemiş olduğu Kinik okulun kurucusu Antisthenes&rsquo;e benzer bir şekilde &ldquo;bir at&rdquo;ı gördüklerini, ama &ldquo;at&rdquo;ı görmediklerini ifade eder; tekrarlanan bireysel duyusal algıların bir ürünü olarak &ldquo;at&rdquo;tan söz edilmesinin mümkün ve geçerli olduğunu kabul etmekle birlikte, dış dünyada reel veya ontolojik olarak &ldquo;at&rdquo;ın değil, ancak bireysel, tikel atların var olmasından dolayı bu anlamda &ldquo;at&rdquo; kavramının boş bir kavram olduğunu söylerler. Hatta bu tür genel kavramlara dayanan önermelerin, bir bakıma anlamlı olmakla birlikte, dar anlamda ne doğru ne de yanlış olduğunu düşünürler. Onlara göre, böyle bir önermeyi doğru veya yanlış olarak değerlendirebilmek için, onu <span class="t12">özel, bireysel, tikel bir at hakkında söylenen bir önermeye dönüştürmek</span> gerekir.</p>

  <h3 class="h30"><a id="ncx812"></a><a id="a96"></a>Akıl veya Düşünce Nedir?</h3>

  <p class="p0">Peki, bilgi için genel kavramlar, düşünce veya akıl ne işe yarar? Stoacıların bilgide deney ile aklın karşılıklı rol ve işlevlerini şöyle düşündükleri anlaşılmaktadır: Her türlü bilginin kaynağı, temeli deneydir. Kavramlar genel olarak duyu algılarının birbirleriyle birleştirilmesi, karşılaştırılmasından, aralarında bazı ilişkiler, benzerlikler veya farklılıklar kurulmasından meydana gelirler. Gerek zaman gerekse mantık bakımından duyu algılarının ve deneyin düşünce veya akıldan önce geldiği kesindir: Onlar zaman bakımından önce gelirler, çünkü duyu algıları veya izlenimler almaksızın kavramlar veya düşünce olamaz. Hayvanlar gibi çocukların ilk izlenimleri de kavram öncesi (preconconceptual) veya akıl-öncesi, akıl-dışı (non-rational) bir yapıya sahiptir. Onlar kavramların meydana gelmesinde veya oluşturulmasında dayanılan ana malzemeyi teşkil ederler. Mantık bakımından önce gelirler, çünkü yukarda sözü edilen zihnin duyu algılarından bilgiyi meydana getirmesi işleminde bu onayı verip vermemesi için <span class="t12">önce</span> bir duyu algısına veya izlenime sahip olması gerekir.</p>

  <p class="p0">Bununla birlikte, Long&rsquo;un haklı olarak işaret ettiği gibi bu, Stoacılarda düşüncenin veya aklın bilgi olayında herhangi bir ciddi rolü olmadığı anlamına gelmez. Tersine Stoacılar bir anlamda bütün algıların veya izlenimlerin &lsquo;akılsal&rsquo; süreçler veya &lsquo;düşünce süreçleri&rsquo; olduğunu düşünmektedirler. Çünkü <span class="t12">duyusal izlenimi, duyu organının basit fiziksel bir etkilenimi</span> (<span class="t12">affection</span>) <span class="t12">olmaktan çıkararak anlamlı bir algıya</span> (<span class="t12">perception</span>) <span class="t12">dönüştüren kavram veya düşüncenin kendisi olduğu gibi son tahlilde algının güvenilirliğine ilişkin onayı veren de yine akıl veya zihindir.</span></p>

  <h3 class="h30"><a id="ncx815"></a><a id="a97"></a>Deneyin Düzenleyicisi Olarak Akıl</h3>

  <p class="p0">Ne demek istiyoruz? Long&rsquo;un iyi bir biçimde ortaya koyduğu gibi, Stoacılara göre izlenim, dış bir nesnenin duyu organı üzerine basit bir etkisi olarak tamamen kaba, şekilsiz, örgütlenmemiş, ham bir veri olmak durumundadır. O, örneğin siyah bir köpeğin siyah bir köpek olarak yapılanmış veya yapılandırılmış bir algısı değildir, belli bir renk ve büyüklükte olan belirsiz bir şeyin duyumu veya izlenimidir. Bizim bu belli bir renk ve büyüklükte olan belirsiz şeye &ldquo;siyah köpek&rdquo; dememizi, onu böyle adlandırmamızı mümkün kılan şey, izlenimin kendisinden değil, öznenin sahip olduğu ve kendisini kavram, genel fikir, düşünce, akıl -veya her neyse odiye adlandırdığımız şeyden ileri gelmektedir. Bu belirsiz, ilkel izlenimi belirli bir varlığın algısına çeviren, zihnin ona gösterdiği bu tepki, onun hakkında verdiği bu yargıdır (Long, 240).</p>

  <p class="p0">Long tarafından işaret edilen Stoacıların bilgide deneyin ve aklın, algıların, yargıların karşılıklı ve birbirlerini tamamlayıcı rolleri üzerine bu görüşlerini daha iyi anlamak için Platon&rsquo;un aynı konudaki görüşüyle bir karşılaştırma yapmamız yararlı olacaktır. Platon&rsquo;un <span class="t12">Phaidon'</span>da şu temel düşünceyi ileri sürdüğünü görmüştük: Ben, eşit şeylerin eşit şeyler olduğunu ancak <span class="t12">eşitlik hakkında önceden bir fikre sahipsem</span> veya <span class="t12">bu fikre sahip olduğum için</span> bilirim. Bu noktada, Stoacılarla Platon arasında ciddi bir görüş ayrılığı yok gibi görünmektedir. Ancak Platon&rsquo;un bu eşitlik fikrinin kendisini eşit şeyler hakkında sahip olduğumuz deneyimizin bir sonucu, onun bir ürünü olarak görmeyip duyusal deneyi aşan bir dünyaya, İdealar dünyasına göndermesine karşılık, Stoacılar bu eşitlik fikrinin kendisini <span class="t12">eşit şeylere ilişkin tekrarlanan deneyimizin bizde meydana getirdiği bir fikir,</span> bir kavram olarak açıklama eğilimindedirler. Başka deyişle Stoacılar <span class="t12">yargılayıcı aklın yargısının temelini teşkil eden kavramı, yine deneyin kendisinin ürünü veya sonucu</span> olarak ortaya çıkan bir şey olarak ele almaktadırlar. Onlara göre biz eşit şeyleri algıladığımız için veya bu algı sayesinde eşitlik fikrine sahip oluruz veya onu meydana getiririz. İşte bu eşitlik fikrine sahip olduğumuz için de daha sonra algıladığımız eşit şeylerin, eşit şeyler oldukları şeklinde bir yargıda bulunuruz.</p>

  <p class="p0">O halde Stoacıların deney ve aklı birbirinden yapısal bakımdan farklı, hatta Platon&rsquo;da olduğu gibi birbirine karşıt iki ilke olarak almayıp <span class="t12">bir aynı sürecin iki yüzü veya aşaması</span> olarak gördüklerini söylememiz doğru olacaktır ve eğer bu yorumumuz doğruysa, burada deney ve akıldan hangisinin daha önce geldiği meselesi de fazla önem taşımamaktadır. Her ne kadar Stoacılar, Long&rsquo;un da işaret ettiği gibi, izlenimlerin gerek zaman gerek mantık bakımından düşünce veya kavramdan önce geldiğini söylemekteyseler de, diğer yandan aklın veya düşüncenin sahip olduğu bilgi yöntemleri ve fiilleri aracılığıyla izlenimleri işlemekte, algıya çevirmekte, güvenilirlerini tesis etmekte son derece hayati olan rolünü vurgulamayı ihmal etmemektedirler. Bu daha genel ve basit olarak aklın kendi payına algıyı, yargıyı, kısaca deneyi mümkün kıldığı anlamına gelmektedir ki, ilerde Farabi&rsquo;nin de tümellerin varlığı ve onların bilgideki rolü ile ilgili olarak Platon ve Aristoteles arasında varlığı iddia edilen görüş ayrılığını uzlaştırmak üzere Stoacıların bu bilgi kuramlarının bir benzerini önerdiğini göreceğiz.</p>

  <h3 class="h30"><a id="ncx819"></a><a id="a98"></a>İzlenimlerin Önermesel İçeriği</h3>

  <p class="p0">Bu son konu bizi Stoacılıkta bir başka önemli öğretiye, Stoacıların dille düşünce, dille bilgi arasındaki ilişkiler konusunda geliştirmiş oldukları öğretiye göndermektedir: Stoacılar akıl sahibi insanların, bütün izlenimlerinin önermesel (propositional) bir içeriğe sahip olduğunu ve aslında bizim izlenimleri onaylarken onayımızı onların önermesel içeriğine verdiğimizi düşünürler. Çünkü bir izlenimi onaylamak veya onaylamamak ne demektir? Bu ancak bu izlenimle ilgili ileri sürülebilecek bir iddiayı onaylamak ya da onaylamamak anlamına gelebilir. Bir iddia ise ancak bir önermeyle dile getirilir. O halde bu onaylamanın düşünce ve dille son derece sıkı bir ilişkisi bulunmaktadır; bu durum ise <span class="t12">bir izlenimin, onaylanmak veya reddedilmek için daha önceden önermeyi, dolayısıyla dilin varlığını gerektirdiği</span> anlamına gelir.</p>

  <p class="p0">Stoacılara göre her türlü kavramın, fikrin kaynağı, temeli, malzemesi izlenimler veya algılardır ve tekrarlanan algılar da deneyi, dolayısıyla yargıyı, düşünceyi, aklı meydana getirmektedir. Ancak bu noktada bir başka soruyu sormamız da mümkündür: Acaba insan zihninde dış veya iç duyumlardan, onların hatıralarından ve bunların tekrarlanması, birleştirilmesi, karşılaştırılmasından meydana gelen genel kavramlardan başka hiçbir şey yok mudur? Başka deyişle Stoacılar ilerde deneyciliğin en aşırı türünü temsil edeceği bilinen Condillac gibi salt duyumcu mudurlar? Leibniz&rsquo;in ilerde Locke&rsquo;a soracağı soruyla insan zihni, onlar için yalnızca duyusal algılardan mı ibarettir? Yoksa insan zihninde, belki başta insan zihninin kendisi olmak üzere, deneyden gelmeyen bazı şeylerin, ilkelerin, fiillerin, kavramların veya ön kavramların varlığından söz edebilir miyiz?</p>

  <h3 class="h30"><a id="ncx822"></a><a id="a99"></a>Deney-Öncesinin İki Farklı Anlamı</h3>

  <p class="p0">Bu sorunun cevaplandırılmasıyla ilgili olarak da bir ayrım yapıp insan zihninde veya ruhunda deneyden gelmeyen, deney-öncesi şeyler derken birbirinden belli ölçüde farklı olan iki şeyi; Tanrı, madde-dışı insan ruhu gibi tözleri gereği deney-dışı, duyusal üstü olan şeylere ilişkin fikirlerle daha dar anlamda bizzat insan zihninin kendisini meydana getiren ilkeler, süreçler, fiiller diye adlandırdığımız şeyi birbirinden ayırmamız gerekmektedir.</p>

  <p class="p0">Stoacıların, birinci tür deney-öncesi veya deney-dışı nesnelerle ilgili olarak görüşleri son derece açıktır. Onlar, gerek Tanrı&rsquo;nın kendisini, gerekse insan ruhunu dar anlamda maddi-fiziksel varlıklar olarak görmeseler de <span class="t12">içinde yaşadığımız dünya üzerinde görünür etkilerinden dolayı</span> ve <span class="t12">bunlar aracılığıyla</span> bu tür şeyler hakkında duyusal-deneysel diye adlandırabileceğimiz bir bilgiye sahip olabileceğimizi ileri sürmektedirler. Doğa felsefelerinde göreceğimiz gibi Stoacılar, Epikurosçulardan farklı olarak Tanrı&rsquo;nın veya tanrıların dünya üzerindeki hayırsever, inayetsi etkisinin çok açık olduğunu, bunun, yani tanrısal inayetin doğanın işleyişinin bütününde açık bir şekilde gözlemlenebilir olduğunu savunmaktadırlar.</p>

  <p class="p0">Stoacılar insan ruhunun etkileriyle ilgili olarak da benzeri bir görüşe sahiptir: Ruhun da meydana getirdiği etkiler aracılığıyla duyusal olarak gözlemlenebilir bir yanı vardır. Hatta Stoacılar bu görüşlerini erdemlerin kendilerine kadar uzatmakta ve onların da cisimler olduklarını ve dolayısıyla algılanabilir şeyler olduğunu savunmaktadırlar.</p>

  <p class="p0">İkinci konuya, insan zihnini meydana getiren ilke, süreç veya fiiller olarak deney-dışı şeylere gelince; Stoacıların insan zihninde doğrudan deneyin sonucu ya da ürünü olmayan bu türden bazı fiillerin veya süreçlerin varlığını kabul ettiklerini görmekteyiz. Bu konuda bilgi veren Diogenes Laertius, Stoacıların insan zihninde duyusal nesneleri algılayan veya kavrayan doğrudan &lsquo;temas&rsquo; (contact) fiili dışında bazı düşünme fiilleri ve yöntemlerinin varlığını kabul ettiklerini söylemekte, bu yöntemleri &lsquo;benzetme&rsquo;, &lsquo;büyütme veya küçültme yoluyla oranlama&rsquo;, &lsquo;yer değiştirtme&rsquo; (transposition), &lsquo;bir araya getirme&rsquo; (combination), &lsquo;karşıtlık kurma&rsquo; (opposition) olarak sıralamaktadır. Bunlara örnek olarak da, Sokrates&rsquo;in heykelinden Sokrates&rsquo;in kendisine geçmeyi (benzetme), normal büyüklükte insanların büyüklüğünden devlerin varlığına geçmeyi (oranlama), gözü göğsünün üzerinde olan bir adam (yer değiştirtme), at-adam (bir araya getirme), ölüm (karşıtlık kurma) gibi fiil ve yöntemleri vermektedir. Soyut şeylerin, bunlar arasında &lsquo;yer&rsquo; (place) fikrimizin temelinde bulunan zihin fiilini ise &lsquo;geçiş&rsquo; (transition) olarak adlandırmaktadır (DL, VII, 52-53). Bu sonuncu fiil özellikle önemlidir, çünkü o insan zihninin <span class="t12">soyutlama</span> gücüne veya yetisine işaret etmektedir: İnsan zihni bu güç veya fiil sayesinde somut tikel duyusal varlıklardan hareketle soyut, tümel bir &lsquo;yer&rsquo; veya &lsquo;uzay&rsquo; fikrini oluşturmaktadır.</p>

  <p class="p0">O halde Stoacılılar salt deneyin ürünü olup tekrarlanan deneyin sonucu olarak meydana gelen bazı kavramlarımızın yanı sıra <span class="t12">deneyin kendisinden gelmeyen, deneyden önce gelen bazı zihin fiilleri veya yöntemlerini</span> kabul etmektedir. Aynı zamanda bu zihinsel fiiller, işlemler veya yöntemler sayesinde oluşturduğumuz bazı kavram veya fikirlerimiz olduğuna itiraz etmemektedirler. Bunlar sayesinde örneğin Kentaur, ölüm ve yer gibi sırf deneyin ürünü olmayan kavramlar veya fikirler oluşturma imkânına kavuşmaktayız. Bunların doğru olup olmadıkları veya doğruluklarının ölçütü olarak neyi kabul etmemiz gerektiği ise başka bir konusunun doğrunun ölçütünün ne olduğu alanına girer.</p>

  <h3 class="h30"><a id="ncx828"></a><a id="a100"></a>Doğrunun Ölçütü</h3>

  <p class="p0">Doğru nedir? Doğrunun ölçütü nedir? Ne zaman bir şey hakkında doğru bilgiye sahip olduğumuzdan emin oluruz?</p>

  <p class="p0">Stoacılar, doğrunun ölçütünü genel olarak <span class="t12">algının bizzat kendisinde</span> bulmaktadır. Zenon&rsquo;a göre bir şeyi bilmemiz; onu, <span class="t12">ona ilişkin kavrayışımızın herhangi bir kanıtla reddedilmesi mümkün olmayacak bir tarzda kavramamız yani algılamamız</span> demektir. Stoacıların bu algı veya kavrayışla ilgili olarak kullandıkları terim ise, daha önce değindiğimiz gibi, <span class="t12">kavrayıcı</span> algıdır (phantasia kataleptike).</p>

  <p class="p0">Stoacılara göre birinci olarak, doğrunun ölçütü düşüncede, <span class="t12">yargıda</span> değil deneyde, <span class="t12">algıda</span> bulunur ki, deneyci bir bilgi kuramını savunan bir felsefi okul için bu görüş doğaldır. Çünkü bir deneyciye göre gerek dış dünya gerekse iç dünya yani ruh veya zihin hallerimiz hakkında bize bilgi veren algılarımızdır; dolayısıyla &lsquo;doğrunun ölçütü son tahlilde bu algıların kendilerinde&rsquo; aranmak ve bulunmak zorundadır.</p>

  <p class="p0">İkinci olarak &lsquo;doğru bir algı, konusunu tam olarak yansıtan, ona tam olarak uygun düşen bir algıdır&rsquo;. Bir deneyci için bu tez de doğaldır. Çünkü deneyciye göre algılarımız nihayet şu veya bu anlamda bizim &lsquo;dışımızda&rsquo; bulunan nesnelere ilişkin olup, onların bizim üzerimizde meydana getirdikleri etkilerin sonuçlarıdır. İster zihin onları, &ldquo;izlenimler&rdquo;de (impressions) söz konusu olduğu gibi tamamen edilgin olarak alsın, ister &ldquo;algılar&rdquo;da (perceptions) olduğu gibi meydana gelişlerinde zihnin veya ruhun belli bir kendi etkinliği söz konusu olsun, son tahlilde doğru, bir nesne hakkındaki izlenimin veya algının bu nesneye, uyması onu kendinde olduğu gibi yansıtması olmak zorundadır.</p>

  <h3 class="h30"><a id="ncx833"></a><a id="a101"></a>Doğrunun Ölçütü Konusunda Akılcı Kuram</h3>

  <p class="p0">Deneyci bilgi kuramında buraya kadar bir sorunla karşılaşılmaz. Ancak bu noktada yani izlenim veya algının, konusu olan şeye uyup uymadığının ya da onu doğru bir şekilde yansıtıp yansıtmadığının nasıl doğrulanabileceği sorusu sorulduğunda, genel olarak her türlü deneyci bilgi kuramında olduğu gibi Stoacılıkta da üstesinden gelinmesi kolay olmayan bir sorunla karşılaşılır.</p>

  <p class="p0">Bilgi kuramında akılcılığı (rasyonalizm) savunan biri için <span class="t12">aklın, deneyin hiçbir zaman kendisine veremeyeceği birtakım</span> a priori <span class="t12">doğruları</span> vardır veya daha aşırı bir akılcı örneğin Hegel, tüm bilgilerimizi zihnin herhangi bir duyusal-deneysel algıdan yardım almaksızın tamamen kendi gücüyle ürettiğini ileri sürebilir. Bilgi kuramında akılcı görüşün taraftarı olan birinin, bu <span class="t12">bilginin doğruluğunun ölçütü olarak bilginin konusu</span> veya <span class="t12">nesnesiyle zihnin bu nesne hakkında ürettiği veya sahip olduğu bilgi</span> veya <span class="t12">önerme arasında bir karşılaştırma yapması, tekabül kurması veya böyle bir uygunluğu araması gerekmez;</span> çünkü bu kuramda zihne dıştan olan bir şey yoktur ki, zihnin bu şey hakkında oluşturduğu ifadenin yani önermenin bu şeyle bir şekilde karşılaştırılmasına ihtiyaç duyulsun.</p>

  <p class="p0">Bir örnek verelim: Zenon&rsquo;la aynı dönemde yaşamış olan Euklides&rsquo;in geometrisi, eğer tümüyle insan zihninin ürettiği hipotetik-dedüktif bir sistemse, bu sistemde üçgen hakkında söylenen şeylerin herhangi bir üçgen hakkında doğru olup olmadığının araştırılması söz konusu olamaz. Bunun nedeni, üçgenin kendisinin zaten tümüyle insan zihninin ürünü olan akılsal bir nesne olmasıdır. Bu olgunun sonucu olarak; böyle bir sistemde <span class="t12">doğruluk</span> ancak <span class="t12">zihin tarafından üretilen nesnelerin veya kavramların tam olarak belirlenmiş, tümüyle açık seçik olup olmamalarıyla ve nihayet böyle bir sistemin çeşitli parçaları veya önermeleri arasında mantıksal bir tutarlılık olup olmamasıyla</span> ilgili bir şey olabilir.</p>

  <h3 class="h30"><a id="ncx837"></a><a id="a102"></a>Doğrunun Ölçütü Konusunda Deneyci Kuram</h3>

  <p class="p0">Buna karşılık bir deneyci (empirist), bilgi hakkında böyle düşünmemektedir. O, insan zihninin dışında nesnel, fiziksel bir şey olduğu ve insanın duyu organları aracılığıyla, duyum veya algı yoluyla bu şey hakkında bilgi sahibi olduğunu ileri sürmektedir. O zaman böyle bir bilgi kuramında doğrunun ölçütü veya tanımı ne olabilir? Hiç şüphesiz söz konusu şey hakkında oluşturulan önermenin bu nesneye uygun olup olmadığı.</p>

  <p class="p0">Ancak burada sözünü ettiğimiz önerme nedir? Örneğin, bu çok basit olarak karşımızda beyaz bir duvarın olduğuna dair düşüncemiz ve bu düşünce ya da inancın kaynağında bulunan algımızdan ibarettir. O halde bir deneyci için doğru, son tahlilde bu algının doğru olması anlamına gelecektir.</p>

  <p class="p0">Peki bu algının doğru olması ne demektir? Bu, herhalde bizim dışımızda gerçekten bir beyaz duvarın var olması anlamına gelebilir. Ancak değindiğimiz sorun tam da burada başlamaktadır: Biz dışımızda gerçekten beyaz bir duvarın olduğunu nasıl doğrulayabiliriz veya ona ilişkin bu algımızı nasıl doğrulayabiliriz? Herhalde <span class="t12">söz konusu algımızın kendisiyle değil;</span> çünkü üzerinde konuştuğumuz şey, <span class="t12">zaten bu algımızın doğruluğunu nasıl gösterebileceğimiz veya onu nasıl doğrulayabileceğimizdir.</span></p>

  <p class="p0">Peki, acaba onu aynı nesne hakkında başka bir algımızla veya algılarımızla doğrulayamaz mıyız?</p>

  <p class="p0">Ama o zaman da bu başka algılar veya algıların doğru olduğunu nasıl bilebiliriz veya gösterebiliriz? Daha genel bir şekilde ifade edersek <span class="t12">bir algının doğruluğunu göstermek için aynı türden bir şeye</span> yani <span class="t12">bizzat algının kendisine</span> başvurmamız ne kadar geçerli veya ikna edici olabilir?</p>

  <p class="p0">Eğer algı, algı olarak, tek başına doğruluğunun işaretini kendinde taşıyabilseydi, zaten sözünü ettiğimiz ilk algının kendisinin bizim için yeterli olması gerekirdi. O halde bu, kesinliği <span class="t12">algının kendisinde değil, bir başka şeyde</span> aramamız gerektiği açıktır.</p>

  <h3 class="h30"><a id="ncx844"></a><a id="a103"></a>Doğrunun Ölçütü Konusunda Stoacı Kuram</h3>

  <p class="p0">İşte bu nedenlerle Stoacılar, algının doğruluğunun ölçütünü bir anlamda algının kendisinde, başka bir anlamda ise ondan başka bir şeyde aramak ihtiyacını duymaktadırlar. Birinciyle kastettiğimiz Stoacıların onu daha önce işaret ettiğimiz gibi <span class="t12">yargıda değil algıda</span> aramak gerektiğini söylemeleridir. İkinciyle söylemek istediğimiz ise Stoacıların, algılayan ruhun kendisinin algının güvenilirliğinin ölçütü veya belirleyicisi olarak bu algıya <span class="t12">onay vermesi,</span> onun doğruluğunu <span class="t12">tasdik etmesi</span> üzerinde ısrarla durmalarıdır. Bu ikinci görüşlerine göre bazı algılar yani doğru algılar, kavrayıcı algılar öyle algılar olacaklardır ki, o <span class="t12">algıları algılayan veya kavrayan ruh, akıl veya zihin karşı konulmaz, şüphe edilmez, aynı zamanda herhangi bir kanıtla çürütülemez bir biçimde kesin olarak onların doğru olduğunu görecek ve böylece onların doğruluklarını tasdik edecek ve onaylayacaktır.</span></p>

  <p class="p0">Bu bağlamda Zenon&rsquo;un doğrunun ölçütü olan bu kavrayıcı algının nasıl gerçekleştiğini tasvir etmek üzere dört aşamalı bir süreçten söz ettiğini ve bilginin nasıl meydana geldiğini açıklamak üzere bir benzetme yaptığını görmekteyiz.</p>

  <p class="p0">Zenon&rsquo;a göre bilginin elde edilmesinde <span class="t12">birinci aşama,</span> dışımızda bulunan nesnelerin duyu organlarımızın üzerine gelmesi ve onlar üzerinde etkide bulunarak izlenimlerimizi meydana getirmesidir. Zenon bu olayın veya sürecin kendisini tamamen maddi-fiziksel bir olay veya süreç olarak kabul etmektedir: Buna göre dışımızda bazı maddi-fiziksel nesneler vardır. Bunlar kendilerini çevreleyen yine maddi fiziksel ortamda (su veya havada) bazı etkilerde bulunup bazı değişmelere (disturbances) yol açarlar. Bu etkiler veya hareketler bu ortamlar aracılığıyla yine maddi-fiziksel bir yapıya sahip olan duyu organları üzerine gelir ve onlar üzerinde etkide bulunurlar. Bu etkiler de söz konusu organlardan, merkezi kalp olan ruha, akla veya ruhun akıllı kısmına, Zenon&rsquo;un kendi terimiyle &lsquo;egemen ilke&rsquo;ye (nous hegemenikon) iletilirler. Zenon bu birinci aşamayı, parmakları açık bir ele benzetmektedir ve &ldquo;Bir izlenim işte böyle bir şeydir&rdquo; demektedir.</p>

  <p class="p0">Zenon <span class="t12">ikinci aşamayı</span> ise avucunu biraz kapatarak göstermektedir. Bu aşama ruhun veya onun &lsquo;egemen kısmı&rsquo;nın <span class="t12">söz konusu izlenime verdiği tepkiyi</span> temsil etmektedir. Zihin veya akıl bu aşamada etkindir ve bu izlenime kendi tepkisini yani onayını veya reddini vermeye başlamaktadır ve Zenon &ldquo;Onama işte böyle bir şeydir&rdquo; demektedir.</p>

  <p class="p0"><span class="t12">Üçüncü aşama</span> &ldquo;izlenimin artık bilgiye dönüşme&rdquo; aşamasıdır. Zenon buna &ldquo;kavrama&rdquo; (katalepsis) adını vermektedir. Bunu ise elini tamamen kapatıp bir yumruk yapmak suretiyle göstermektedir. Bu izlenimin daha önce sahip olmadığı bir durumdur.</p>

  <p class="p0"><span class="t12">Dördüncü ve son aşamada</span> Zenon bir yumruk haline gelmiş olan elini diğer eliyle sıkıca kavramakta ve &ldquo;İşte bilimsel bilgi (episteme) buna benzer bir şeydir&rdquo; demektedir. Bu artık tam anlamında bilgi veya &ldquo;kavrayıcı algı&rdquo;dır. Cicero&rsquo;ya göre Zenon bu tür bilgiye bilge kişiden başkasının sahip olmadığını savunmuştur (<span class="t12">Academica,</span> 2, 145).</p>

  <h3 class="h30"><a id="ncx851"></a><a id="a104"></a>Kavrayıcı Algı Kuramının Güçlükleri</h3>

  <p class="p0">Bilgide kavramanın rolünü görsel olarak başarılı bir biçimde ortaya koyan hoş bir benzetme olmakla birlikte, doğrusu bu da bizi fazla ileri götürmemektedir. Çünkü burada bazı soruların ortaya çıkacağı açıktır. Öncelikle zihnin kendisinin söz konusu onayını genel olarak nasıl anlamalı veya açıklamalıyız? O, zihinden kaynaklanan veya zihne ait olan bir etkinlik olmakla birlikte acaba zihnin kendiliğinden, özgür bir fiili midir yoksa <span class="t12">algının bizzat kendisinde zihni bu yargıya zorlayan</span> bir şeyler mi vardır?</p>

  <p class="p0">Öte yandan zihnin bu onayını nasıl değerlendirmeliyiz? O, salt <span class="t12">psikolojik</span> bir olay mıdır? Yoksa onda salt psikolojik bir süreç olmanın dışında <span class="t12">mantıksal</span> yani <span class="t12">normla ilgili</span> bazı unsurların varlığından da söz edilebilir mi?</p>

  <p class="p0">Sonra burada kastedilen zihin veya akıl nedir? O, daha önce gördüğümüz gibi algıların kendilerinden, bir aynı nesneye veya nesneler grubuna ilişkin tekrarlanan algıların meydana getirdiği kavramlardan yani salt deneyden mi ibarettir yoksa zihinde <span class="t12">bu kavramların dışında, onlardan ayrı bazı ilkeler, kavramlar</span> var mıdır?</p>

  <p class="p0">Son ve en önemli bir soru da şu olacaktır: Ruhun veya onun &lsquo;egemen kısmı&rsquo;nın yani <span class="t12">aklın nesnel olarak doğru olan bir algıyı onaylamaması</span> veya tersine <span class="t12">nesnel olarak yanlış olan bir algıyı onaylaması mümkün değil midir?</span> Eğer değilse bunun nedeni veya buna engel olacak olan şey nedir?</p>

  <p class="p0">Birinci sorunun yani algıların kendi sahip oldukları bazı özelliklerden ötürü mü bilen öznenin onayını davet ettikleri, onu kendilerinin doğruluğunu onaylamaya zorladıkları, Zenon&rsquo;un sözleriyle &ldquo;onu saçlarından tutup kendilerine doğru çektikleri&rdquo;, yoksa akıl veya ruhun kendi sahip olduğu bir güçle, özgür ve iradi olarak mı onlara onayını verdiği sorusu, Stoacılarda kesin cevabının bulunması zor bir soru gibi görünmektedir. Çünkü onlarda bu her iki yönde yorumu mümkün kılacak bazı unsurlar vardır. Stoacılara göre güvenilir algıların güvenilirliklerinin ölçütü, bir bakıma bizzat bu algıların kendilerinde, sahip oldukları bazı özelliklerde, açık ve seçikliklerinde bulunurken öte yandan algının bilgiye, kanının doğruya dönüşmesi olayında öznenin onayıcı, tasdik edici yargısı nihai merci olarak iş görmektedir. Bu konuda Cicero&rsquo;nun Zenon&rsquo;la ilgili olarak verdiği bilgi de bunu göstermektedir. Buna göre bütün izlenimler veya algılar aynı ölçüde güvenilir değildir; onlar arasında ancak çok açık olanlar güvenilir olma özelliğine sahiptir. Öte yandan aklın veya zihnin bu tür algıları onaylaması da tamamen onun kendi gücü, kendi iradesi içinde bulunmaktadır. Porfirios da bu ikili görüşü destekler nitelikte konuşmaktadır (İG, 124, 126).</p>

  <p class="p0">İkincisine yani zihnin bu onayını salt psikolojik bir süreç olarak alıp almamamız gerektiği sorusuna gelince, burada da durum açık değildir. Ancak bu onayın sırf psikolojik bir onay olmaması gerektiği açıktır, çünkü bilgide doğruluk salt bir <span class="t12">olgu durumuna</span> işaret etmekten ibaret olamaz; bu doğruluk aynı zamanda bir <span class="t12">normun tesisi</span> veya onun oluş şartının yerine getirildiğinin tespiti olmak zorundadır. Çünkü normal, sağlıklı bir insanın yargılarıyla anormal, zihinsel bakımdan kusurlu bir insanın yargıları arasında psikolojik tatmin ve güven duygusu bakımından hiçbir fark olmadığı görüldüğü gibi, normal bir insanın gerçek dünyaya ilişkin algılarıyla düşsel bir dünyaya ilişkin algıları arasında psikolojik bir zihin olgusu olmak bakımından önemli bir farkın bulunmadığını da söylememiz mümkündür.</p>

  <p class="p0">Ancak bu konuyla ilgili en zor ve cevaplandırılması en önemli olan soru, hiç şüphesiz sonuncusudur. Doğru bir algı ile yanlış bir algı arasında ne gibi bir fark vardır?</p>

  <p class="p0">Stoacılarda ruhun aslında doğru olan bir algıya onay vermemesi veya tersine aslında doğru olmayan bir algıyı onaylamasına engel olan şey nedir?</p>

  <h3 class="h30"><a id="ncx860"></a><a id="a105"></a>Doğru İzlenimler - Hayali İzlenimler</h3>

  <p class="p0">Stoacıların bu soruyu cevaplandırmak için bir hayli çaba gösterdiğini görmekteyiz. Onlar bunun için önce izlenim veya algıyla hayali veya uydurma şeyler (phantasma) arasında bir ayrım yapmaktadırlar. Buna göre izlenim (impression) hayalden (figment) farklıdır, şu anlamda ki izlenimlerin gerçek bir kaynağı olmasına karşılık, hayallerin herhangi bir gerçek karşılıkları yoktur. Krizippos&rsquo;a göre &ldquo;bir izlenim, ruhun, kendisi ve nedeni hakkında bilgi veren gerçek bir etkilenimidir&rdquo;. Örneğin görme duyumuzla beyaz bir şeyi gördüğümüzde, bu görme, ruhumuzda bir etkilenim meydana getirir ve bu etkilenim sayesinde biz bizde bu etkiyi meydana getiren beyaz bir şeyin var olduğunu söyleyebiliriz. Buna karşılık bir hayal, ruhumuzda herhangi bir varlığın etkisi sonucu olmaksızın meydana gelen bir etkilenimdir; o herhangi bir gerçek varlığa göndermez (LS, 39 B).</p>

  <p class="p0">Stoacılar tümel kavramları da bu hayaller veya hayal ürünü olan varlıklar kategorisi içine sokmaktadırlar. Çünkü dış dünyada var olan sadece bireylerdir ve bilginin kaynağı da ancak bu bireylere ilişkin doğru algılardır. O halde bireysel varlıklara ilişkin bireysel duyu algılarının tekrarlanmasından meydana gelen türsel kavramlar veya tümeller, gerçek dünyada karşılığı olmayan &lsquo;hayali&rsquo; şeyler olmak zorundadırlar; çünkü onlar dış dünyada herhangi bir gerçeğe karşılık değildirler.</p>

  <p class="p0">Bununla birlikte Stoacılarla ilgili olarak bu tümellerle tümüyle hayali olan fikirler arasında bir ayrım yapmamız da zorunludur. Birinciler yani tümeller, Stoacılar için akıllı varlıkların <span class="t12">dünya hakkında deneylerini yorumlarken doğal olarak başvurdukları ve yine kendilerinde doğal bir yolla teşekkül etmiş olan fikirler</span> veya inançlardır. Öte yandan onlar kaynaklarını oluşturan bireysel, tikel izlenimler aracılığıyla da gerçek dünyayla <span class="t12">belli bir nesnel ve gerçek ilişkiyi</span> temsil ederler. İkincilere, özellikle ruhsal bakımdan anormal insanların sahip oldukları yanılsamalara (illusions) gelince, kuşkusuz Stoacılar onların böyle bir bir nesnel unsura sahip olmadığını kabul eder.</p>

  <h3 class="h30"><a id="ncx864"></a><a id="a106"></a>Doğru Algının İki Özelliği</h3>

  <p class="p0">Zenon&rsquo;un doğru algıyla ilgili olarak iki öğeyi vurguladığı görülmektedir: ı) Doğru bir algı, nedeni olarak gerçek bir nesneye sahip olan algıdır; ıı) Doğru bir algı, nesnesini tam bir uygunluk ve açık seçiklikle temsil eden algıdır. Normal, sağlıklı bir insanın uyanık haldeyken sahip olduğu algılar birinciye örnektir, çünkü bu durumda bu tür bir insanın sahip olduğu algılarının nedeni, gerçek nesnelerdir. Böyle bir insanın rüyasında gördüğü şeyler ise bu anlamda yanlıştır, çünkü bu algılarının gerçek bir nesnesi yoktur. Ancak tam olarak doğru veya kavrayıcı bir algıyı öyle olmayanlardan ayıran asıl özellik, ikinci özelliktir: <span class="t12">Açıklık ve seçiklik.</span> Bunlar kavrayıcı algıların nesneleri gerçekte oldukları gibi algıladığımızın teminatını veren ana veya ayırt edici özellikleridir.</p>

  <h3 class="h30"><a id="ncx866"></a><a id="a107"></a>Zenoncu Doğru Algı Kuralına Yapılan İtirazlar</h3>

  <p class="p0">Ancak bu görüşe şu itirazın yapılabileceği açıktır: <span class="t12">Yanlış bir izlenimin de aynı özelliğe yani açık ve seçiklik özelliğine sahip olması mümkün değil midir?</span> Nitekim Akademik Şüpheciliğin önemli bir temsilcisi olan Arkesilaos&rsquo;un Zenon&rsquo;a bu itirazı yöneltmiş olduğu anlaşılmaktadır. Cicero&rsquo;ya göre göre Arkesilaos, Zenon&rsquo;a yanlış bir izlenimin bu bakımdan doğru bir izlenimle aynı özelliklere sahip olmasının mümkün olup olmadığını sorduğunda, Zenon&rsquo;un cevabı &ldquo;kavrayıcı algının, var olmayan bir şeyin sonucu olarak ortaya çıkması mümkün olmayan türden bir algı&rdquo; olduğu olmuştur Başka bir deyişle Zenon&rsquo;a göre böyle bir algı <span class="t12">ancak gerçek şeylerden kaynaklanması mümkün bir algıdır</span> veya <span class="t12">sadece gerçek şeyler bu açıklık ve seçikliği meydana getirebilecek bir yapıdadır.</span></p>

  <p class="p0">Fakat Arkesilaos&rsquo;un buna itiraz ettiği ve doğru bir şeyden kaynaklanan bir izlenimin öyle olmayan bir şeyden kaynaklanan izlenimin tıpatıp kendisi gibi olmasına engel olan hiçbir şeye sahip olmadığı görüşünü savunduğu anlaşılmaktadır. Cicero, Orta Akademi&rsquo;ye mensup şüphecilerin bu konuyla ilgili olarak bazı karşı örnekleri ortaya koyduklarını belirtmektedir.</p>

  <p class="p0">Bunlardan biri aklını kaybeden Herkül örneğidir: Herkül kendisine ilişkin olarak anlatılan hikâyelerden birine göre bir süre için çıldırmış ve bunun sonucunda düşmanı olan Eurystheus&rsquo;un çocukları olduklarını düşünerek veya zannederek kendi çocuklarını öldürmüştür.</p>

  <p class="p0">Aynı konuyla ilgili öne sürülen diğer bir örnek tek yumurta ikizlerinin veya birbirine çok benzeyen şeylerin meydana getirdikleri yanılma veya yanlış algı örneğidir: İkizler veya ayırt edilemez bir tarzda birbirine benzer, birbirinin aynı görünen şeylerden birine ilişkin izlenimimizi diğerinden ayıran, diğeriyle karıştırmamamızı mümkün kılan veya ona engel olan şey nedir? Bu tür şeylerden birine ait izlenimimiz diğerine ait izlenimimizin tıpatıp aynı değil midir?</p>

  <p class="p0">Diogenes Laertius aynı konuda ilginç bir başka örnek vermektedir: Ptolemaios Philopatros insan algısının yanılabilir olduğunu göstermek üzere Zenon&rsquo;un öğrencisi olan Sphairos&rsquo;a bir oyun oynamıştır. Balmumundan bir nar yaptırıp masanın üzerine koydurmuştur. Sphairos bu narın gerçek bir nar olduğunu zannetmiş, bu nara ilişkin olarak sahip olduğu algının yanlış olduğunu fark etmeyerek gülünç bir duruma düşmüştür (DL, VII,177).</p>

  <p class="p0">Akademik Şüphecilerin bu örneklerle söylemek veya göstermek istedikleri şey şudur: Stoacıların doğru, gerçek bir nesnenin sonucu olan bir izlenimin, yanlış bir izlenimin yani var olmayan bir şeyin sonucu olarak ortaya çıkan bir izlenimden farklı olduğu, ondan ayırt edilebilir olduğu yönündeki tezleri pratikte doğru değildir. Çünkü eğer öyle olmuş olsaydı, Herkül&rsquo;ün zihninin tümüyle onayladığı, açık ve seçik olarak gördüğü, dolayısıyla sonucunda kendi çocuklarını öldürmesine yol açmış olan sözü edilen yanlış izlenimi tasdik etmemesi, onu kendi çocuklarına ilişkin gerçek veya doğru izlenimle karıştırmaması gerekirdi.</p>

  <p class="p0">Yine eğer öyle olmuş olsaydı, Sphairos&rsquo;un gerçek bir nar hakkında sahip olduğu izlenimle, balmumundan yapılmış nara ilişkin izlenimi birbirinden ayırt edebilmesi gerekirdi. Son olarak eğer Zenon&rsquo;un söylediği şey doğru olmuş olsaydı ikizlere veya birbirine çok benzeyen yumurtalara ilişkin izlenimlerimizin birbirlerinden farklı olmaları, onlardan birine ilişkin izlenimimizin diğerine ilişkin izlenim olmadığını fark etmemiz gerekirdi.</p>

  <h3 class="h30"><a id="ncx874"></a><a id="a108"></a>Bu İtirazlara Verilen Cevaplar</h3>

  <p class="p0">Stoacıların birinci örneğe, kendilerinin doğru, yanılmaz algıdan söz ederken kastettikleri şeyin normal, sağlıklı insanların algıları olduğunu söyleyerek karşı çıkmış oldukları görülmektedir. Evet, onlara göre Herkül sözü edilen durumda algısını doğru bir algı olarak almış, onu doğru bir algı olarak onaylamıştır. Fakat o gerçekte &lsquo;var olmayan bir şeyden kaynaklanan yanlış bir algı&rsquo;dır, dolayısıyla onun kendisine &lsquo;açık ve seçik&rsquo; görünmesinin bir değeri yoktur.</p>

  <p class="p0">Stoacılar ayrıca normal, sağlıklı bir insanın da bazı durumlarda yanılabileceğini ve doğru algılarla öyle olmayan algıları birbirlerine karıştırabileceklerini kabul etmişlerdir. Daha doğrusu Akademik şüphecilerin bu eleştirileri Stoacıları algıda, algılayan zihnin kendisinin yanında algı <span class="t12">üzerine etkide bulunması mümkün olan bütün diğer faktörleri</span> de hesaba katmaya götürmüştür. Böylece Stoacılar doğru algının özellikleri ve koşullarına bir başka koşulu eklemek ihtiyacını duymuşlardır. Bu, &ldquo;bir engel olmadığı takdirde&rdquo; sözleriyle ifade ettikleri koşuldur. Doğrunun ölçütünün doğru algı, kavrayıcı algı olduğu yönündeki genel tanımlamanın Zenon&rsquo;dan sonraki Stoacılarda şu şekle bürünmüş olduğu görülmektedir: &lsquo;Doğrunun ölçütü, <span class="t12">kendisine engel olacak, kendisini bozacak bir şey olmadığı takdirde,</span> kavrayıcı algıdır&rsquo;.</p>

  <p class="p0">Birbirlerinden ayırt edilmesi mümkün olmayan ölçüde birbirlerine benzeyen şeylerle ilgili itiraza gelince, Stoacıların bu itirazın da ana öncülünü reddettikleri anlaşılmaktadır. Bu ana öncül daha sonra Leibniz&rsquo;in de önemle üzerinde duracağı &lsquo;ayırt edilemezlerin özdeşliği&rsquo; öncülüdür. Stoacılar, ilerde Leibniz&rsquo;in de savunacağı gibi <span class="t12">evrende birbirinden fiili olarak ayırt edilemez hiçbir şeyin olmadığım</span> savunmuşlardır.</p>

  <p class="p0">Böylece Stoacılara göre, yukardaki örnekte sözü edilen ikizlerin veya bir plajdaki kum zerreciklerinin her biri, mutlaka kendisine özgü bir özellikle diğerinden ayrılan bireyler olmak durumundadırlar. Bunun sonucunda Stoacılar, söz konusu ikizlerin veya kum taneciklerinin her birine ait algının da mutlaka diğerine ait algıdan farklı olması, en azından bu algıların kuramsal olarak birbirlerinden ayırt edilebilmeleri gerektiğini savunmuşlardır.</p>

  <p class="p0">Stoacılar <span class="t12">söz konusu algıların fiilen birbirinden ayırt edilemez bir durum göstermeleri olasılığını</span> reddetmemiş; ama nedenlerini oluşturan nesnelerin kendilerinin mutlaka sadece kendilerine ait olan bir nitelikle diğerlerinden farklı olduğunu, olması gerektiğini kabul ettikleri için bu nedenlere ilişkin izlenimlerin de bir şekilde diğerinden farklı olması gerektiğini ileri sürmüşlerdir.</p>

  <p class="p0">Bundan başka onlar sıradan insanların algıları yanında <span class="t12">uzmanların</span> ve <span class="t12">bilgelerin algılarına</span> da işaret etmişlerdir. Buna göre sıradan insanın uzman olmayan gözünün veya algısının bir farklılık görmediği bir yerde tecrübeli, uzman, bilgili bir göz veya algı farklı şeyler görebilir.</p>

  <p class="p0">Nihayet bazı Stoacılar, bu arada Zenon&rsquo;un kendisi de uzman veya bilge bir insanın bile algılarının sözü edilen gerekli açıklık ve seçikliğe sahip olmadığını gördüğü durumda onları <span class="t12">askıda tutma</span> imkânına ve görevine sahip olduğunu kabul etmişlerdir.</p>

  <p class="p0">Sonuç olarak Stoacıların bu konudaki görüşlerinin Akademik şüphecilerin itiraz ve eleştirileri karşısında şöyle özetlenmesi mümkün olabilir: Doğrunun ölçütü, esas olarak, doğru, kavrayıcı algıdır. Bu tür bir algının kendisinin <span class="t12">doğru yargıyı peşinden sürükleyici</span> bazı özellikleri vardır. Bu tür bir <span class="t12">algı normal, sağlıklı bir insanın normal koşullarda sahip olduğu bir algıdır.</span> Bu algının temel özelliği, <span class="t12">kendi dışında bulunan gerçek bir nedene işaret etmesi, açık ve seçik olmasıdır.</span> Çok özel bazı durumlarda yani birbirinden ayırt edilmesi çok zor olan benzer nesneler söz konusu olduğunda normal insanların normal algıları tam olarak birbirinden ayırt edilmeyebilir. Ama bu tür durumlar çok azdır ve nihayet bu tür durumlarda <span class="t12">bilge bir insan yargılarını askıda tutma hakkına da sahiptir.</span></p>

  <h3 class="h30"><a id="ncx883"></a><a id="a109"></a>Bilim, Kanı ve Bilgisizlik</h3>

  <p class="p0">Son olarak konusunu sağlam bir şekilde kavrayan algıyı <span class="t12">doğrunun ölçütü</span> olarak kabul etmekle birlikte Stoacıların, böyle bir algıyı <span class="t12">bilimin veye bilimsel bilginin kendisi</span> olarak görmedikleri hususuna değinmek gerekir. Cicero, Sextus Empiricus ve Stobaios&rsquo;un Stoacıların bilim, kanı ve bilgisizliğin neler olduğu konusundaki açıklamaları, onların bu görüşlerini şüpheye yer bırakmayacak bir biçimde ortaya koymaktadır.</p>

  <p class="p0">Cicero, Zenon&rsquo;un duyusal algıyla kavranan şeyi duyusal algı olarak adlandırdığını ve bu algıyı &lsquo;akıl tarafından reddedilmemesi&rsquo; durumunda <span class="t12">bilimsel bilgi</span> olarak nitelendirdiğini söylemekte, böyle olmayan algıları ise bilgisizlik olarak gördüğünü belirtmektedir. Bu son grup içinde kanıyı da saymakta ve böylece kanıyı &lsquo;zayıf, kavrayıcı olmayan ve yanlışı konu olan bir algı&rsquo; olarak nitelendirmektedir (LS, 41 B).</p>

  <p class="p0">Sextus Empiricus da Stoacıların üç şeyi birbirinden ayırdıklarını söylemektedir: Bunlar bilimsel bilgi (episteme), kanı (doksa) ve algı veya kavramadır (katalepsis). Bilimsel bilgi &lsquo;güvenli, sağlam ve akıl tarafından doğrulanan&rsquo; bir algı veya kavramadır. Kanı, &lsquo;zayıf ve yanlış bir tasdik&rsquo;tir. Kavrama ise bu ikisi arasında bir şey olup &lsquo;kavrayıcı algıyla ilgili tasdik&rsquo; olarak tanımlanabilir. Sextus, Stoacıların bu üç şey arasında bilimsel bilginin ancak bilge insanda bulunduğunu, kanının ise bilge olmayan, aşağı düzeyden insanın sahip olduğu bir şey olduğunu ileri sürdüklerini söylemektedir. Kavramaya gelince, o gerek bilge, gerekse sıradan insanda ortak olan şeydir (LS, 41 C).</p>

  <p class="p0">Stobaios, Stoacıların bilimsel bilgi hakkında bazı ana belirlemeler getirdiklerini söylemektedir: Stobaios&rsquo;a göre de onun birinci olarak &lsquo;güvenli ve akıl tarafından değiştirilemez bir algı veya kavrayış&rsquo; olması gerekir. Ancak ikinci olarak o <span class="t12">&lsquo;tek başına bu tür bir algı veya kavrayış değildir, onlardan meydana gelen bir sistem&rsquo;dir.</span> (LS, 41 H).</p>

  <p class="p0">Bu açıklamaları bir araya getirdiğimizde gördüğümüz şey, Stoacıların kavrayıcı algıları doğrunun ölçütü olarak kabul etmekle birlikte onların tek başlarına bilimi veya bilimsel bilgiyi oluşturduğu görüşünü savunmadıklarıdır. Başka deyişle onların kavrayıcı algıyı bilimin <span class="t12">zorunlu şartı</span> olarak almakla birlikte onun <span class="t12">yeterli şartı</span> olduğunu düşünmedikleri anlaşılmaktadır. Bu tür bir algının bilim olmasının birinci koşulu Cicero&rsquo;nun sözleriyle &ldquo;akıl tarafından reddedilmemesi&rdquo; veya Stoabeus&rsquo;un sözleriyle &ldquo;güvenli ve akıl tarafından değiştirilemez&rdquo; olmasıdır, ama bunun da tek başına yeterli olmadığı anlaşılmaktadır. Eğer Stobaios&rsquo;un bu konuda verdiği bilgiyi doğru yorumluyorsak, Stoacılara göre, &lsquo;kavrayıcı bir algının tek başına yalnızca herhangi bir bireysel olgunun algısı veya kavraması&rsquo; olmasına karşılık gerçek bilgi veya bilimin, bu tür algılara dayanmakla birlikte, onların, daha doğrusu onlardan hareketle zihnin oluşturduğu kavramların &lsquo;kendi aralarında sistemli bir biçimde birbirleriyle birleştirilmeleri&rsquo;ni gerektirdiği görüşünde olduklarını söyleyebiliriz.</p>

  <p class="p0">Sonuçta Stoacıların bilimsel bilgiyle bilgisizlik arasında ara bir yer veya durum olarak kanıya fazla itibar etmedikleri anlaşılmaktadır. Bunun da temelinde onların, daha önce de işaret ettiğimiz gibi, bilge insanla sıradan insan arasında mutlak bir ayrım yapmaları ve bilge insanı hiçbir zaman yanlış yapması mümkün olmayan insanüstü bir varlık olarak görmelerine karşılık, ikinci gruba giren insanları hiçbir şekilde doğru bilgiye erişmeleri mümkün olmayan zayıf, güçsüz yaratıklar olarak görmeleri yatmaktadır. Bu anlayışlarıyla uyumlu olarak, onlar kanıyı en iyi olasılıkla zayıf bir tasdik, daha olumsuz olarak &ldquo;kavrayıcı olmayan, yanlışı konu alan bir algı&rdquo; olarak görmekte ve dolayısıyla bir bilgisizlik olarak yorumlayıp ikinci grup içine sokmaktadırlar.</p>

  <p class="p0">Stoacıların bilgi ile bilgisizlik, bilge ile sıradan insanlar arasında yaptıkları bu ayrımın bir benzerini ahlak alanında da yaptıklarını göreceğiz. Bilgi kuramı alanındaki bu ayrıma, ahlak felsefesi alanında Stoacıların erdemle erdemsizlik, erdemli bilgelerle erdemsiz kalabalık arasında yaptıkları aynı derecede sert veya mutlak ayrım karşılık olacaktır.</p>

  <p class="p0">&nbsp;</p>
</body>
</html>
