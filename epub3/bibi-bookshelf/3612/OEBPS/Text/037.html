<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Seneca</title>
</head>

<body>
  <h3 class="h30"><a id="a82"></a>Seneca</h3>

  <p class="p0">Geç Stoa döneminin ilk önemli temsilcisi, İÖ. 4 - İS. 65 yılları arasında yaşamış olan Lucius Annaeus Senaca&rsquo;dır. O retorik ve felsefe eğitimi görmüş, Yeni-Pythagorasçılık ve Stoacılığı incelemiş ve özellikle Stoacılığın etkisinde kalmıştır. Siyasi hayata atılarak avukat ve senatör olan Seneca, hatip olarak imparator Caligula&rsquo;nın kıskançlığını üzerine çekecek ölçüde ün kazanmış ve İS. 39&rsquo;da idam edilmekten zor kurtulmuştur. Neron&rsquo;un önce özel hocası (mürebbi), imparator olmasından sonra da ise siyasal danışmanı olmuştur. Neron&rsquo;a karşı bir komploya karışmış olmakla suçlanarak İS. 65&rsquo;te intihara zorlanmış, damarlarını açtırarak ölmeyi seçmiştir.</p>

  <p class="p0">Seneca verimli bir yazardır. Eserleri dört grup altında toplanmaktadır: Nutuklar, tragedyalar, felsefi diyaloglar veya denemeler ve mektuplar. Seneca&rsquo;nın nutuklarından hemen hiçbiri zamanımıza kalmamıştır. Günümüze ulaşmış dokuz tragedyasının da oynanmaktan çok okunmak için yazılmış olduğu anlaşılmaktadır. Felsefi diyalogları, ilerde mektuplarında karışık bir şekilde ele alacağı konuları ayrı ayrı incelemektedir. Bunların isimleri içerikleri hakkında yeteri derecede fikir vermektedir: <span class="t12">Teselli Üzerine, Acıma Üzerine, İnayet Üzerine, Öfke Üzerine, Hayatın Kısalığı Üzerine, Ruh Sükuneti Üzerine, Mutlu Hayat Üzerine.</span> Dostu Lucilius&rsquo;a yazmış olduğu yüz yirmi dört mektubu ise esas olarak ahlakla ilgili konuları ele aldığı için <span class="t12">Ahlâk Mektupları</span> olarak adlandırılmıştır.</p>

  <p class="p0">Seneca mantık ve bilgi kuramıyla ilgili konularla hemen hemen hiç ilgilenmez ve özellikle Stoacılığın Orta Döneminde başlayan felsefeyi özel olarak ahlak konuları üzerinde yoğunlaştırma eğilimini devam ettirir. Ahlak felsefesi alanında da, özel olarak ruh huzuru ve toplumsal sorumluluk, ödev kavramları üzerinde durur. Bu arada mektuplarının çoğunda da ölümün nasıl karşılanması gerektiği konusunu işler.</p>

  <p class="p0">Seneca, Orta Dönem Stoacılığının ikinci önemli ismi Poseidonios&rsquo;a özel bir sempati besler. Kendini bir Stoacı olarak görmesinin yanı sıra Poseidonios gibi seçmeci olmaktan da korkmaz. Kimi zaman ise kendini her çiçekten bal toplayan arılara benzeterek, en çok bağlı olduğu Stoacılığı da eleştirir. Bu arada ilk mektuplarının hemen hepsini konuyla ilgili olsun olmasın Stoacılığın baş rakibi olan Epikuros&rsquo;tan alınmış bir özdeyişle bitirir.</p>

  <p class="p0">Seneca&rsquo;nın Tanrı&rsquo;sı Stoacılığın evrenin her tarafına yayılmış olan Aklıdır; insan ruhu ise insan bedeni içine yerleşmiş tanrısal soluktan başka bir şey değildir. Bütün insanların tanrısal ateşin bir parçası olmalarında dolayı eşit oldukları, bütün insanlığı içine alacak tek bir devletin olması gerektiği yönündeki Stoacı düşünceler, Seneca tarafından en ateşli bir şekilde savunulur. Seneca böylece kendini bir Roma vatandaşından çok dünya vatandaşı olarak görür. Erdemin en &ldquo;yüksek iyi&rdquo; olduğu, bilgelik ve erdemin özdeşliği, bilge kişinin hiçbir şeyden yoksun olmadığı, insanlar arasında en mükemmel, en mutlu kişi olduğu vb. yönünde ortaya çıkan Stoacılığın ortak fikirleri de Seneca tarafından, ancak değişik ve büyük bir edebi ustalıkla işlenir.</p>

  <p class="p0">Seneca, Poseidonios&rsquo;un Altın Çağ&rsquo;da filozofların insanlara uygarlığı öğrettiği görüşüne karşı çıkar. Özellikle sanatların gelişmesiyle, ahlak arasındaki ilişkiler üzerine, daha sonra Rousseau&rsquo;nun geliştirdiği, uygarlığın gelişmesine paralel olarak ahlakın bozulmuş olduğu şeklindeki ünlü tezine benzeyen şeyler söyler: Her türlü sanat, para hırsını körükleyerek insanları mutsuz etmekten başka işe yaramamamıştır. Seneca ahlâkî bozulmanın getirdiği kötülükleri ortadan kaldıracak tek şey olarak felsefeyi görür. Çünkü felsefe, iyi yaşama yoludur, mutlu olma sanatıdır. O, doğaya uygun yaşamanın yolunu gösterir. Mutluluk da doğaya uygun yaşamaktan geçer. .</p>

  <h3 class="h30"><a id="ncx685"></a><a id="a83"></a>Epiktetos</h3>

  <p class="p0">Geç Stoa döneminin ikinci, felsefi bakımdan daha büyük ismi Epiktetos&rsquo;tur. Köle bir aileden İS. 50 yılına doğru dünyaya gelmiş olan Epiktetos, kendisi de köle olan ama daha sonra Neron tarafından azat edilmiş olan birinin uzun yıllar boyunca kölesi olmuştur. Epiktetos&rsquo;un zekâsından etkilenen bu kişi, ona dönemin önemli Stoacılarından biri ve Roma&rsquo;da bir okul açmış olan Musonius Rufus&rsquo;un derslerini dinletmiştir. Daha sonra özgürlüğüne kavuşan Epiktetos&rsquo;un kendisi de felsefeyi meslek olarak benimsemiş, İS. 89&rsquo;da Roma imparatoru Domitianus filozofları Roma&rsquo;dan kovunca Yunanistan&rsquo;ın güney doğusunda yer alan Nikopolis&rsquo;e çekilmiş ve orada kendi okulunu açmıştır. Ölüm tarihi bilinmemektedir.</p>

  <p class="p0">Epiktetos derslerinde Sokrates&rsquo;in karşılıklı konuşma yöntemini kullanmış ama kendisi de Sokrates gibi yazılı hiçbir eser bırakmamıştır. <span class="t12">Söyleşiler</span> adını taşıyan eseri, imparator Traianus zamanında Nikopolis&rsquo;te verdiği dersler sırasında öğrencisi Flavius Arrianus&rsquo;un tuttuğu notlardan oluşmaktadır. Flavius&rsquo;un kendisi bu notların özünü oluşturduğunu düşündüğü kısımlarını <span class="t12">Epiktetos&rsquo;un El Kitabı</span> diye adlandırdığı tek ciltlik küçük bir kitapçıkta bir araya toplamıştır.</p>

  <p class="p0">Epiktetos bu eserde ileri sürdüğü düşüncelerin birinde, felsefenin ilk ve önemli kısmının, &ldquo;Yalan söylememek gerekir&rdquo; şeklindeki maksimleri <span class="t12">pratiğe geçirmekle</span> ilgili kısım olduğunu söyler. İkinci ve daha az önemli kısmı, bu maksimlerin doğruluğunu <span class="t12">kanıtlamakla</span> ilgili kısımdır: &rsquo;Neden yalan söylememek gerekir?&rsquo;. Üçüncü ve en az önemli kısmı ise şu sorularla ilgilenen kısımdır: &lsquo;Bir kanıtlama nedir? Sonuç, karşı oluş, doğru, yanlış, bütün bunlar nedir?&rsquo;</p>

  <p class="p0">Epiktetos&rsquo;a göre bu sonuncu kısım, ikinci kısım için, ikinci kısım ise birinci kısım için gerekli olup bizim asıl ilgilenmemiz gereken, birinci kısım yani ahlâkî maksimleri pratik olarak hayata geçirmektir. Buna karşılık Epiktetos en fazla üçüncü kısım üzerinde oyalandığımızı, bütün ilgimizi ona yönelttiğimizi ve böylece birinci ve ikinci kısmı ihmal ettiğimizi söylemektedir. Bu Epiktetos için &lsquo;yalan söylediğimiz, ama neden yalan söylememek gerektiğini kanıtlamaya her zaman hazır olduğumuz&rsquo; anlamına gelmektedir (Lll. Düşünce)</p>

  <p class="p0">Epiktetos&rsquo;un bu sözlerinden, onun Stoacı felsefe içinde neye önem verdiği açıkça ortaya çıkmaktadır. Bu, esas olarak onun ahlâkla ilgili kısmı olacaktır. Bu ahlâkla ilgili kısım da ancak <span class="t12">uygulamaya konması ve yaşanması bakımından</span> önemli olacaktır. Böylece, Epiktetos&rsquo;un Stoacılığın ilk dönemindeki mantık, bilgi kuramı, varlık öğretisi, metafizik ve fiziğine ilişkin bütün kısımlarını bir yana bırakarak, yalnızca ahlâk felsefesiyle ve onun da sadece uygulama kısmıyla ilgilendiğini görmekteyiz.</p>

  <p class="p0">Epiktetos&rsquo;un ahlâk felsefesi, az sayıda ancak büyük bir kullanım alanına sahip bazı Stoacı tezlere dayanmaktadır. Bu tezlerden biri ve en önemlisi, evrende &lsquo;bize bağlı şeylerle bize bağlı olmayan şeyler&rsquo; arasında ayrım yapan ve bize bağlı şeylerin arzularımız, eğilimlerimiz ve yargılarımızdan meydana gelmesine karşılık zenginlik, ün ve güç gibi şeylerin bize bağlı şeyler olmadıklarını ileri süren tezdir. Burada ilginç olan bir nokta, Epiktetos&rsquo;un ana Stoacı görüşe uygun olarak <span class="t12">bedenimizi</span> de bize bağlı olmayan şeyler arasında saymasıdır (1. Düşünce).</p>

  <p class="p0">Epiktetos bize bağlı şeylerin doğaları gereği özgür, elde edilmeleri kolay ve kararlı şeyler oldukları, diğerlerinin ise yine doğaları bakımından elde edilmeleri zor, kararsız ve kölece şeyler oldukları üzerinde ısrar eder (II. Düşünce). Ona göre bize bağlı, elde edilmeleri kolay ve özgür olan şeylere değer vermemizin bizi özgür kılmasına karşılık, diğerlerine önem vermek bizi köleleştirir, hayatımızın mutsuzluk, kararsızlık ve çalkantılar içinde geçmesine yol açar.</p>

  <p class="p0">Bu tezinin doğal bir sonucu olarak Epiktetos, daha sonra Marcus Aurelius tarafından daha özel bir vurguyla üzerinde durulacak olan diğer ünlü bir tezini ortaya koyar: Bizi mutlu veya mutsuz etme gücüne sahip olan şeylerin <span class="t12">bizzat kendileri</span> olmayıp onlar üzerindeki <span class="t12">yargılarımız, kanılarımızdıv.</span></p>

  <p class="p4"><span class="t13">&ldquo;İnsanları mutsuz eden, şeylerin kendileri değildir, onlar hakkında sahip olduğumuz yargılarımızdır. Böylece ölüm korkunç bir şey değildir, çünkü o Sokrates&rsquo;e korkunç bir şey olarak görünmemiştir. Korkunç olan, ölümün korkunç bir şey olduğu hakkındaki yargımızın kendisidir&rdquo; (V. Düşünce).</span></p>

  <p class="p0">Epiktetos bu tezine paralel olarak, hiçbir şeyin kendisi bakımından kötü veya felaket olmadığını, başkalarını mutsuzluk veya felaketlerimizden ötürü suçlamamızın yanlış olduğunu, onların sorumlusu olarak kendimizi görmemizin bilgeliğin başlangıcı olduğunu söyler. Bundan daha bilgece olan, gerçekten bilge insana yakışan şey ise başımıza gelen felaketlerden ötürü ne başkalarını ne de kendimizi suçlamak olacaktır.</p>

  <p class="p0">Bu sonuncu neden tam bilgeliktir veya tam olarak eğitilmiş bir insanın özelliğidir? Epiktetos&rsquo;un bu konudaki görüşünün gerisinde Stoacılığın özünü meydana getiren genel dünya görüşü vardır. Bu dünya görüşüne göre &lsquo;evren, olduğu gibi, iyidir; onda her şey, şeylerin bütününü kendisi tarafından belirlenmiş ereklere göre yöneten üstün bir bilgeliğin yasasına uygun bir şekilde cereyan etmektedir&rsquo;. Bundan dolayı Epiktetos inandığı bu bu iyilik dolu İnayet&rsquo;in bütün isteklerine tam olarak katılmakta, onları onaylamakta eksiksiz bir doyum bulur ve bu onaylama tümüyle kendisine bağlı olduğu, hiçbir şeyin bu onayı vermesine engel olması mümkün olmadığı için de kendisini aynı zamanda özgür ve mutlu hisseder.</p>

  <p class="p0">Epiktetos&rsquo;un Stoacı bu temel inancının sonucu, tam bir tevekküldür; kendisini Doğa&rsquo;nın veya Tanrı&rsquo;nın ellerine tam bir güven ve iç huzuru ile teslim etmesidir. Ancak bu tevekkül, teslimiyet, Epiktetos&rsquo;a göre salt edilgin bir şey olarak da kalmamalı, insan Doğa&rsquo;nın veya Tanrı&rsquo;nın kendisi için çizmiş olduğu projeye aktif olarak katılmalı, ona destek olmalı, bunun için elinden geleni en iyi bir şekilde yapmaya çaba göstermelidir.</p>

  <p class="p0">Bu görüş Epiktetos&rsquo;u bir başka ünlü görüşüne götürür: Bu, insanın dünya denilen büyük sahnede ve rejisörü Tanrı veya Doğa olan büyük oyunda kendisine hangi rol verilmişse onu hiçbir itirazda, şikâyette bulunmadan elinden geldiği kadar iyi bir şekilde oynamasının görevi şeklindeki olduğu görüşüdür:</p>

  <p class="p4"><span class="t13">&ldquo;Unutma ki sen bu oyunun yazarının sana vermek istediği rolü oynamak durumunda olan bir aktör gibisin. Bu rolü kısaysa kısa, uzunsa uzun olarak oynamak zorundasın. Eğer o, senden bir dilenci rolünü oynamanı istiyorsa, onu da uygun bir şekilde oynayacaksın. Bir topalın [Epiktetos&rsquo;un kendisi topaldır. Kölelik döneminde bir gün efendisi bilmediğimiz bir nedenle onun bacağını bir bukağıyla bükmeye başlar. Epiktetos sakin bir şekilde onu uyararak &lsquo;dikkat et, kıracaksın&rsquo; der. Efendisi bükmeyi sürdürüp bacağını kırdığında Epiktetos&rsquo;un yaptığı tek şey &lsquo;Onu kıracağını söylemedim mi? &lsquo;demekten ibaret olur - yazarın notu], yargıcın veya sıradan insanın rolü ile ilgili olarak da aynı şeyi yapacaksın. Rolünü seçmek senden başkasına aittir, ama verilen rolü iyi oynamak sana bağlıdır&rdquo; (XVII. Düşünce).</span></p>

  <p class="p0">Epiktetos&rsquo;un düşüncesi zaman zaman tamamen dinsel bir havaya bürünür:</p>

  <p class="p4"><span class="t13">&ldquo;Bil ki tanrılara saygı göstermenin, dindarca davranışın en önemli parçası onlar hakkında doğru anlayışlara sahip olmak, onların var olduklarını, her şeyi bilgelik ve adaletle yönettiklerini düşünmek ve dolayısıyla onlara itaat etmeye, meydana gelen her şeyde onlara boyun eğmeye, her şeyi en mükemmel bir şekilde yaptıklarını, gerçekleştirdiklerini düşünerek onları seve seve takip etmeye hazır ve istekli olmaktan ibarettir. Böylece tanrılara karşı hiçbir hınç duymayacak ve onları seni ihmal etmiş olmakla suçlamayacaksın&rdquo; (XXXI. Düşünce).</span></p>

  <p class="p0">Epiktetos&rsquo;tan yaklaşık yetmiş yıl sonra dünyaya gelecek ve manevi bakımdan kendisini onun öğrencisi sayacak olan Marcus Aurelius da Stoacılığın bu yeni biçimini, ahlâkî ve dinsel Stoacılığı derinleştirerek devam ettirecektir. Ancak Marcus Aurelius&rsquo;ta, Epiktetos&rsquo;ta olmayan bir yumuşaklık, insani şeylere karşı daha büyük bir anlayış ve yakınlık vardır. Epiktetos&rsquo;un ahlâkî sarsılmazlığı, acılara, felaketlere karşı direnci, çileciliği, duygusuzluk ölçüsüne varan kayıtsızlık ve etkilenmeyişiyle insanın ölçülerini aşan bir ahlâk idealini temsil etmesine karşılık Marcus Aurelius insan zaaflarını anlayışı, hoşgörüsü ve bağışlayıcılığı ile daha insani, daha uygulanabilir bir pratik ahlâk kılavuzluğunu üstlenmektedir.</p>

  <h3 class="h30"><a id="ncx703"></a><a id="a84"></a>Marcus Aurelius</h3>

  <p class="p0">Platon&rsquo;un filozof-kral idealinin tarihte gerçekleşmesinin ilk örneği olan Marcus Aurelius aynı zamanda Roma Stocılığının son büyük temsilcisidir. İS. 121-180 yılları arasında yaşamıştır. Erken bir tarihten itibaren felsefeyle tanışmış, zamanının en iyi hocalarından Platonculuk, Aristotelesçilik ve Stoacılığı öğrenmiştir. Antoninus&rsquo;un 161&rsquo;de ölümü üzerine imparator olmuştur. Hükümdarlık döneminde bir yandan Tiber nehrinin taşması, kırsal bölgelerde meydana gelen kıtlıklar, depremlerin meydana getirdiği tahribat gibi büyük doğal felaketlerle boğuşurken öbür yandan imparatorluğun doğusunda Partların, kuzeyinde barbar kavimlerin Roma imparatorluğu için teşkil ettiği ciddi askeri baskı ve tehditleri savuşturmakla meşgul olmuştur.</p>

  <p class="p0">Doğu&rsquo;ya yaptığı seferlerin birinde, 175&rsquo;te, Atina&rsquo;ya uğramış ve burada faaliyet göstermekte olan dört felsefe okulu, Platoncu, Aristotelesçi, Epikurosçu ve Stoacı okulların her biri için yeni kürsüler kurdurmuştur. Siyasi ve ahlâkî idaresinin yol gösterici ilkelerini Stoacılıkta bulmuş ve ölümünden sonra geriye hayatının farklı dönemlerinde kaleme almış olduğu anlaşılan on iki defterden meydana gelen Düşünce- Zer&rsquo;ini bırakmıştır. Bu, aslında bir günlük olup, Marcus Aurelius&rsquo;un yaşadığı olayların etkisi altında yazıya döktüğü gözlem ve düşüncelerini dile getirmektedir. Bu düşünceler en büyük bölümüyle insan, hayat, ölüm, iyi, kötü gibi konularla, kısaca ahlâkî ve dini konularla ilgilidir ve Stoacılığın bu alandaki düşüncelerinin bir çeşit tekrarıdır. Bunlarda da yer yer Stoa okulunun diğer alanlardaki, özellikle doğa felsefesi ve teoloji alanındaki ilke ve tezlerine de değinilir. Ancak bunlarda daha önceki Stoacı üstatların öğretilerine herhangi bir katkı söz konusu değildir. Sonuç olarak Marcus Aurelius&rsquo;un tarihsel önemi, Stoacılığın çeşitli alanlarına getirdiği katkılardan değil, ahlak felsefesi alanında bilinen Stoacı görüşlere özel kişiliğinin, yumuşak karakterinin ürünü olan yeni bir tazelik, canlılık kazandırmasından ileri gelmektedir.</p>

  <p class="p0">Marcus Aurelius&rsquo;un bu eserinde karşımıza çıkan düşünceleri, Epiktetos&rsquo;un <span class="t12">Söyleşiler</span>&rsquo;i gibi, birbiriyle ilişkili veya birbirleri destekleyen birkaç Stoacı ana tema üzerinde yoğunlaşmaktadır. Bunlar evrenin, eşyanın birliği, sürekli değişme, evrensel determinizm veya kader, insan hayatının gelip geçiciliği, ölümün kaçınılmazlığı, tanrısal inayet, toplumsal sorumluluk ve işbirliği, hoşgörü gibi konulardır. Bunlar vesilesiyle Epiktetos&rsquo;un diğer bazı görüşleri, örneğin elimizde olan şeylerle olmayan şeyler arasında yaptığı ayrım, rol kuramı, dış şeylere karşı kayıtsızlık, bağımsızlık veya kendine yeterlik olarak özgürlük anlayışı, Tanrı&rsquo;nın iradesine teslim olma olarak dindarlık öğretisi son derece parlak bir dil ve sürükleyici bir üslûp içinde ifade edilmektedir.</p>

  <p class="p0"><span class="t12">Düşünceler</span>&rsquo;in en etkili pasajlarının bir bölümü Herakleitos&rsquo;tan bu yana Stoacılarda sık sık tekrarlanan sürekli değişim kavramıyla ilgilidir:</p>

  <p class="p4"><span class="t13">&ldquo;Zaman bir nehir, her şeyi meydana getiren şiddetli bir akıntı gibidir. Bir şey ortaya çıkar çıkmaz, ortadan kalkar; yerini bir başkası alır; ama bu ikinci şey de kendi payına yerini bir başkasına bırakmak üzere ortadan kalkar&rdquo; (II. Kitap, XLllI. Düşünce).</span></p>

  <p class="p4"><span class="t13">&ldquo;Sürekli olarak, meydana gelen her şeyin bir değişim sonucu ortaya çıktığını düşün ve evrensel doğanın var olan bir şeyi benzeri yeni varlıklar meydana getirmek üzere değiştirmek kadar hiçbir şeyi sevmediğini düşünmeye alış. Her varlık kendisinden çıkacak olan bir başka varlığın tohumudur&rdquo; (II, XXXVI).</span></p>

  <p class="p4"><span class="t13">&ldquo;Varlıklar ve olayların hangi hızla cereyan ettiklerini ve ortadan kalktıklarını düşün. Gerçekten töz, sürekli akış içinde olan bir nehir gibidir. Onda bulunan kuvvetler sürekli değişmelere tabidirler; formel nedenler de binlerce değişikliğe uğrarlar. Hemen hemen hiçbir şey kararlı değildir. Arkamızda geçmişin büyük uçurumu, önümüzde her şeyin içinde yok olduğu gelecek vardır&rdquo; (V, XXIII).</span></p>

  <p class="p0">Evrensel sürekli değişim temasına paralel bir konu insan hayatının gelip geçiciliği, ölümün kaçınılmazlığıdır. Bu konu, Marcus Aurelius&rsquo;ta sanki ilerde büyük İran şairi Ömer Hayyam&rsquo;da kazanacağı derin boyutu haber veren etkili bir dramatiklik içinde ele alınır:</p>

  <p class="p4"><span class="t13">&ldquo;İnsan hayatının süresi bir andır. İnsanın tözü, akıcı; duyumları belirsiz; bedeni, kolayca dağılabilir; ruhu bir an için görünen bir parıltı; kaderi, zorlukla bilinebilir; ünü, belirsiz bir kanıdır. Tek kelime ile insanın bedeniyle ilgili her şey, akan bir su; ruhuyla ilgili her şey, bir rüya ve dumandır. İnsan hayatı bir savaş, yabancı bir ülkede kısa bir kalış; onun ölümden sonraki ünü ise, bir unutmadır&rdquo; (II, XVII).</span></p>

  <p class="p4"><span class="t13">&ldquo;Her birimizin ancak içinde bulunduğumuz zamanı yaşadığımızı, bu zamanın ise ancak bir an devam ettiğini hatırla; geri kalan yaşanmıştır veya belirsizdir. O halde herkesin yaşadığı zaman kısadır. Bu zamanı yaşadığı dünyanın köşesi de küçüktür; ölümden sonraki en kalıcı şöhret bile küçüktür&rdquo; (III, X).</span></p>

  <p class="p4"><span class="t13">&ldquo;Sürekli olarak şunları düşün: Hastalarına kaşlarını çatan ne kadar çok hekim, büyük bir olay olarak diğer insanların ölümünü önceden haber veren ne kadar çok astrolog, ölüm ve ölümsüzlük üzerine bitmez tükenmez tartışmalar yapan ne kadar çok filozof, çok sayıda insanın ölümüne neden olan ne kadar çok lider, sanki hiç ölmeyeceklermiş gibi ellerinde tuttukları güçlerini zalimce bir kibirle insanların hayatı ve ölümüyle ilgili kararlar almakta kullanan ne kadar çok zorba hükümdarlar öldüler! Helice, Pompei, Herculanum ve diğer benzerleri içinde olmak üzere ne kadar çok şehir yok oldu! Bunlara senin birbiri ardından öldüklerini gördüğün, diğerlerini de ekle. Onlardan her biri diğerine son görevini yaptıktan sonra kendisi de öldü ve ona bir başkası son görevini yaptı; bu başkasına da bir başkası aynı şeyi yaptı. Bütün bunlar ne kadar kısa bir zaman süresi içinde oldu! Kısaca insani şeyler gelip geçici ve değersizdir; dün bir parça yumurta, yarın mumya veya kül&rdquo; (IV, XLVIII).</span></p>

  <p class="p0">Ancak Marcus Aurelius, bu görüşlerine dayanak olan Stoacı metafizik veya doğa felsefesinin sonucu olarak, Ömer Hayyam kadar karamsar değildir. Onun bu tablodan insanla, insani eylemlerle çıkardığı ana ahlâkî ödev önerisi şudur:</p>

  <p class="p4"><span class="t13">&ldquo;Yapılması gereken, zamanın bu son derece küçük anını &lsquo;doğaya uygun&rsquo; bir şekilde yaşamak, olgunlaştığında kendisini taşıyan toprağı kutsayarak, kendisini meydana getiren ağaca şükran duyarak toprağa düşen bir zeytin tanesi gibi dünyadan sessizce ayrılmaktır&rdquo; (IY, XLVIH).</span></p>

  <p class="p0">&lsquo;Doğaya uygun yaşamak&rsquo;, diğer Stoacılar gibi Marcus Aurelius&rsquo;un da ahlak felsefesinin ana ilkesidir. Çünkü doğa, diğer Stoacılar için olduğu gibi Marcus Aurelius için de akıllı, amaç sahibi, iyi ve tek kelimeyle tanrısal bir şeydir. O, atomcuların zannettikleri gibi kör kuvvetlerin, acımasız zorunluluklarının alanı değildir; tersine, ne yaptığını bilen, belli amaçlar güden, akıllı, iyilik sever bir varlığın eseri veya bu varlığın kendisidir. Sonuç olarak Stoacı metafiziğin veya kozmolojinin bu temel tezi, Marcus Aurelius için insan hayatının kısalığını, gelip geçiciliğini, güvensizliğini, kırılganlığını telafi eden iyimser, olumlu bir karşı ağırlığı temsil etmektedir.</p>

  <p class="p0">Bununla birlikte Marcus Aurelius&rsquo;un evrenin akılsallığı, düzenliliği ve iyiliği konusundaki bu temel inancında, diğer Stoacılarda olmayan belli bir şüphecilik de yok değildir. Bu şüphecilik onu, modern çağın başlangıcında benzeri düşünceler ileri süren Montaigne gibi yazarlarla aynı gruba, &lsquo;ihtiyatlı iyimserler&rsquo;, &lsquo;şüpheci iyimserler&rsquo; grubuna sokmamıza imkân verdiği gibi, ilerde Gazali gibi derin inançlı bir Müslüman ve yine Pascal gibi koyu bir Hıristiyanın aynı yönde geliştireceklerini göreceğimiz ünlü &lsquo;bahis&rsquo;lerinin (parie) de bir öncüsü yapar:</p>

  <p class="p4"><span class="t13">&ldquo;Ya kaos, çözülme veya birlik, düzen ve İnayet. Eğer birinci ise bu rastlantıların karmaşası, bu karışıklık içinde kalışımı uzatmayı niye arzu edeyim? O zaman bir gün nasıl toprak olacağımı bilmek dışında kaygılanacağım bir şey yoktur. O zaman kendimi niye üzeceğim? Ne yaparsam yapayım, çözülme beni yakalayacaktır. Ama ikinci şıkta beni yöneten Güç&rsquo;ü ululama imkânına kavuşurum, onun içinde sağlam bir şekilde yaşar ve ölürüm&rdquo; (VI, X).</span></p>

  <p class="p0">Tanrı&rsquo;sız, İnayetsiz bir dünyada yaşama düşüncesi Marcus Aurelius&rsquo;a tahammül edilmez bir şey görünmektedir:</p>

  <p class="p4"><span class="t13">&ldquo;Her şeyi her an hayattan çıkabilecek bir insan gibi yapmak, söylemek ve düşünmek. Eğer Tanrılar yoksa, insanlardan ayrılmanın korkunç bir yanı yoktur; çünkü onlar seni mutsuzluğa sürükleyemezler. Eğer onlar yoksa veya onlar insani şeylerle ilgilenmiyorlarsa Tanrıların ve İnayetin olmadığı bir dünyada yaşamakla benim ne işim var?&rdquo; (Il, XI).</span></p>

  <p class="p0">Bununla birlikte Marcus Aurelius&rsquo;a düzensiz, rastlantısal, karışık bir evren tasarımı akla uygun gelmemektedir. Bunun için o insanın kendisinde gördüğü düzenden hareket etmektedir:</p>

  <p class="p4"><span class="t13">&ldquo;Sende belli bir düzenin olması, Bütün&rsquo;de ise ancak karışıklığın olması mümkün müdür? Her şeyin birbiriyle ilişkili, uyumlu olduğu açık değil midir?&rdquo; (IV, XXVII)</span></p>

  <p class="p0">O halde tanrılar ve tanrısal İnayet vardır ve bunlar gerçek kötülüklere düşmemeleri için insanlara her türlü vasıtayı ve imkânı vermiştir. Bu, diğer Stoacılar için olduğu gibi Marcus Aurelius için de, başlarına gelen kötülüklerden, mutsuzluklarından sorumlu olanların, insanların bizzat kendileri oldukları, kötülük ve mutlulukların insanların evrenin ve kendi doğalarını bilmemelerinden, bu nedenle onlara aykırı davranmalarından ileri geldikleri anlamına gelmektedir</p>

  <p class="p0">Marcus Aurelius evreni yöneten yüksek gücün akıl olmasından ve insanların bu ortak aklı paylaşmalarından onların toplumsal bir varlık oldukları, dolayısıyla ortak bir yasaya itaat etmeleri gerektiği sonucunu çıkarır ki, bu da onu tüm dünyayı tek bir site olarak kabul etmeye götürür:</p>

  <p class="p4"><span class="t13">&ldquo;Eğer akıl bizde ortaksa, bizi akıllı varlıklar yapan şey de ortaktır. Eğer böyleyse neyi yapmamız, neyi yapmamamız gerektiğini söyleyen akıl da ortak olmalıdır. Eğer böyleyse yasa da aramızda ortak olmalıdır. Eğer ortak bir yasamız varsa, bizler aynı siteyi paylaşan yurttaşlarız demektir. Eğer aynı yasayı paylaşıyorsak, bu ortak bir yönetimden pay alıyoruz demektir. Eğer ortak bir yönetimimiz varsa, o zaman da bütün dünya tek bir site gibidir&rdquo; (IV, IV).</span></p>

  <p class="p0"><span class="t12">Düşünceler</span>&rsquo;in bir pasajı ise Marcus Aurelius&rsquo;un bütün ahlak felsefesini özetler niteliktedir:</p>

  <p class="p4"><span class="t13">&ldquo;Şafaktan itibaren kendine şunları söyle: &ldquo;Bugün bir terbiyesizle, nankörle, küstahla, dolandırıcıyla, tamahkarla, insanlardan kaçan biriyle karşılaşacağım. Bütün bu kusurlar bu adamlarda, onların iyi ve kötünün ne olduğunu bilmemeleri sonucu ortaya çıkar. Ben ise iyinin doğasının güzel, kötünün doğasının çirkin olduğunu; suçlunun kendisinin doğasıyla benim doğam arasında, kan ortaklığı veya biyolojik ortaklıktan ötürü değil, onun da benimle aynı akıldan pay alması, aynı tanrısal parçaya sahip olmasından ötürü akrabalık olduğunu bildiğim için bu insanların hiçbirinden zarar göremem; çünkü onların hiçbiri bana bir çirkinlik getiremez. Bundan dolayı ben bir akrabama sinirlenemem, ona kin duyamam; çünkü biz eller, ayaklar, kirpikler, ağzımızdaki yukardaki ve aşağıdaki iki sıra dişler gibi birbirimizle işbirliği yapmak üzere doğmuşuzdur. O halde birbirimize düşmanca davranmamız doğaya aykırıdır; birbirimize düşmanlık ve nefret göstermemiz, birbirimize düşmanca davranmamız demektir&rdquo; (II, 1).</span></p>

  <p class="p0">Marcus Aurelius&rsquo;un bunlardan çıkardığı ve <span class="t12">Düşünceler</span>&rsquo;de sık sık tekrarladığı bir başka önemli düşüncesi, bütün insanlara, bu arada bize haksızlık yapanlara, bizi incitenlere de iyi davranmamız, onlara hoşgörü göstermemiz gerektiği düşüncesidir:</p>

  <p class="p4"><span class="t13">&ldquo;İnsana özgü olan şey, kendisine hakaret edenleri bile sevmesidir. Buna erişmenin yolu, onları akrabaların olarak görmen, onların bilgisizlik sonucu ve istemeksizin kötülük yaptıklarını düşünmen ve kısa bir süre sonra hepinizin öleceğinizi hatırlamandan geçer&rdquo; (VII, XXII).</span></p>

  <p class="p0">Stoacılık böylece son derecede geniş kapsamlı, birlikli bir dünya görüşünden, aynı zamanda bir bilgi kuramı, varlık kuramı, doğa felsefesi ve ahlak felsefesini içine alan bir devasa felsefi sistemden, sadece insanla, insanın evren içindeki yeriyle ahlâkî-pratik bakımından ilgilenen bir yaşama kılavuzuna ve öğütler toplamına dönüşür. Bir yaşama kılavuzu, ahlâkî öğütler toplamı olarak Marcus Aurelius&rsquo;un düşüncelerinin son derece derin, değerli olduğuna şüphe yoktur ve bu düşünceler ilk ortaya çıktıklarından bu yana tanrı tanımazlardan özel bir dine veya inanca mensup insanlara kadar her türden insan üzerinde derin bir şekilde etkili olmuşlardır. Ancak Stoacılıkta meydana gelen bu gelişmeyi felsefi olarak farklı değerlendirebilir ve Stoacılığın başlangıcında sahip olduğunu gördüğümüz büyük bakış açısının; varlığı, doğayı, insanı bir bütün olarak tüm boyutlarıyla anlamaya ve açıklamaya çalışan, bunun için işlenmiş bir bilgi kuramı, dil kuramı, anlam kuramı, varlık kuramı, doğa kuramı ve siyaset kuramı geliştiren geniş ufkunun zaman içinde bu kadar daralıp, küçülmesini felsefi bakımdan ciddi bir gerileme olarak görebiliriz. Okuyucunun bu konuda sağlıklı bir karar vermesi için Stoacılığı felsefenin çeşitli alanlarında ortaya attıkları, ana tez ve öğretilerinde görmesi gerekmektedir. Şimdi bunu yapmaya, Stoacı okula mensup filozofların bu felsefenin çeşitli alanlarında yani sırasıyla mantık, bilgi kuramı, varlık felsefesi, doğa felsefesi, psikoloji, teoloji, ethik ve siyaset felsefesi alanında ortaya koydukları ana görüşleri, tezleri, öğretileri ayrıntılı olarak ele alıp göstermeye çalışalım.</p>

  <p class="p0">&nbsp;</p>
</body>
</html>
