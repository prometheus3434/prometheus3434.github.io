<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Epikuros&rsquo;un ahlak üzerine görüşleriyle ilgili ana kaynağımız, Menoikeus&rsquo;a yazmış olduğu mektuptur. Bu bölümde de bu kısa mektupta özetlediği öğretisini diğer mektuplarında ve <span class="t12">Temel Öğretilende</span> karşımıza çıkan görüşleriyle tamamlayarak Epikuros&rsquo;un ahlak felsefesini sergilemeye çalışacağız. Ancak bundan önce onun insanın ahlâkî davranma gücüne veya özgürlüğüne sahip olup olmadığına ilişkin görüşünü görmemiz gerekmektedir; çünkü Epikuros&rsquo;un kendisi insanın davranışlarından ahlâkî bakımdan sorumlu tutulabilmesi için böyle bir güce veya özgürlüğe sahip olmasının zorunlu olduğunu açıkça söylemektedir.</p>

  <h3 class="h30"><a id="ncx419"></a><a id="a51"></a>İrade Özgürdür</h3>

  <p class="p0">Epikuros&rsquo;un doğa felsefesinde kabul ettiği ilkelerden hareketle meydana getirdiği evrende, insanın ahlâkî davranışlarında nasıl olup da özgür olabileceğini anlama veya açıklama konusunda büyük bir güçlük vardır. Ancak daha önce işaret ettiğimiz gibi, onun tanrıların varlığını kabul ettiği gibi böyle bir özgürlüğün varlığını da fiilen kabul ettiği tartışılmaz bir olgudur. Nitekim Epikuros, daha önce belirttiğimiz gibi Menoikeus&rsquo;a yazmış olduğu mektubunda eylemlerin zorunlu olarak meydana geldikleri görüşünü kabul etmektense, onların tanrıların isteği sonucu ortaya çıktığını söyleyen eski hikâyelere inanmanın daha iyi olacağını söylemekten çekinmemektedir:</p>

  <p class="p4"><span class="t13">&ldquo;Bazılarının her şeyin efendisi olarak kabul ettikleri Kader&rsquo;e gelince, bu insan [Epikurosçu insan], bazı şeylerin zorunlulukla, bazılarının talihin eseri olarak ortaya çıktıklarını, bazılarının ise</span> <span class="t14">kendi elimizde</span> <span class="t13">olduğunu söyleyerek bu görüşle [kaderci görüş] alay eder. Çünkü o, zorunluluğun sorumluluğu ortadan kaldırdığını, şans veya talihin kararsız olduğunu, buna karşılık bizim</span> <span class="t14">kendi eylemlerimizin özgür olduğunu</span> <span class="t13">ve övgüyle kınamanın doğal olarak bu sonuncu şeyler için olduğunu görür. Şüphesiz</span> <span class="t14">Doğa Filozoflarının</span> <span class="t13">ortaya atmış oldukları Kader&rsquo;in boyunduruğu önünde eğilmektense tanrılar hakkındaki efsanelere inanmak daha iyidir. Çünkü</span> <span class="t14">Doğa Filozoflarının</span> <span class="t13">zorunluluğunun her türlü yakarıya kulaklarını tıkamasına karşılık ikincide tanrıları onurlandırdığımız takdirde kötü şeylerden kaçabileceğimiz yönünde zayıf da olsa bir umut vardır&rdquo; (MM, 133-134).</span></p>

  <p class="p0">Ancak biz nasıl olur da eylemlerimizin efendisi olabiliriz? Ahlâkî eylemlerimizden sorumlu tutulmamızı mümkün kılan bu özgürlüğün kaynağı nedir? Tümüyle atomlardan ve atomların iki türlü hareketlerinden yani ağırlıklarından dolayı sahip oldukları asli hareketleriyle birbirleriyle çarpışmalarından kaynaklanan daha sonraki hareketlerinden meydana gelen bir dünyada özgür diye nitelendirilmesi mümkün bir eylem ve bu eylemin temelinde bulunması gereken özgür bir irade, özgür bir seçim nasıl olabilir?</p>

  <h3 class="h30"><a id="ncx423"></a><a id="a52"></a>İrade Özgürlüğünün Kaynağı Olarak &lsquo;Sapma&rsquo;</h3>

  <p class="p0">Daha önce gördüğümüz gibi Lucretius bu tür eylemlerin varlığını açıklamak için &lsquo;sapma&rsquo; (klinamen) kavramına başvurmaktadır. Öte yandan Cicero &lsquo;sapma&rsquo; kavramının Epikuros&rsquo; ta da mevcut olduğunu ve onun bunu kaderin zorunluluğundan kurtulmak için ortaya attığını ileri sürmektedir (LS, 20 E). Ancak daha önce de işaret ettiğimiz üzere Epikuros&rsquo;un elimizde bulunan yazılarında bu sapmayla ilgili herhangi bir ifade yoktur.</p>

  <p class="p0">Esas olarak Lucretius&rsquo;un bu &lsquo;sapma&rsquo; kavramını, doğa felsefesinde kullandığım biliyoruz. Ağırlıkları ne olursa olsun, boşlukta eşit hızla düşen atomların veya en azından bir aynı doğrultu üzerinde düşen bazı atomların bu sapma sayesinde hareket yönlerinde bir değişiklik meydana gelmekte ve böylece onların birbirleriyle çarpışmaları mümkün olmaktadır.</p>

  <p class="p0">Öte yandan Lucretius&rsquo;un bu kavramı sadece insanın değil, hayvanların da isteğe bağlı hareketlerini açıklamak için kullandığını görmekteyiz. Lucretius&rsquo;a göre;</p>

  <p class="p4"><span class="t13">&ldquo;eğer bütün hareketler her zaman zorunlu olarak birbirlerine bağlı olur, evrenin değişmez düzeninde eski olandan hiçbir şekilde yeni bir hareket çıkmazsa; eğer ana cisimler [atomlar], sapma sayesinde kaderin bağlarını koparabilecek ve nedenlerin sonsuza kadar birbirlerini izlemelerine engel olabilecek bir hareketin başlangıcını meydana getirmezlerse, yer yüzündeki canlı varlıkların özgür iradeye sahip olmaları olayı nasıl ortaya çıkabilir?&rdquo; (ŞDÜ, 2, 250-60).</span></p>

  <p class="p0">Lucretius bu ana gözleminden veya düşüncesinden hareketle genel olarak bütün hayvanlarda, özel olarak insanda zorlama altında yapılan hareketlerle isteğe bağlı hareketleri birbirinden ayırmaktadır. Örneğin, güçlü bir insanın bütün ağırlığı ve kuvvetiyle bizi itmesi zorlama altında yaptığımız bir harekete yol açar. Bu hareket <span class="t12">isteğimize karşı</span> bir harekettir, biz isteğimizle bu hareketi önlemeye, frenlemeye çalışırız. Bir at yarışında önlerinde bulunan kapılar açıldığı veya engel kaldırıldığında atların yaptıkları hareket ise <span class="t12">isteğe bağlı</span> bir harekettir. Bu olayda atların önlerindeki engel kaldırıldığı anda ileriye doğru atılmaları onların bu hareketinin isteğe bağlı yani özgür olduğunu gösterir ve istekleri vücutlarını yani ayaklarını harekete geçirme zamanını bulur bulmaz da onlar bu hareket etme arzularını tatmin etmek üzere koşmaya başlarlar (ŞDÜ, 2. 265-85).</p>

  <h3 class="h30"><a id="ncx429"></a><a id="a53"></a>Zorlama Altında Yapılan Hareket ve İsteğe Bağlı Hareket</h3>

  <p class="p0">Lucretius&rsquo;a göre böylece hayvanlarda iki türlü hareket vardır: Zorlama altında yapılan hareketler ve isteğe bağlı hareketler. Zorlama altında yapılan hareketlerin ilkesi bellidir: Söz konusu zorlamayı yapan şey, varlığa dışardan uygulanan güç. İsteğe bağlı hareketlerin kaynağı ise bu hareketi yapanın içinde bulunan bir şey olmalıdır. Bu şey &lsquo;istek&rsquo; (will) diye adlandırılan şeydir. Öte yandan bileşik varlıklarda bulunan her şeyin ilkeleri basit varlıklarda, varlıkların tohumlarında yani atomlarda bulunduğuna göre, hayvanlarda görülen bu isteğin kaynağı veya ilkesi de onlarda yani bizzat atomların kendisinde aranmalıdır. Bu araştırma, isteğe bağlı hareketlerin kaynağında, atomlardaki söz konusu sapmanın veya sapma eğiliminin bulunduğunu ortaya koyar.</p>

  <p class="p0">Lucretius&rsquo;un bu görüşünü tam olarak şöyle de ifade edebiliriz: Dünyada üç türlü hareket vardır: Bunlardan birincisi atomların doğal ağırlıkları sonucu yaptıkları aslî hareketleridir ki bunlar yukardan aşağıya doğru düşme hareketleridir. Diğeri atomların birbirleriyle buluşmaları, çarpışmaları sonucu ortaya çıkan zorunlu hareketler yani zorlama altında yapılan hareketlerdir. Üçüncüsü ise bazı varlıklarda yani hayvanlarda, özellikle insanda gördüğümüz özgür veya isteğe bağlı hareketlerdir ki, bunlar da yine atomların kendilerinde bulunan söz konusu &lsquo;sapma&rsquo;dan kaynaklanırlar. Lucretius&rsquo;a göre, atomların kendilerindeki sapma hareketleri, hayvanlar ve özellikle insan söz konusu olduğunda &lsquo;iradeden kaynaklanan&rsquo; hareketlere dönüşür veya onlara bu ad verilebilir.</p>

  <p class="p0">Cicero, işaret ettiğimiz gibi, bu sapma görüşünü bizzat Epikuros&rsquo;un kendisine de mal etmektedir. Cicero, atomcu görüşün kurucusu olan Demokritos&rsquo;un atomlarda böyle bir sapmayı kabul etmediğini, ancak bunun sonucunda insan özgürlüğünü inkâr etmek zorunda kaldığını, Epikuros&rsquo;un ise bunu görüp, insan özgürlüğüne bir yer açmak istediği için atomculukta bir değişiklik yaparak, bu sapma öğretisini ortaya attığını söylemektedir.</p>

  <h3 class="h30"><a id="ncx433"></a><a id="a54"></a>İsteğe Bağlı Hareketin Karneadesçi Eleştirisi</h3>

  <p class="p0">Ancak yine Cicero&rsquo;ya göre, şüpheci okulun orta döneminin yani Akademik şüpheciliğin önemli bir temsilcisi olan Karneades Epikurosçuların bu görüşünü eleştirmiştir. Karneades, onların davalarını bu hayali sapma kavramına başvurmaksızın savunmalarının da pekâlâ mümkün olduğunu ileri sürmüştür. Karneades&rsquo;e göre Epikurosçular bu sapmanın bir nedenini gösteremedikleri için özgürlük öğretilerinde &lsquo;nedeni olmayan bir hareket&rsquo;i kabul etmek durumuna düşmektedirler. Oysa kendileri gibi yine insan özgürlüğünü kabul eden Stoacılardan Krizippos, böyle bir tehlikeye düşmeksizin bu özgürlüğü yani insanın isteğe bağlı hareketini açıklayabilmektedir. Krizippos bunun için &lsquo;Nedeni olmayan hiçbir eser yoktur&rsquo; ilkesinden fedakârlık etmemekte, sadece bu nedeni, öznenin veya zihnin kendisinin <span class="t12">dışına</span> yerleştirmemekle yetinmektedir. O &lsquo;nedeni olmayan&rsquo; derken sadece &lsquo;dış bir nedeni olmayan&rsquo;ı kastetmektedir. O halde, atomun boşlukta ağırlığı sonucu hareket ettiğini anlatmak üzere onun &lsquo;nedensiz hareket ettiğini&rsquo; söylemek mümkündür. Bununla kastedilen onun bu hareketinin atomun kendisinin, doğasının <span class="t12">dışında</span> bir nedeni olmadığı, hareketinin nedeninin <span class="t12">atomun doğasının kendisi</span> olduğudur. Böylece araya &lsquo;sapma&rsquo; kavramını sokmaksızın zihnin iradi hareketlerinin de bir nedeni olmadığını, çünkü <span class="t12">onun doğasının bu tür bir hareket yapmak olduğu</span> söylenebilir. Bu durumda zihnin iradi hareketlerini açıklamak için dış bir neden aramaya ihtiyaç kalmaz. Zihnin kendisi veya eğer istersek onu meydana getiren atomların doğaları bu neden olarak kabul edilmiş olur (LS, 20 E).</p>

  <p class="p0">Aslında yukarda işaret ettiğimiz gibi Epikuros&rsquo;un elimizde bulunan metinlerinde &lsquo;sapma&rsquo; kavramıyla karşılaşmamamıza karşılık onda Cicero&rsquo;nun Karneades&rsquo;e mal ederek ortaya koyduğu bu görüş yönünde bazı sözlerin mevcut olduğunu görmekteyiz. Ancak bu sözler fazla açık olmadığı, daha doğrusu Epikuros&rsquo;un onunla ilgili sözlerini içeren metin eksik olduğu için bu konuda kesin bir değerlendirmeye gitmemiz zordur.</p>

  <h3 class="h30"><a id="ncx436"></a><a id="a55"></a>Doğal Determinizme Karşı İnsan Özgürlüğü</h3>

  <p class="p0">Epikuros <span class="t12">Doğa Üzerine</span> adlı eserinden kalan bir fragmanda, hayvanlardan söz ederken onların kötü davranışlarının sorumluluğunu atomlarına yüklemek yerine, onların nedeninin belki bazısı doğuştan olan yapılarında, karakterlerinde ve özellikle bu yapı veya karakterlerin şu veya bu yönde düzensiz olarak geliştirilmesinde aranması gerektiğini söylemektedir. Eğer sözü edilen hayvanlar bazı düzensiz, bozuk davranışlar gösteriyorlarsa, Epikuros&rsquo;a göre, bunun nedeni onların ruhlarını meydana getiren atomların kendileri değildir, bu hayvanların <span class="t12">özel doğaları, özel yapıları, karakterleridir.</span></p>

  <p class="p0">Epikuros, sözünü ettiğimiz fragmanın bir başka yerinde bu tezini insanlarla ilgili olarak da tekrarlamaktadır. Burada ortaya attığı görüşe göre, bizler başlangıçtan itibaren bizi şu veya bu yönde davranışta bulunmaya iten farklı potansiyellere, farklı düşünce ve karakterlere sahibiz. Bunun sonucu olarak onları şu veya bu yönde geliştirme tarzından sorumlu olan da kesinlikle biziz. Böylece bize dışardan gelen etkilere farklı yönde cevap verme gücü de bize aittir; çünkü bu tepkiler neticede kendimiz, kendi eserimiz olan düşüncelerimize tabidirler. Böylece Epikuros, farklı seçenekler arasında nihai seçimin fiziksel olarak başlangıçtaki yapımıza veya dış etkilere bağımlı olduğunu ileri süren birine şu argümanla karşı çıkmaktadır: Eğer öyleyse neden birbirimizin davranışlarına karşı çıkıyoruz, birbirimizi azarlıyoruz ve birbirimizi düzeltmek yönünde çabalarda bulunuyoruz? Epikuros&rsquo;a göre, bu argümanı ileri süren biri, bu tartışmayı devam ettirme yönündeki kendi davranışını açıklayamaz. Çünkü onun bu tartışmayı devam ettirmesi pratikte bu teze inanmadığını gösterir: Eğer insanların bütün eylemleri zorunlu eylemlerse onun bu eylemi de zorunlu bir eylemdir (LS, 20, B, C).</p>

  <p class="p0">Epikuros, <span class="t12">Vatikan</span> Söz<span class="t12">l</span>eri&rsquo;nde de aynı yönde olmak üzere şunu söylediğini görmekteyiz:</p>

  <p class="p4"><span class="t13">&ldquo;Bütün olayların zorunlu olarak belirlenmiş olduğunu söyleyen bir insanın bütün olayların zorunlu olarak belirlenmemiş olduğunu ileri süren bir insanı eleştirmesi söz konusu olamaz; çünkü ona göre bunun kendisi de zorunlu olarak belirlenmiş olmak durumundadır&rdquo; (VS, 40. Söz).</span></p>

  <p class="p0">Eğer Epikuros&rsquo;un bu sözlerini doğru anlıyorsak; onun yeterli ölçüde açık bir tarzda ortaya koymamakla birlikte, insan özgürlüğü veya özgür iradeyle ilgili olarak daha sonra Stoacıların, özel olarak Krizippos&rsquo;un ve modern çağda Spinoza&rsquo;nın geliştirecekleri kuramın öncüsü olduğunu söyleyebiliriz. Bu kuram, özgürlüğü insanın kendi kendisini belirlemesi (self-determination) olarak açıklayan kuramdır.</p>

  <h3 class="h30"><a id="ncx442"></a><a id="a56"></a>İnsan Özgürlüğünün Temeli Olarak Psikolojik Determinizm</h3>

  <p class="p0">Öte yandan Epikuros&rsquo;un bu sözlerinde yine yeterli derecede açık olmasa da, fiziksel determinizm ile psikolojik determinizm arasında bir ayrım yapmaya ve insanın özgür denen davranışlarını bu psikolojik determinizm içinde açıklamaya çalıştığını söyleyebiliriz. Buna göre biz hayata çıplak, fiziksel atomlar olarak başlamayız. Ruhumuzda karakterimizin gelişimiyle ilgili geniş bir imkânlar veya potansiyeller topluluğu vardır. Bu gelişmenin nasıl bir yön alacağı da fiziksel olarak önceden belirlenmiş değildir ve büyük ölçüde bize bağlıdır. Kuşkusuz Epikuros fiziksel etkilerin, dıştan aldığımız etkilerin varlığını reddetmemektedir. Ama Epikuros&rsquo;a göre, eğer onlar bizi tümüyle kontrol etselerdi, ahlâkî davranışlarımızın ve birbirimize karşı takındığımız eleştirici, birbirimizi düzeltmek isteyici tutumlarımızın hiçbir anlamı olmazdı. Öte yandan Epikuros, bir deterministin bu tutumlarımızın kendilerinin de belirlenmiş, zorunlu olduklarını ileri sürebileceğini kabul etmektedir. Ama bu durumda o yani mutlak determinist, kendi kendisini reddetmiş olacaktır. Çünkü eğer öyleyse o, kendi görüşünü savunmak üzere bu tartışmayı neden devam ettirmektedir?</p>

  <p class="p0">Böylece, Epikuros&rsquo;a göre insan davranışlarının temel fiziksel yasalarla ve tümüyle mekanist bir biçimde açıklanabilir olmaktan uzak olduğunu söyleyebiliriz. İnsanda inanç ve istek diye tümüyle fiziksel olmayan psikolojik bazı gerçeklikler vardır. Bu gerçeklikler veya unsurlar onun ruhunu yani aklını ya da &lsquo;kendi&rsquo;si dediğimiz şeyi meydana getirirler. İnsan davranışlarını sadece fiziksel nedenselliğe veya mekanik nedenselliğe başvurarak açıklamak mümkün değildir. Bunun için öncelikle bu psikolojik gerçekliklere ve onların belirlediği psikolojik nedenselliğe, yasalara bakmak gerekir. Hiç şüphesiz bu psikolojik gerçekliklerin gerisinde veya altında insan biyolojisi, kalıtımı veya çevreden gelen etkiler gibi daha çok fiziksel diye adlandırılacak şeylerin rolü vardır. Lucretius&rsquo;un ilerde söyleyeceği gibi ruhun atom yapısı, bizim doğal mizacımızı, karakterimizi, öfkeli veya sakin, cesur veya korkak bir kişiliğe sahip olmamızı belirlemektedir. Ama Epikuros <span class="t12">aklın, bu doğal mizacın etkilerini değiştirme imkânına sahip olabileceğine</span> de inanmaktadır. Örneğin doğası, mizacı bakımından korkak olan biri, aklıyla, irade gücüyle, cesur olmayı öğrenebilir, cesurca davranışlarda bulunabilir (LS, 109-111).</p>

  <p class="p0">Bu aynı görüş, daha önce de işaret ettiğimiz gibi Lucretius&rsquo;ta da karşımıza çıkmaktadır. Lucretius eğitimin huyların belirgin özelliklerini tümüyle ortadan kaldıramayacağını söylemekte, doğuştan yani atomlardan gelen özelliklerin, kusurların, örneğin korkaklık veya çabuk öfkelenmenin eğitim sayesinde tümüyle ortadan kaldırılabileceğine inanmamaktadır. Ancak bu doğuştan özelliklerin izlerinin <span class="t12">felsefe yoluyla ortadan kaldırılamayacak kadar belirleyici olmadıklarını</span> da düşünmektedir. Böylece insanın akıl ve seçme yoluyla iyiyi tercih etmesi ve tanrılara yakışır ahlâkî bir hayat sürmesinin mümkün olduğunu savunmaktadır (ŞDÜ, 3 307-325).</p>

  <p class="p0">Öte yandan Epikuros şans, talih ya da rastlantının insanın mutlulukla birlikte mutsuzluğunun nedeni veya kaynağı olmadığını düşünmektedir. Çünkü büyük iyilik ve kötülüklerin başlangıçları talihe ya da rastlantıya bağlı olsa bile, insanları mutlu veya mutsuz edecek olan şey bu başlangıç şartları değil; sağduyu, bilgi veya bilgeliktir (phronesis). İyi veya kötünün gerçek ilkesi budur. Hatta bu anlamda bilgelik, felsefeden bile değerlidir. Çünkü mutluluğun ne olduğunu ve onu elde etmek için ne yapmamızı, neyin peşinden koşup, neden kaçınmamızı bize öğreten odur (MM. 132-34).</p>

  <p class="p0">Epikuros daha da ileri gider ve Demokritos&rsquo;un &ldquo;talihin cömert, fakat dönek olduğu, buna karşılık doğanın kendine yettiği, dolayısıyla onun daha küçük, fakat güvenilir gücüyle ümidin daha büyük vaadini yendiği&rdquo; ünlü sözünü hatırlatan son derecede değerli bir özdeyişte bulunur:</p>

  <p class="p4"><span class="t13">&ldquo;İyi düşünülmüş bir eylemin başarısızlığı şansın yardımıyla ortaya çıkmış bir başarıdan daha iyidir&rdquo; (MM 135).</span></p>

  <h3 class="h30"><a id="ncx449"></a><a id="a57"></a>İnsan Davranışlarının Zembereği Olarak Haz ve Acı</h3>

  <p class="p0">Daha önce belirttiğimiz gibi Epikuros, nasıl bilgi kuramında doğrunun ölçütü olarak <span class="t12">duyumları</span> almaktaysa, ahlak kuramında da iyinin ölçütü olarak <span class="t12">duygulara</span> dayanmaktadır. Başka şekilde söylersek duygular, özellikle haz ve acı duyguları, ahlak alanında, duyumların doğa bilimi alanında sahip oldukları epistemolojik güvenilirliğin aynına sahiptirler. Epikuros, yargılar veya daha doğrusu önyargılar, yanlış yargılar tarafından bozulmamış bir yaklaşımla duygularımızı ele aldığımızda veya onları içe bakış yöntemiyle tarafsız bir şekilde incelediğimizde, gördüğümüz şeyin ise şu olacağı görüşündedir: İnsan doğal, hatta içgüdüsel olarak acıdan kaçar, hazzın peşinden koşar. O halde insan için iyi, en yüksek iyi hazdır.</p>

  <p class="p0">Epikuros&rsquo;un hazcılığı şüphesiz <span class="t12">ahlâkî bir hazcılık</span> tır yani insanların haz peşinde koşmalarının <span class="t12">doğru</span> olduğunu söyleyen ahlâkî bir kuramdır. Ancak bu kuramın temelinde <span class="t12">psikolojik hazcılık</span> diye adlandırabileceğimiz bir başka kuram vardır. Bu ikincisi ahlak felsefesinde genel olarak doğacı yaklaşım ve görüş diye adlandırılan görüşün özel bir türüdür ve insanların davranışlarını inceleyerek onların fiilen haz peşinde koştukları gözlemine veya tespitine dayanır. Böylece Epikuros, bu iki hazcılığı birleştirerek, insanların fiilen haz peşinde koştukları yönündeki psikolojik gözlemden hareketle, hazzın peşinden koşulması gereken iyi olduğunu söyler.</p>

  <p class="p0">Cicero&rsquo;nun da işaret ettiği gibi Epikuros, hazzın peşinden koşulması, acının ise kaçınılması gereken bir şey olduğunun kanıtlamaya ihtiyaç gösteren bir şey olduğu görüşünde değildir. Nasıl ki, ateşin sıcaklığı, karın beyazlığı veya balın tatlılığı doğrudan doğruya duyular tarafından algılanırlarsa, hazzın peşinden koşulması, acının kendisinden kaçınılması gereken şeyler olduğu da doğrudan doğruya duygular tarafından hissedilirler. Böylece onları tartışmaya gerek yoktur, sadece onlara işaret etmek yeterlidir.</p>

  <p class="p0">Bununla birlikte bazı Epikurosçuların bununla yetinmedikleri, hazzın doğası gereği arzu edilebilir; acının yine doğası gereği arzu edilemez olduğunun <span class="t12">zihin ve akıl tarafından da</span> kavranılabileceğini ileri sürdükleri anlaşılmaktadır. Bunlara göre birinin arzu edilebilirliği, diğerinin arzu edilemezliği aynı zamanda zihnimizde bulunan bazı doğal ön fikirlere (preconceptions) dayanmaktadır. Hatta başka bazı Epikurosçular daha da ileri giderek çok sayıda filozofun neden dolayı hazzın iyi, acının ise kötü olarak görülmemesi gerektiği konusunda çok fazla sayıda gerekçe ileri sürmesinden ötürü bu konuda ileri düzeyde geliştirilmiş, ince argümanlara ihtiyacımız olduğunu kabul etmişlerdir (İKÜ, 1, 29-31).</p>

  <h3 class="h30"><a id="ncx454"></a><a id="a58"></a>Gerçek Haz, Hareketsiz Hazdır</h3>

  <p class="p0">Epikuros&rsquo;tan önce de Yunan felsefesinde hazzı insan davranışlarının ereği kabul eden Kirene okulu ve bu okulun en ünlü temsilcisi Aristippos&rsquo;u görmüştük. Ancak Epikuros&rsquo;un hazcılığı çeşitli bakımlardan Kirene hazcılığından farklı, onu aşan, daha ince veya daha karmaşık bir hazcılık olarak kendini göstermektedir.</p>

  <p class="p0">Diogenes Laertius, Epikuros&rsquo;un hazcılığı ile Kirenelilerin hazcılığının iki noktada farklılık gösterdiğini belirtir: Birinci olarak Kireneliler hareketsiz veya &ldquo;statik&rdquo; (katastematik) hazzı hazdan saymamakta, ancak hareketli veya &ldquo;dinamik&rdquo; (kinetik) hazları kabul etmektedirler. Buna karşılık Epikuros her iki tür hazzı da haz olarak kabul etmektedir. İkinci olarak Kirenelilerin bedensel acıların ruhsal acılardan daha kötü olduğunu ileri sürmelerine karşılık Epikuros, ruhsal veya zihinsel acıların bedensel acılardan daha kötü olduğunu ileri sürmektedir (DL, X 136-137).</p>

  <p class="p0">Yunan felsefesinde haz ve acıyı hareketler veya süreçler olarak ele alan ilk filozof, Platon&rsquo;dur. Platon hazzı bir hareket olarak tanımladığı için hareket olmayan bir hazzı kabul etmez. Böylece <span class="t12">acı yokluğunu bir haz olarak ele alan görüşe karşı çıkar. Devlette</span> acı çektiğimiz bir durumda bu acımızın sona ermesini bir haz olarak düşünebileceğimizi, ancak bu düşüncemizin doğru olmadığını söyler (IX, 583 c-584 a).</p>

  <p class="p0">Buna karşılık Aristoteles <span class="t12">Nikomakhos Ahlâkı&rsquo;nda</span> hazları &lsquo;hareketli&rsquo; ve &lsquo;hareketsiz, sakin&rsquo; hazlar olarak ikiye ayırır ve Tanrı&rsquo;nın kendi kendisini düşünmesinden ortaya çıkan hazzının ikinci tür haz olduğunu belirtir (VII, 1154 b 25-28).</p>

  <p class="p0">Kireneliler daha önce gördüğümüz gibi sadece hareketli hazların varlığını kabul eder. Aristippos&rsquo;a göre örneğin yemek yemek, içki içmek veya cinsel ilişkide bulunmak insana canlı, hareketli, pozitif bir haz verir. Aç olmak, sancı çekmek veya yaralanmak ise insana canlı, pozitif, hareketli bir acı verir. Ama artık tok olduğumuzdan ötürü acı duymadığımız veya cinsel olarak doyurulmuş olduğumuzdan ötürü cinsel ilişkide bulunma ihtiyacını hissetmediğimiz bir durumda, içinde bulunduğumuz şeye ne adını vereceğiz veya böyle bir durum mümkün müdür? Aristippos bu tür üçüncü bir durumun varlığını kabul etmekle birlikte Platon gibi onu bir haz durumu olarak görmeyi reddeder.</p>

  <p class="p0">Epikuros ise böyle düşünmemektedir. Tersine o Aristoteles gibi hazlar arasında ayrım yaparak onları statik ve dinamik hazlar olarak ikiye ayırdığı gibi gerçek anlamda hazların ancak birinci tür hazlar olduğunu savunmaktadır. Bu hazlar özleri itibariyle acı yokluğundan meydana gelen veya onlardan ibaret olan hazlardır.</p>

  <p class="p0">Epikuros&rsquo;un gerçek haz olarak acının olmayışını savunmasının veya en büyük hazzı acının tamamen ortadan kaldırılmasına indirgemesinin temelinde şöyle bir gözleminin veya akıl yürütmesinin bulunduğu söylenebilir: Bir adamın aç olduğunu farzedelim. Bu adam yemek yemeyi arzu etmekte ve bu arzusunu doyurma fiili onda hareketli bir hazzı meydana getirmektedir. Eğer bu arzusunu tam olarak doyurmayı başarırsa, açlığın yaratmış olduğu şiddetli ağrıyı veya acıyı gidermiş olacaktır. Ancak öte yandan burada yemek yerken veya yemek yeme süreci içinde duymuş olduğu hazzın dışında, söz konusu açlık duygusunun neden olduğu ağrının tümüyle ortadan kalkmasının veya söz konusu arzunun tam olarak doyurulmasının meydana getirdiği bir hazdan, haz verici durumdan söz etmek mümkün değil midir? Eğer mümkünse bu bir haz, ama bir önceki hareketli hazdan farklı statik bir haz olmak zorunda değil midir? (İKÜ, 1, 37).</p>

  <p class="p0">Öte yandan Epikuros, bu statik hazzın ilk bakışta sanılabileceğinin veya genel kanının tersine hiç de eksik veya yetersiz bir haz olacağı görüşünde değildir; tam tersine o en tam, en mükemmel bir haz olacaktır. Çünkü Epikuros&rsquo;a göre her arzu, bir ihtiyaç duygusundan, bir şeyin eksikliğinin verdiği acıdan doğar. Bu acının ortadan kaldırılması için söz konusu arzunun doyurulması şarttır ve bu doyurulma sürecinden haz alırız. Ama o sadece bu süreç içinde duyulan yani zaman bakımından sınırlı bir hazdır. Bu süreç sonunda erişilen tokluğun, tokluk duygusunun verdiği hazzın süresi ise ilkine göre çok daha uzundur. Çünkü o, bu tokluk duygusu var olduğu sürece devam etme özelliğine sahiptir.</p>

  <p class="p0">Öte yandan buradaki dinamik hazzın, statik hazzın elde edilmesinin bir aracı olduğunu söylemek de mümkündür; çünkü o, bu statik hazzın elde edilmesinde bir araç rolünü oynamaktadır. Sonuç olarak hem statik hazzın bir aracı olması hem de süre bakımından ondan daha sınırlı olması yani kalıcı veya devam edici bir durum olmamasından ötürü dinamik veya hareketli haz, asıl haz değildir.</p>

  <p class="p0">Böylece Epikuros, Cicero&rsquo;nun son derece açık bir tarzda koyduğu gibi hazla acı arasında deyim yerindeyse &lsquo;tarafsız&rsquo; olan bir duygu durumunun var olmadığına inanmaktadır. Ona göre, Platon gibi bazı düşünürlerin varlığını kabul ettikleri böyle bir nötr duygu durumunun kendisi aslında bir hazdır ve üstelik hazzın en büyüğüdür. Başka bir ifadeyle, acının tam yokluğu hazzın en üst sınırı, en yüksek noktasıdır. Bu sınırdan ya da noktadan itibaren artık ancak hazzın türünde bir değişiklikten söz edilebilir ama burada onun şiddet veya derecesinde herhangi bir değişiklik söz konusu değildir (İKÜ, 1, 38).</p>

  <h3 class="h30"><a id="ncx465"></a><a id="a59"></a>Ruhsal Haz Bedensel Hazdan Üstündür</h3>

  <p class="p0">Epikuros, bu statik ve dinamik hazlar ayrımının sadece beden için değil, aynı zamanda ruh için de geçerli olduğu düşüncesindedir. Bedende yeme, içme vb. yönünde bir arzunun doyurulma süreci içinde sahip olunan dinamik hazzın ruhtaki karşılığı, bir arkadaşımızı görmenin veya bir problemi çözmenin bizde meydana getireceği ansal veya kısa süreli &lsquo;sevinç&rsquo; duygusudur. Bedenin fiziki acıdan korunmuş olması ve fiziki bir acı duymaması anlamındaki statik hazzının ruhtaki karşılığı ise ölüm, ölümden sonraki hayatta cezalandırılma gibi korkulardan, endişelerden kurtulmuş olmanın meydana getirdiği ruhsal huzur, ruhsal dinginlik ve kaygılardan korunmuş olma hali olacaktır.</p>

  <p class="p0">Böylece Epikuros her iki hazzı da kabul etmekle birlikte, açık bir şekilde asıl anlamında hazzın birinci hareketsiz, sakin hazlar yani acı ve kaygıdan korunmuş olma duygusunun verdiği haz olduğunu söyler, ikinci anlamdaki hazzı ise reddeder:</p>

  <p class="p4"><span class="t13">&ldquo;O halde hazzın, erek ve amaç olduğunu söylerken; bazı kimselerin bilgisizlik, önyargıyla veya bilinçli olarak bizim görüşümüzü çarpıttıkları gibi, sefih insanların hazlarını veya duyusal hazları kastetmiyoruz. Biz hazla bedende</span> <span class="t14">acının, ruhta ise kaygının yokluğunu</span> <span class="t13">kastediyoruz. Zevkli bir hayatı meydana getiren şey, aralıksız içki sofraları ve alemler, cinsel hazlar, balıklar ve zengin sofraların verdiği zevkler değildir. Seçilmesi ve kaçınılması gereken her şeyin nedenini araştıran, insan ruhunda en büyük karışıklıklara yol açan yanlış inançları kaldırıp atan sakin akıl yürütme, muhakemedir&rdquo; (MM, 131-132).</span></p>

  <p class="p0">Epikuros&rsquo;un bu sözlerinden, bir kez daha, onun neden hareketsiz hazları tercih ettiği, hareketli hazlara iyi gözle bakmadığı anlaşılmaktadır. Epikuros yeme, içme, cinsel ilişkiler ve benzeri şeylerin haz olduğunu inkâr etmemektedir. Ancak onlar, deyim yerindeyse sorunlu, karışık hazlardır. Onlarda ölçüyü kaçırmak, kolayca mümkündür. Bundan dolayı onlar verdikleri hazlardan daha çok acılara neden olabilirler. Epikuros&rsquo;un bir özlü deyişinde söylediği gibi &ldquo;<span class="t12">hiçbir haz kendinde kötü değildir; ama bazı hazları meydana getiren şeyler, bu hazlardan çok daha büyük sıkıntılara yol açarlar</span>&rdquo; (TÖ, 8).</p>

  <p class="p0">Öte yandan hareketli hazlar esas olarak bedensel, duyusal hazlardır. Bu hazlar ise sınır tanımazlar. Aslında onlarla ilgili olarak sınır, acıyı meydana getiren duygunun veya arzunun tatmin edildiği için artık ortadan kalktığı sınırdır: &ldquo;Her türlü acının ortadan kalkması hazların sınırıdır&rdquo; (TÖ, 3). Böylece Epikuros bu sınırdan itibaren hazların artık arttırılamayacağını düşünür. Hareketli hazların temel yapısı ve kusuru budur; onlar bir noktadan sonra arttırılamaz, ancak çeşitlendirilebilirler. Ancak tensel, bedensel hazlar bu gerçeği her zaman görmezlikten gelerek bu sınırı sürekli olarak aşmak isterler ve bundan dolayı hiçbir zaman doyurulamazlar. Böylece bu hazları doyurmaya çalışmak, altı delik bir vazoyu sıvıyla doldurmaya çalışmaya benzer.</p>

  <p class="p0">Epikuros&rsquo;un acılar ve hazlarla ilgili olarak ruhsal acı veya hazlara, bedeninkilere oranla daha fazla önem vermesini de aynı bakış açısından hareketle anlayabiliriz. Şöyle ki, Epikuros bedensel veya fiziksel açıların sadece <span class="t12">şimdiyle</span> ilgili olduğunu, buna karşılık ruhsal haz ve acıların aynı zamanda hem <span class="t12">geçmiş, hem de gelecekle ilgili şeyleri</span> içine aldığını düşünmektedir. Çünkü ruhumuz geçmişin tatlı hatıralarının yanı sıra geçmişte yaptığımız yanlışların yarattığı pişmanlık veya üzüntüleri de içinde bulundurur. Aynı şekilde, gelecekte meydana gelecek haz verici şeylerin ümidine sahip olabileceğimiz gibi, bizi beklediğini düşündüğümüz kötü şeylerden ötürü korku ve endişelere de kapılabiliriz. Bu korkular içinde en acı verici olanı, hiç şüphesiz bütün hayatımızı zehirleme gücüne sahip olmasından ötürü, ölüm korkusudur.</p>

  <h3 class="h30"><a id="ncx472"></a><a id="a60"></a>En Büyük Kötü, Ölüm Korkusudur</h3>

  <p class="p0">Ölüm korkusu iki bakımdan hayatımızı zehirlemektedir: Ölümden sonra bizi beklediğini düşündüğümüz cezalar ve ölümle birlikte kaybettiğimizi, elimizden kaydığını düşündüğümüz bu dünyaya ilişkin tatlı duygularımız, hazlarımız bakımından. Epikuros&rsquo;un bu konudaki görüşü ise hem bu korkunun hem de ölümden önceki hayatımıza ilişkin hayıflanmalarımızın hiçbir temeli olmadığıdır. Çünkü Menoikeus&rsquo;a yazdığı mektuptaki ünlü sözünde söylediği gibi Epikuros&rsquo;a göre &ldquo;En büyük kötü olan ölüm bizim için hiçbir şeydir, çünkü biz varken ölüm yoktur; ölüm gelince de biz yokuz.&rdquo; Yine bir başka deyişiyle &ldquo;ölüm ne yaşayanları ilgilendirir ne de ölüleri, çünkü yaşayanlar için ölüm yoktur, ölülerin ise zaten kendileri yoktur&rdquo; (MM, 125).0 halde ölümden sonra bizi ne bazı cezalar beklemektedir ne de ortada bu dünyada yaşamış olduğu tatlı duyguları, hazları hatırlaması mümkün olan bir varlık olacaktır.</p>

  <p class="p0">Lucretius aynı temayı çok daha etkili, çarpıcı bir şekilde ele alır: Lucretius&rsquo;a göre insanın ölümden korkmasının nedeni aslında bir türlü <span class="t12">gerçekten öleceğini, ölebileceğim düşünememesi, bunu kabul etmemesidir.</span> Lange&rsquo;nin güzel bir şekilde özetlediği gibi Lucretius&rsquo;a göre;</p>

  <p class="p4"><span class="t13">&ldquo;insan, içten içe onları kendisinin duyacağını düşünmeksizin bedeninin toprağın altında çürüyeceğine, alevler tarafından kemirileceğine, vahşi hayvanlar tarafından parçalanacağına bir türlü inanamaz. Bu belirsiz korkusunu, inkâr ederken bile duymaya devam eder. İnsan hiçbir zaman hayatı düşünmekten kendini kurtaramaz, kendini hiçbir zaman hayattan soyutlayamaz. Bundan dolayı bir kez öldükten sonra artık kendi acıklı kaderi üzerine göz yaşı dökmesini mümkün kılacak ikinci bir hayatı olmayacağını unutur&rdquo; (</span><span class="t14">Materyalizmin Tarihi,</span> <span class="t13">l, 92).</span></p>

  <h3 class="h30"><a id="ncx476"></a><a id="a61"></a>Arzuların Sınıflandırılması: Doğal ve Doğal Olmayan Arzular</h3>

  <p class="p0">Epikuros hazlar arasında yaptığı yukarda işaret ettiğimiz ayrımı arzular arasında da yapmaktadır. O arzuları önce doğal ve doğal olmayan arzular olarak ayırmakta, doğal olan arzuları da kendi aralarında zorunlu olan ve zorunlu olmayan olmak üzere yine ikiye ayırmaktadır. Böylece karşımıza şu üç arzu türü çıkmaktadır: ı) Hem doğal hem de zorunlu olan arzular, ıı) doğal, ancak zorunlu olmayan arzular, ııı) ne doğal ne de zorunlu olan arzular.</p>

  <p class="p0">Epikuros birinci grup arzular içine yeme, içme, barınma, korunma gibi temel ve doğal ihtiyaçlarımızın doyurulmasına yönelik arzuları sokmaktadır. Bunlar hem tatmin edilmeleri kolay, hem de tatmin edildikleri zaman insana en büyük ölçüde haz veren arzulardır.</p>

  <p class="p4"><span class="t13">&ldquo;Ekmekle su aç bir ağza götürüldüğünde mümkün olan en büyük hazzı verir. Dolayısıyla insanın kendini basit ve ucuz sofralara alıştırması, sağlık için ihtiyaç duyulan her şeyi sağlar, insanı hayatın zorunlu ihtiyaçlarını karşılamaya muktedir kılar&rdquo; (MM, 131).</span></p>

  <p class="p0">İkinci grup içinde yer alan arzular, doğal olmakla birlikte zorunlu olmayan arzulardır. Epikuros bu tür arzuların örneği olarak ise zengin sofraları verir. Yaşamak için yiyecek zorunlu olmakla birlikte özel bir tür yiyecek, yağlı veya lezzetli yiyecek hiç de zorunlu değildir. Aynı şekilde yaşamak için sıvıya ihtiyacımız olduğu kesindir. Ama bunun lezzetli bir şarap olması hiç de zorunlu değildir. Temiz ve sağlıklı bir su, bu doğal ihtiyacımızı karşılamak için yeterlidir.</p>

  <p class="p0">Ne doğal ne de zorunlu arzular olarak Epikuros&rsquo;un düşündüğü şey ise iktidar, zenginlik, ün gibi şeylere sahip olma yönündeki arzulardır. Bunlar tatmin edilmeleri de en zor arzulardır, çünkü bu arzuların konusu olan şeylerin doğal sınırları yoktur.</p>

  <p class="p4"><span class="t13">&ldquo;Doğal zenginliğin sınırları vardır ve elde edilmesi kolaydır. Boş hayallerin talep ettiği zenginlik ise sonsuza uzanır&rdquo; (TÖ, 15).</span></p>

  <p class="p0">O halde bunların peşinde koşan bir insan hemen hemen erişilmesi imkânsız bir şeyin peşindedir.</p>

  <p class="p0">Bu arzuların kaynağına gelince onlar Epikuros&rsquo;a göre doğanın kendisi değil, toplum ve insanların yanlış inançlarıdır:</p>

  <p class="p4"><span class="t13">&ldquo;Ne doğal ne de zorunlu olan arzuların kaynağı temelsiz, yanlış inançlardır&rdquo; (TÖ, 29).</span></p>

  <p class="p0">Hatta doyurulmamaları insana acı vermeyen doğal arzuların yani yukarda belirttiğimiz ikinci türe giren arzuların da kaynağı bu aynı yanlış ve temelsiz inançlardır. Kısaca insanların bu tür arzulardan kurtulamamalarının nedeni doğanın kendisi değildir, kişinin yanlış kanısıdır. (TÖ, 30).</p>

  <h3 class="h30"><a id="ncx487"></a><a id="a62"></a>Erdemler Haz İçin Bir Araçtırlar</h3>

  <p class="p0">Aristoteles&rsquo;le Epikuros&rsquo;un haz anlayışları arasında bazı ortak noktalar vardır. Bunlardan birine yukarda işaret ettik: Aristoteles hareketsiz hazların hareketli hazlardan daha değerli olduğu konusunda Epikuros&rsquo;la aynı fikirdedir. Öte yandan Aristoteles, Platon&rsquo;dan farklı olarak ve daha önce işaret ettiğimiz gibi daha temel bir konuda da Epikuros&rsquo;la aynı görüştedir: Haz, haz olarak kötü bir şey değildir. Haz mutluluk olmamakla birlikte mutluluğa yardımcı olan, onu mümkün kılan şeylerden biridir, <span class="t12">mutluluğun bir unsurudur.</span> Buna karşılık Epikuros hazzı mutluluğa <span class="t12">özdeş</span> kılar, onun mutluluğun kendisi olduğunu söyler.</p>

  <p class="p0">Aristoteles az zevkli, buna karşılık çok acılı bir hayatın pek mutlu bir hayat olamayacağını kabul eder; ama bunun yanında haz verici hayatın, sırf hazla dolu hayat olmasından dolayı mutlu bir hayat olmasının zorunlu olmadığını ileri sürer. Buna karşılık Epikuros, hazzın sadece bir iyi olduğunu söylemekle kalmaz, <span class="t12">en yüksek iyi</span> olduğunu, dolayısıyla mutluluğun ta kendisi olduğunu savunur.</p>

  <p class="p0">Nihayet Aristoteles&rsquo;in mutlu bir hayatın özü itibariyle erdemli bir hayat olduğunu ve erdemli bir hayatın bu özelliğinden ötürü insana haz verici bir hayat olduğunu söylemesine karşılık, Epikuros ve Epikurosçular erdemleri kendinde iyi şeyler, amaçlar olarak değil, yalnızca <span class="t12">hazzın araçları</span> veya onlara özdeş olan şeyler olarak kabul eder. Epikuros&rsquo;un basiret veya pratik akıl, bilgelik ile ilgili olarak bunu son derecede açık bir şekilde şu sözleriyle ortaya koyduğunu görmekteyiz:</p>

  <p class="p4"><span class="t13">&ldquo;Zevkli bir hayatı meydana getiren şey, aralıksız içki sofraları ve alemler, cinsel hazlar, balıklar ve zengin sofraların verdiği zevkler değildir. Seçilmesi ve kaçınılması gereken her şeyin nedenini araştıran, insan ruhunda en büyük karışıklıklara yol açan yanlış inançları kaldırıp atan, sakin akıl yürütme, muhakemedir. Böylece onun ilkesi ve en yüksek iyi, bilgeliktir (prudence) Bundan dolayı bilgelik felsefeden bile daha değerlidir; bütün diğer erdemler ondan kaynaklanır. Çünkü o bize akıllı, onurlu ve doğru bir hayat sürmedikçe haz verici bir hayat süremeyeceğimizi, öte yandan haz verici bir hayat sürmedikçe de akıllı, onurlu ve doğru bir hayata sahip olamayacağımızı öğretir; çünkü</span> <span class="t14">erdemler doğal olarak haz verici bir hayatı meydana getirirler ve haz verici bir hayatın onlardan ayrılması imkânsızdır</span><span class="t13">&rdquo; (MM,</span> <span class="t14">132</span><span class="t13">)</span><span class="t14">.</span></p>

  <p class="p0">Epikuros&rsquo;un erdemleri hazza özdeş kılan, böylece onun değerini hazda bulan bu görüşünü Cicero, yalnızca bu bilgelik erdemiyle ilgili olarak değil diğer ana erdemlerle ilgili olarak daha geniş bir şekilde ortaya koymaktadır:</p>

  <p class="p4"><span class="t13">&ldquo;Sizin okulunuz [Stoacılar] uzun uzun erdemlerin, aşkın güzelliğinden söz etmektedir. Ancak</span> <span class="t14">eğer hazzı meydana getiren şeyler olmasalar onları kim övgüye değer veya arzu edilebilir şeyler olarak görür?</span> <span class="t13">Nasıl ki tıp bilimine bu sanatın kendisi için değil, sağlığı meydana getirdiği için değer veriyorsak, nasıl ki gemicilik sanatı bilimsel değerinden ötürü değil, bir gemiyi başarılı olarak yönetme konusunda sağladığı kurallardan, pratik değerinden ötürü tavsiye edilen bir şeyse yaşama sanatı olarak ele alınması gereken bilgelik de eğer ortaya koyduğu bir şey olmasa kimse tarafından arzu edilmez.</span> <span class="t14">Eğer o arzu edilen bir şeyse, bunun nedeni hazzı sağlaması ve meydana getirmesidir</span><span class="t13">&rdquo; (İKÜ,</span> <span class="t14">1,</span> <span class="t13">42).</span></p>

  <p class="p0">Genel olarak bilgelik için söz konusu olan durum, ruhun arzulayıcı kısmının özel erdemi olarak kabul edilen ılımlılık veya ölçülülük (temperance) için de geçerlidir:</p>

  <p class="p4"><span class="t13">&ldquo;Aynı ilke bizi şunu da söylemeye götürür ki ölçülülük de kendisi için değil bize ruh huzuru vermesi ve kalbimizi sakinleştirici bir uyumla yumuşatması bakımından arzu edilir bir şeydir. Çünkü arzu ettiğimiz veya kaçındığımız şeylerle ilgili olarak aklı kılavuz olarak almamız gerektiği konusunda bizi uyaran, ölçülülüktür... Böylece ölçülülük hazlardan vazgeçtiği için değil, daha büyük hazlar sağladığı için arzu edilir bir şeydir&rdquo; (İKÜ, 1, 47-48).</span></p>

  <p class="p0">Cicero, Epikurosçuların aynı analizi geri kalan diğer iki ana erdem, cesaret ve adalet için de yaptıklarını ve onları da hazdan ayrılamaz olduklarını, insana haz sağladıkları için değerli olarak kabul ettiklerini söyler:</p>

  <p class="p4"><span class="t13">&ldquo;Bu aynı açıklamanın cesaret erdemi için de geçerli olduğu görülecektir. Zahmetli işler yapmak, acılara katlanmak kendileri bakımından çekici olmadıkları gibi tahammül, gayret, teyakkuz, hatta çok övülen bir erdem olan sebat ve cesaret de böyledirler. Bu erdemleri endişesiz ve korkusuz bir hayat sürmek ve mümkün olduğu kadar bedensel ve ruhsal acılardan korunmak amacıyla elde etmek istemekteyiz. Ölüm korkusu ruhu tahrip eder ve hayatı zehirler; acıya aciz ve korkak bir şekilde boyun eğmek de acınacak bir şeydir. Bu tür bir zayıflık birçok insanın ebeveynlerine, bazılarının ülkelerine ihanet etmelerine yol açmış ve çok daha fazla sayıda insanı mahvolmaya götürmüştür. Buna karşılık güçlü ve soylu bir ruh korku ve endişeden tümüyle arınmıştır. O, ölümü hafife alır... şiddetli acıların ölümle sona erdiğini, hafif acıların sürekli olmadığını, orta şiddetteki acıların ise kontrol altında tutulabileceğini bilir... Bu düşünceler</span> <span class="t14">ürkeklik ve korkaklığın kendileri bakımından kınanmaya, cesaret ve tahammüllülüğün kendileri bakımından övülmeye değer olmayıp birincilerin yalnızca acı verdikleri için reddedildiklerini, ikincilerin ise yine yalnızca haz verdikleri için arzu edildiklerini gösterir</span><span class="t13">&rdquo; (İKÜ, 1, 49).</span></p>

  <p class="p0">Epikurosçular için adalet de kendisi bakımından ve kendisi için arzu edilir bir erdem değildir. Dürüst olmama, iyi bir politika olmadığı gibi (dishonesty is not a good policy) adaletsizlik de, sağladığı kazançlardan daha çok zarara yol açar. Buna karşılık adalet, hayatı daha güvenli, dolayısıyla daha fazla zevk verici kılma imkânına sahip olduğu için değerli ve arzu edilir bir şeydir (İKÜ, 1, 50-53).</p>

  <p class="p0">Sonuç olarak, Epikuros&rsquo;un ahlakı öznelci, bireyci ve ben-merkezci bir ahlaktır. Ancak Epikuros&rsquo;ta bu öznelcilik ve ben-merkezcilik Kirenelilerde olduğundan daha yumuşak, daha ölçülüdür. Çünkü Kireneliler ahlâkî eylemin nihai ereğinin mutluluk olduğunu inkâr ederken, son derece pervasız bir tarzda bireyin başka insanlarla olan ilişki ve ilgilerinin temelinde kendisi için mümkün olduğu kadar çok haz alma ve yine mümkün olduğu kadar az acı duyma dürtüsünün bulunduğunu savunurlar.</p>

  <p class="p0">Epikuros bu görüşleriyle İngiliz Faydacılarını haber verir. Ama onların ahlakın temel ilkesini &lsquo;mümkün olduğu kadar çok insana mümkün olduğu kadar çok mutluluk&rsquo; sağlayan şey olarak tanımlamalarına benzer bir görüş onda mevcut değildir. Bundan dolayı onda bireyin kendi çıkarlarıyla, başkalarının çıkarları arasında bir çatışma ortaya çıktığı zaman ne yapmak gerektiği konusunda işe yarar bir çözüm bulunmaz. Diğer antik çağ hazcı filozofları için olduğu gibi Epikuros için de, önemli ve değerli olan bireyin öznel, bireysel ve ben-merkezci haz ve çıkarlandır. Başkalarının çıkarı veya hazzı, bireyin bireysel çıkarı ve hazzı için ancak bir araç olma değerine sahiptir. Bunu onun ahlâkî bir erdem olarak dostluğu ve siyasal bir erdem olarak adaleti ele alıp, değerlendirmesinde daha açık bir şekilde görmekteyiz.</p>

  <p class="p0">&nbsp;</p>
</body>
</html>
