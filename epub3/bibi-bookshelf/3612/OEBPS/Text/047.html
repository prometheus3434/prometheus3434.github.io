<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Stoacılar evren hakkında sahip oldukları tümüyle maddeci anlayışlarına uyumlu olarak ruhun doğası hakkında da tamamen maddeci bir görüşü savunmaktadır. Buna göre ruhun üzerinde etkide bulunan her şey cisim veya cisimsel yapıda varlıklar olduğu gibi, ruhun kendisinin gerek bu etkilere tepkilerini (duygular, heyecanlar) gerekse onun kendine özgü olarak gördüğümüz eylemlerini (bilgi ve erdemler) tümüyle maddî şeyler olarak görmemiz gerekir. Böylece bedenin kendisinin üç boyutta yayılan bir cisim olmasına paralel olarak ruhun kendisi de bedenin her tarafına yayılan, ancak ondan daha ince olan bir cisimdir ve bu durum, ruhun en üst kısmı olan ve sadece insana mahsus olan akıl için de geçerlidir. Öte yandan Stoacılar insan bedeni ile ruhu arasında kurdukları bu ilişkinin aynını evrenin maddesiyle, onun ruhu yani &lsquo;alem ruhu&rsquo; arasında da kurarlar.</p>

  <p class="p0">Stoacıların ruhla ilgili bu tekçi materyalist görüşleri, onları ruhla bedeni birbirinden tamamen ayrı yapıda varlıklar olarak kabul eden Platon ve Descartes gibi ikici filozofların çeşitli alanlarda karşılaştıkları bazı problemlerden uzak tutar. Öncelikle bu filozoflarda ruhla beden arası ilişkiler konusunda ortaya çıkan ciddi güçlük, doğal olarak</p>

  <p class="p0">Stoacılar için söz konusu değildir: Stoacılar ruh ve bedeni bir ve aynı yapıda olan varlıklar olarak gördükleri için onlar her birinin diğeri üzerine etkisini açıklamakta herhangi bir zorlukla karşılaşmazlar. İkinci olarak Platon ve benzerlerinde varlığını bildiğimiz duyum-akıl, duyusal bilgi-akılsal bilgi ayrımının ortaya çıkardığı güçlükler de Stoacılar için söz konusu olmaz. Çünkü Stoacılara göre her türlü bilginin kaynağı duyumdur ve kavramlar ile akıl son tahlilde duyumlara indirgenebilir. Üçüncü ve son olarak Stoacı evren tasarımında doğa ve insan aynı yapıda oldukları ve aynı yasalara tabi bulundukları için Stoacılar insanı, onun doğa içindeki yerini, ahlâkî konum ve özelliğini açıklamak için fazladan bazı ilkelere ihtiyaç duymazlar.</p>

  <h3 class="h30"><a id="ncx1075"></a><a id="a124"></a>Stoacı Psikolojinin Kökenleri</h3>

  <p class="p0">Platon&rsquo;un ruhu, doğası bakımından, &lsquo;kendiliğinden hareketin ilkesi&rsquo; olarak tanımladığını görmüştük. Platon&rsquo;un hareket kavramı içine her türlü değişmeyi soktuğunu, ruhu, beslenme, büyüme, üreme gibi en temel biyolojik-fizyolojik faaliyetlerden başlayarak arzu etme, isteme, öfkelenme, heyecanlanma, duyum gibi geniş anlamda psişik olaylara kadar uzanan, bunlara ek olarak sadece insana ait olan düşünme, akıl yürütme gibi daha dar ve asıl anlamında zihin süreçlerini de içine alan çok geniş ve plastik bir kavram olarak kullandığını görmüştük.</p>

  <p class="p0">Bunun yanı sıra Platon varlıkları canlılar ve cansızlar olarak ikiye ayırmakta, cansız veya inorganik şeylerin kendiliğinden bir harekete sahip olmadıklarını, kendi dışlarındaki ilkeler tarafından hareket ettirildiklerinden ruhları olmadığını söylemekteydi. Aynı ilkeye dayanarak bitkilerin de asıl veya gerçek anlamda ruha sahip olmadıklarını, onların beslenme, büyüme gibi faaliyetlerini &lsquo;doğa&rsquo; diye adlandırdığımız daha genel bir kavramla açıklamanın doğru olacağını düşünmekteydi.</p>

  <p class="p0">Platon&rsquo;un bundan başka &ldquo;duyusal dünya-akılsal dünya&rdquo; ayrımını temele alarak ruhu akılsal dünyaya ait bir varlık olarak tanımladığını, onun madde-dışı, tinsel, dolayısıyla öncesiz-sonrasız bir töz olduğunu söylediğini görmüştük. Ancak bu görüşün daha sonra benzeri görüşü savunan Descartes gibi Platon için de ruh-beden ilişkilerini açıklama konusunda ciddi bir güçlüğe yol açtığına işaret etmiştik.</p>

  <p class="p0">Platon sadece ruhun doğasından söz etmemiş, aynı zamanda onun türleri, kısımları veya yetilerine ilişkin son derece işlenmiş bir kuram ortaya atmıştı. Bu kurama göre üç ayrı tür ruh veya insan ruhunda birbirinden farklı üç ayrı kısım vardı. Bunlar arzulayan, öfkeli ve düşünen veya akıllı ruhlardı. Platon özellikle birinci ile üçüncü yani arzulayan ruhla akıllı ruh arasında ciddi bir çatışmanın varlığını kabul etmekte ve bu çatışmayı ahlak kuramının temeline yerleştirmekteydi. Ayrıca Platon, bu ruhlara insan vücudunda ayrı yerler tahsis edecek kadar da ileri gitmekteydi. Buna göre düşünen ruhun veya aklın yeri beyin, öfke sahibi olan ruhun yeri göğüs, arzulayan ruhun yeri ise karın idi.</p>

  <p class="p0">Platon&rsquo;un hayvan ve insan ruhlarının dışında bir de &lsquo;alem ruhu&rsquo;nun varlığını kabul ettiğini de biliyoruz. Ona göre göksel cisimlerin her birinin bir ruhu ve aklı olduğu gibi, evrenin de bir bütün olarak ruhu vardı. Bu ruh evrenin Tanrı&rsquo;nın elinden çıkmış, kendinden hareketli, canlı, akıllı, ölümsüz, tek kelimeyle mükemmel, tanrısal bir varlık olduğunun hem göstergesi, hem de güvencesiydi.</p>

  <p class="p0">Aristoteles&rsquo;in başka konularda olduğu gibi psikolojisinde de esas olarak Platon&rsquo;u takip ettiğini, ancak diğer alanlarda olduğu gibi bu konuda da özgün dehasının ürünü olan bazı değişiklikler yaptığını görmüştük. Bu değişiklikler içinde en önemlisi, Aristoteles&rsquo;in ruhu, Platon&rsquo;dan farklı olarak kendi başına var olması veya ayakta durması mümkün olmayan Form&rsquo;a indirgemesi ve onu bedenin bir işlevi kılmasıydı. Öte yandan Aristoteles, Platon&rsquo;dan farklı olarak bir &lsquo;alem ruhu&rsquo;nu kabul etmemekteydi. Ayrıca Aristoteles, ruhun farklı yetilerini Platon gibi onun ayrı kısımları veya ayrı ruhlar olarak görmek yerine bir aynı hiyerarşinin üstteki altındakini içeren farklı aşamaları veya basamakları olarak ele almaktaydı.</p>

  <p class="p0">Stoacıların psikolojilerinde bazı noktalarda Platon veya Aristoteles&rsquo;le uyuştukları, bazılarında ise onlardan ayrıldıklarını görmekteyiz Genel olarak söylemek gerekirse onlar psikolojisi Aristoteles&rsquo;ten çok Platon&rsquo;a yakındır. Ancak onlar bazı özel noktalarda Platon&rsquo;dan çok Aristoteles&rsquo;in ruh öğretisini izlemektedirler. Bu arada fazla önemli olmayan, ayrıntı ile ilgili bazı konularda kendi aralarında da bazı görüş ayrılıkları içinde oldukları görülmektedir.</p>

  <p class="p0">Stoacılıkla Platonculuğun gerek bilgi kuramı gerekse varlık anlayışı bakımından birbirlerinden çok farklı, hatta zıt ilkelere, tezlere veya varsayımlara dayanan iki felsefi sistem olduğunu biliyoruz. Bununla birlikte onlar arasında genel dünya görüşleri bakımından Stoacılıkla Aristotelesçilik arasında olduğundan daha büyük bir benzerlik, bir düşünce ve duygu birliği olduğunu söyleyebiliriz. Bu şüphesiz onların Tanrı ve Tanrı-evren ilişkileri konusunda benzer bir bakış açısına, dinsel diye adlandırabileceğimiz ortak bir paradigmaya sahip olmalarından ileri gelmektedir.</p>

  <p class="p0">Daha önce birkaç kez işaret ettiğimiz gibi, Platon&rsquo;un Tanrı&rsquo;sının evrene aşkın bir varlık olmasına karşılık Stoacıların Tanrı&rsquo;sı onun içkin ilkesidir. Öte yandan Platon&rsquo;un Tanrı&rsquo;sının madde-dışı, tinsel bir varlık olmasına karşılık Stoacıların tanrılarını ateşe, &lsquo;sıcak nefes&rsquo;e, kısaca tamamıyla maddî, tamamıyla cisimsel bir şeye özdeş kıldıklarını biliyoruz. Üçüncü olarak Platon&rsquo;un Tanrı&rsquo;sının, özellikle <span class="t12">Timaios&rsquo;un</span> Tanrı&rsquo;sının evreni kendi dışında bulunan bir dünyayı, İdealar dünyasını göz önünde tutarak inşa etmesi veya meydana getirmesine karşılık, Stoacıların varlığını savundukları Tanrı&rsquo;nın dışında veya üstünde böyle bir dünyanın veya ilkenin varlığını kabul etmediklerini; tersine bu Tanrı&rsquo;nın kendisinin planlı, amaç güden varlık yani Akıl, Logos olarak evrenin tözünü veya özünü teşkil ettiğini savunduklarını da söyledik.</p>

  <p class="p0">Ancak aralarındaki bu önemli farklılıklara rağmen Platon&rsquo;la Stoacıların evrenin genel yapısı, anlamı ve kaderi hakkında hayati öneme sahip bir ana görüşü benimsediklerini görmekteyiz. Bu, evrenin <span class="t12">tanrısal olduğu veya Tanrı</span>&rsquo;nın <span class="t12">damgasını, izini taşıdığı</span> görüşüdür. Aristoteles&rsquo;in evrenle ilgilenmeyen, hatta onu bilmeyen Tanrı&rsquo;sına karşılık olarak Platon ve Stoacıların Tanrı&rsquo;sı, evrenin varlığının ve yapısının açıklayıcı nedeni, evrenin kendisi ise tümüyle O&rsquo;nun eseridir. Bu görüşün en önemli sonucu hem Platon&rsquo;un, hem Stoacıların sahip oldukları ve şimdiye kadar sık sık üzerinde durduğumuz içinde bulunduğumuz evrenin &ldquo;<span class="t12">mümkün olan en mükemmel evren</span>&rdquo; olduğu görüşleridir. Nihayet iki tarafça ortak olarak paylaşılan ve bu ilk iki görüşle yakından ilişkili olan bir diğer önemli görüş, <span class="t12">tanrısal inayet</span> kavramıdır: Gerek Platon gerekse Stoacılar evrenin veya varlığın hem bütünü hem de parçaları bakımından tanrısal bir inayet veya ilginin varlığını gösterdiğine inanmaktadırlar.</p>

  <p class="p0">Her ne kadar Platon evrendeki cansız güçlerle canlı güçler, hareketlerinin ilkelerini kendilerinde taşımayanlarla kendiliğinden bu ilkelere sahip olanlar, kısaca maddeyle ruh arasında bir ayrım yapmaktaysa da, bir yandan ruhu her türlü hareketin ilkesi kılmakta diğer yandan hareket kavramı içine evrende meydana gelen her türlü değişmeyi sokmakta ve böylece cansız varlıkların hareketlerinin ilkesini de onlarda değil, ruhu olan başka varlıklarda bulmaktadır. Bu Platon&rsquo;da <span class="t12">evrende olup biten her şeyin temelinde ruhun bulunduğunu ve ruhun kendisinin de özü itibariyle bilinçli bir varlık olmasından dolayı evrenin tümünün akılsal olarak yönetildiği</span> anlamına gelmektedir ki, Stoacıların da ana tezi budur.</p>

  <p class="p0">Bir bütün olarak Platon ve Aristoteles&rsquo;le Stoacıları karşılaştırırsak aralarındaki en büyük farkın Platon&rsquo;la Aristoteles&rsquo;in bir çokluk gördükleri veya görmek istedikleri her alanda Stoacıların bir birlik görmelerinde veya bu alana bir birlik getirme çabası içinde bulunmalarında yattığını söyleyebiliriz. Stoacılıkla Aristotelesçilik arasında bu genel yaklaşım farkının bazı özel örneklerine değinmiştik. Stoacı ruh kuramında bu farklılığın bir başka örneğiyle karşılaşmaktayız.</p>

  <p class="p0">Platon ve Aristoteles&rsquo;in evrende, cansız varlıklarla canlılar, canlılar içinde bitkilerle hayvanlar, hayvanlar arasında akıl sahibi olmayan varlıklarla akıllı hayvan yani insan arasında yaptığı ayrımlar, Stoacılar tarafından fazla önemli görülmemektedir. Eğer dünyanın iki ana ilkesi varsa ve bu ilkelerden biri olan edilgin madde hiçbir zaman ve hiçbir parçasında veya örneğinde diğer ilke olan sıcak nefes, ruh, Tanrı veya akıldan yoksun değilse, tersine tümüyle onun tarafından nüfuz edilip yönetilmekteyse, bunun anlamı nedir? Hiç şüphesiz bu, evrendeki bütün varlıkların <span class="t12">tözsel bakımdan aynı yapıya sahip oldukları</span> ve varlıklar arasında cansızlar ve canlılar diye yapılan ayrımın fazla ciddi veya önemli bir temeli olmadığı anlamına gelir. Daha basit bir ifadeyle söylemek gerekirse, bu temel görüşün sonucu olarak Stoacılar evrenin kendisinin bütünü itibariyle canlı, akıllı olduğu gibi onu meydana getiren her şeyin de canlı, akıllı olmak durumunda olduğunu kabul etmek etmek zorundadırlar. Bu ise her şeyin ruhu olduğu, Platoncu terminolojiyle her şeyin kendi içinde hareket ilkesine sahip olduğu anlamına gelir ki, bu açıdan Stoacılığın kelimenin en gerçek anlamında bir ruhçuluk (animizm) olduğunu söylememiz mümkündür.</p>

  <h3 class="h30"><a id="ncx1089"></a><a id="a125"></a>Ruhlar Hiyerarşisi</h3>

  <p class="p0">Stoacıların bu genel tezleri çeşitli varlıklar veya varlık türleri arasında daha önce işaret ettiğimiz türden bazı ayrımlar yapmalarına engel olmaz. Daha önce etkin ilkenin veya &lsquo;sıcak nefes&rsquo;in yapısı ve özelliklerinden söz ettiğimizde değindiğimiz gibi, Stoacılar varlık veya onunla aynı şey demek olan doğada birbirinden farklı üç ana varlık türünün ayırt edilmesinin mümkün olduğu düşüncesindedir. Bu üç farklı varlık türünün temelinde olan, onları birbirlerinden ayıran ilkeleri ise sırasıyla şu terimlerle ifade etmektedirler: ı) Yunanca &lsquo;sahip olma&rsquo; ve &lsquo;ayakta tutma, bir arada tutma&rsquo; anlamına gelen bir fiilden türetilmiş bir isim olan ve &lsquo;özellik&rsquo;, &lsquo;varlık tarzı&rsquo; veya &lsquo;yapı&rsquo;yı ifade eden &lsquo;heksis&rsquo;; ıı) Yunanca &lsquo;doğa&rsquo; anlamına gelen &lsquo;physis&rsquo;; ııı) nihayet asıl anlamında &lsquo;ruh&rsquo;u işaret eden &lsquo;psykhe&rsquo;.</p>

  <p class="p0">Stoacılara göre bunlardan ilki yani &lsquo;özellik&rsquo;, &lsquo;varlık tarzı&rsquo; veya &lsquo;yapı&rsquo; anlamına gelen &lsquo;heksis&rsquo;, evrendeki bütün doğal varlıklara veya tözlere nüfuz ederek onların birliklerini sağlayan, onları ayakta tutan, dağılmalarını önleyen ilke olarak, &lsquo;sıcak nefes&rsquo;tir. Örneğin, bu demirin sertliğini veya gümüşün beyazlığını oluşturan şeydir. Stoacılar bu kavramı veya onunla işaret ettikleri ilkeyi aynı zamanda inorganik varlıkları organik varlıklardan, bitki ve hayvanlardan ayıran şey olarak tanımlamaktadırlar.</p>

  <p class="p0">Buna karşılık bir bitkinin birliğini sağlayan birleştirici ilke olması bakımından &lsquo;sıcak nefes&rsquo;, Stoacılar tarafından, daha özel bir terimle, &lsquo;doğa&rsquo; (physis) terimiyle karşılanmaktadır. Stoacılara göre &lsquo;doğa&rsquo;, örneğin bir bitkiyi sahip olduğu beslenme ve kendiliğinden büyüme özelliği bakımından cansız bir şeyden, bir taştan veya ağaç kütüğünden ayıran şeydir.</p>

  <p class="p0">Hayvanlara gelince, Stoacılar onları bu ilk iki gruptaki varlıklardan farklı olarak &lsquo;ruh&rsquo; (psykhe) denen özel birleştirici ilkeye sahip bir varlık türü olarak tanımlamaktadırlar. Hayvanların &lsquo;physis&rsquo;inin hayvanların hayatının sindirim, solunum, büyüme gibi salt fizyolojik işlerinden sorumlu olmasına karşılık onların ruhları, Platon&rsquo;da olduğu gibi, esas olarak onların &lsquo;kendiliğinden hareketleri&rsquo;nin ilkesidir. Öte yandan hayvanların sahip oldukları ruh denen bu birleştirici ilke de Stoacılar için ilk iki grupta varlığını gördüğümüz &lsquo;sıcak nefes&rsquo;ten başka bir şey değildir; yalnız Stoacılar bu &lsquo;sıcak nefes&rsquo;e, cansız varlıklar ve bitkilerde olmayan özel, daha yüksek veya asıl anlamda &lsquo;ruhsal&rsquo; faaliyetlerin, kendiliğinden hareketin ve bu hareketin türleri olarak arzu etmenin, duyumun vb. ilkesi olmak bakımından &lsquo;ruh&rsquo; adını vermenin doğru olacağı düşüncesindedirler.</p>

  <p class="p0">İnsan söz konusu olduğu zaman ise onun, bütün bunlardan farklı ve onların üstünde &lsquo;akıl&rsquo; veya &lsquo;zihin&rsquo; (nous) dediğimiz bir yetiye sahip olduğunu kabul etmemiz gerekir ki, Stoacılar bunu da özel olarak &lsquo;ruhun üst yetisi&rsquo; veya &lsquo;egemen yeti&rsquo; (nous hegemenikon) olarak adlandırmanın uygun olacağını düşünmektedir.</p>

  <p class="p0">Origenes&rsquo;ten aldığımız bir pasaj Stoacıların sözünü ettiğimiz dörtlü ruh ayrımını açık bir biçimde ortaya koymaktadır:</p>

  <p class="p4"><span class="t13">&ldquo;Hareketli şeyler arasında bazılarının yalnızca dıştan hareket ettirilmesine karşılık, bazılarının hareket nedenleri onların kendi içlerinde bulunur. Birinciler ağaç kütükleri, taşlar ve yalnızca &lsquo;heksis&rsquo; tarafından bir arada tutulan maddî varlıklar gibi şeyleri içine alırlar... Buna karşılık bitki ve hayvanların hareketlerinin nedeni onların kendi içlerinde bulunur ve doğa (physis) veya ruh (psykhe) tarafından ayakta tutulan her şeyde de durum böyledir. Stoacılar bu sonuncu türden şeyler içinde de bazılarının kendilerinden ötürü (out of themselves) bazılarının ise kendileriyle (by themselves) hareket ettiklerini söylerler. Birinciler ruha sahip olmayan şeyler, ikinciler ise ruhu olan şeylerdir. Ruhu olan [veya ruha sahip olan] şeyler, kendilerinde bir izlenim ortaya çıktığında ikinci türden hareket ederler... Akıllı hayvana gelince, o, bu izlenimlerden etkilenen doğasına ek olarak aynı zamanda onlar üzerinde yargıda bulunan, uygun bir şekilde eylemde bulunmak üzere onlardan bazısını reddedip bazısını kabul eden bir akla da sahiptir&rdquo; (LS, 53 A).</span></p>

  <p class="p0">Stoacıların ruh anlayışı, bedenle ruh arasında yapısal bir ayrım yapmaması, canlıların gerçekleştirdiği farklı faaliyet türlerini açıklamak üzere varlığını kabul ettiği farklı ruhları yani besleyici (bitkisel), duyusal (hayvansal) ve akıllı (insani) ruhları, ruhun asli birliğine zarar vermeyecek bir şekilde bir merdivenin basamakları olarak ele alması, Platon&rsquo;un tersine insanda duyum ile düşünce arasında kategorik bir ayrım yapmaması, düşünceyi duyuma dayalı, ama ondan derece bakımından üstün bir şey olarak görmesi açısından Aristotelesçi şemayı izlemektedir. Ancak Stoacılığın diğer alanlarda olduğu gibi bu alanda da deyim yerindeyse Aristoteles&rsquo;ten daha ileri gittiği, Aristoteles&rsquo;in <span class="t12">hiyerarşi</span> ve <span class="t12">süreklilik</span> tesis etmek istediği her yere bunları aşan bir <span class="t12">birlik</span> ve <span class="t12">eştürdenlik</span> getirmek istediği görülmektedir.</p>

  <p class="p0">Stoacı psikolojiyi Aristotelesçi psikolojiden ayıran diğer özel bir görüş, yukardaki pasajda görüldüğü gibi Aristoteles&rsquo;in bitkilerle ilgili olarak bitkisel diye adlandırdığı bir ruhun varlığını kabul etmesine karşılık, Stoacıların bitkilerin beslenme, büyüme gibi faaliyetlerini herhangi bir ruha değil, yalnızca doğaya (physis) maletmeleridir.</p>

  <p class="p0">Stoacıların bu son görüşlerinin, insan yavrusunun gelişmesinin hangi döneminde ruha sahip olduğuna ilişkin ilginç bir başka görüşleri tarafından da desteklendiğini görmekteyiz: Stoacılar insan yavrusunun anne karnında yani embriyo safhasında &lsquo;ruh&rsquo;a değil, &lsquo;doğa&rsquo;ya sahip olduğunu, ancak doğum anında bu doğanın ruha dönüştüğünü ileri sürmektedir. Bu ise Stoacıların anne karnında bulunan embriyonunun hayat ve gelişmesini açıklamak için ruh kavramına ihtiyaç duymadıkları, bunun için, bitkilerin beslenme ve büyümelerini açıklamak için kendisine başvurdukları &lsquo;doğa&rsquo; kavramını yeterli gördükleri anlamına gelmektedir (LS, 53 B).</p>

  <p class="p0">Stoacılar içinde yaşadıkları dönemin gelişen fizyolojisinin ortaya koyduğu verilerin tersine, heyecan da dahil olmak üzere bütün zihin hallerinin merkezi olarak yüreği kabul etmektedir. Daha açık bir şekilde söylersek onlara göre ruhun, daha doğrusu onun en üst kısmı olan egemen yetinin, aklın yeri beyin değil, yürektir. Bunun nedenini ise Krizippos&rsquo;un bu konudaki şu sözlerinden çıkarabilmekteyiz:</p>

  <p class="p4"><span class="t13">&ldquo;Bizim bir ve aynı şeyle nefes aldığımız ve yaşadığımız apaçıktır. Biz doğal nefesi solumaktayız. O halde aynı nefesle hayatta tutulmaktayız. Öte yandan biz ruh sayesinde yaşamaktayız. O halde</span> <span class="t14">ruh, doğal nefesle bir ve aynı şeydir</span><span class="t13">... Ruhun kısımları yürekteki merkezlerinden bir su kaynağından çıkar gibi çıkarlar ve bütün bedene yayılırlar. Onlar bedenin bütün uzuvlarını, organları hayat nefesiyle doldururlar ve onları sayısız farklı güçlerle yönetip denetlerler. Böylece beslenme, büyüme, yer değiştirme, duyum ve eylem içtepisi (impulse) meydana gelir. Ruh kendine has işlevleri olan duyuları... duydukları şeyi kendisine ileten habercileri olarak bedenin her yanına gönderir ve kendisi bir kral gibi bu habercilerin verdikleri haberler üzerine yargıda bulunur&rdquo; (LS, 53 G).</span></p>

  <p class="p0">Burada açık bir şekilde görüldüğü gibi Stoacılar önce ruhla (sıcak) nefes arasında tam bir özdeşlik kurmaktadırlar. Öte yandan &lsquo;sıcak nefes&rsquo; veya &lsquo;hayat nefesi&rsquo; (vital breath) olarak tanımladıkları ruhun merkezinin yürek olduğunu düşünmekte ve ruhun kısımlarının bu merkezden (kan aracılığıyla) bütün bedene yayıldığını, böylece bedenin her tarafının hayatla veya ruhla dolduğunu ileri sürmektedirler. Stoacılara göre insanın beslenme, büyüme, hareket, duyum, düşünme gibi bütün faaliyetleri, bu hayati ruhlar sayesinde ve onların bir eseri olarak gerçekleşmektedir. Duyu organları ve duyular tarafından yaşanan bütün duyumlar yine aynı yolla yüreğe gelmekte ve orada bir kral gibi tahtında oturup ülkesini yönetmek üzere habercilerinin kendisine getirecekleri haberleri bekleyen &lsquo;egemen yeti&rsquo; veya akıl tarafından yargılanarak karara bağlanmaktadır.</p>

  <p class="p0">Stoacıların ruhu yürekten çıkarak bedenin her tarafına, bütün organlara akan, yayılan, genişleme veya büzülme, daralma kabiliyetine sahip sıcak bir nefes, hayat nefesi olarak maddî-fiziksel bir şey gibi ele alan bu anlayışlarının yansımasını ruhun kısımlarını bir ahtapotun kolları veya bir örümceğin ağıyla karşılaştıran bir benzetmede de bulmaktayız. Aetius bu benzetmeyle ilgili olarak şu bilgiyi vermektedir:</p>

  <p class="p4"><span class="t13">&ldquo;Stoacılar &lsquo;egemen yeti&rsquo;nin, ruhun izlenimler, tasdikler, algılar ve içtepileri meydana getiren en yüksek kısmı olduğunu söylerler. Onlar ona &lsquo;akıl yürütme yetisi&rsquo; de derler. [Onlara göre] bu egemen yetiden çıkan ve bir ahtapotun kolları (veya bir örümceğin ağı) gibi vücudun her tarafına yayılan yedi kısmı vardır. Bunların beşi görme, koklama, işitme, dokunma ve tad alma duyularıdır. Görme, egemen yetiden gözlere uzanan bir nefestir, işitme yine aynı yetiden kulaklara uzanan nefestir .. Geri kalanlardan birine &lsquo;tohum&rsquo; denir ve o egemen yetiden cinsel organlara yayılan nefestir. Stoacıların konuşma diye adlandırdıkları diğeri ise egemen yetiden yutağa, dile ve diğer uygun organlara uzanan nefestir &ldquo;(LS, 53, H).</span></p>

  <h3 class="h30"><a id="ncx1105"></a><a id="a126"></a>Ruhun Üst Yetisi: Akıl</h3>

  <p class="p0">Bu son sözlerle Stoacı psikolojinin en önemli kısmına, dar anlamda ruhun veya aklın işlevleri kuramına geçmekteyiz. Stoacıların gerek hayvanlar gerekse insanlarda ruhun başlıca iki hareketi, etkinliği veya işlevi olduğunu ileri sürdükleri görülmektedir. Stoacılar bunları en genel olarak &lsquo;izlenim&rsquo; ve &lsquo;içtepi&rsquo; veya etki ve tepki olarak adlandırmaktadırlar. İzlenimin ne olduğunu biliyoruz: O, ruhun dış bir nesnenin doğrudan etkisine uğraması ve bu etkilenme sonucu ruhta meydana gelen şeydir. Philon onu özlü bir biçimde &ldquo;duyum aracılığıyla zihne baskı yapan dış bir nesnenin onda meydana getirdiği etki&rdquo; olarak tanımlamaktadır (LS, 53 P). İçtepiye gelince, o, en genel olarak &lsquo;ruhun bu izlenime veya etkiye gösterdiği tepki&rsquo; olarak tanımlanabilir. Bu izlenim-içtepi mekanizması hayvanlar ve insanlarda bir ölçüde farklı bir biçimde kendini göstermektedir. Ancak Stoacılara göre bu farklılığı fazla keskin bir biçimde de ele almamak gerekir.</p>

  <p class="p0">Stoacılar, ruhu olmakla birlikte aklı olmayan (non-rational) hayvanların yani insan dışındaki bütün hayvanların sadece izlenimlere ve bu izlenimlere karşı gösterdikleri içtepilere veya tepkilere sahip olduklarını düşünmektedirler. Başka deyişle onlarda içtepileri, etkilere anında ve bir anlamda otomatik-mekanik olarak verilen tepkiler olarak ele almamız gerekmektedir. Özel olarak akıl sahibi olan varlığa yani insana gelince, Stoacıların insanla ilgili olarak bu basit izlenim-içtepi veya etki-tepki mekanizmasını aşan üçüncü bir unsurun varlığını kabul ettikleri anlaşılmaktadır. Bu üçüncü unsur, onların bilgi kuramlarını anlatırken sözünü ettiğimiz &lsquo;onama&rsquo; veya &lsquo;reddetme&rsquo; unsurudur: Stoacılar hayvanlardan farklı olarak insan ruhunun veya onun egemen kısmı olan aklın dıştan aldığı bir izlenimle, kendi ifadeleriyle &lsquo;birlikte yürüme&rsquo;, ona &lsquo;katılma&rsquo; veya ondan kaçınma, onu reddetme doğrultusunda ayrı bir güce sahip olduğunu düşünmektedirler.</p>

  <p class="p0">Bununla birlikte insanı hayvandan ayıran bu özelliği fazla abartmadan, insanla hayvan arasında izlenim-içtepi mekanizmasının işleyişinde ortak olan noktayı vurgulamamızda yarar vardır. Bu ortak nokta, her iki varlıkta da tepkinin etki tarafından başlatılması ve yine her iki varlıkta onun amaçlı veya bir amacı gerçekleştirmeye yönelik bir şey olmasıdır.</p>

  <p class="p0">Bu amaç, hayvanlarda <span class="t12">onların kendilerini koruma içgüdülerini tatmine yönelik uygun veya faydalı &lsquo;davranış&rsquo;;</span> insan söz konusu olduğunda ise <span class="t12">doğru, erdemli, iyi diye adlandırılması mümkün ve gerekli olan &lsquo;eylem</span> &rsquo;dir.</p>

  <p class="p0">Bu amaç, hayvanlarda onların <span class="t12">bilinç-dışı doğalarının eseri</span> olmasına karşılık insanda <span class="t12">aklın, onun onaylayan veya reddeden yargısının sonucu</span> olarak ortaya çıkmaktadır.</p>

  <p class="p0">Bu konuda geniş bilgi veren Diogenes Laertius&rsquo;a göre Stoacılar &lsquo;canlı bir varlığın ilk içgüdüsünün, doğanın daha başlangıçta onun içine koyduğu kendini koruma içgüdüsü&rsquo; olduğunu söylemektedirler. Bu çerçevede olmak üzere Krizippos &ldquo;her canlının sahip olduğu ilk şeyin, kendi yaratılışı ve bu yaratılışının bilinci&rsquo; olduğunu söylemiştir. Çünkü doğanın canlıyı kendine yabancı kılması beklenemez. Geriye onu oluşturan doğanın onu kendine yakın kıldığını söylemek kalmaktadır. Böylece ona zararlı şeyler doğa tarafından ondan uzak tutulur ve ona uygun olanların yine doğa tarafından ona yaklaşmasına izin verilir&rdquo; (DL, VII, 85).</p>

  <h3 class="h30"><a id="ncx1112"></a><a id="a127"></a>İçgüdü-Akıl İlişkileri</h3>

  <p class="p0">Bir hayvanın dışardan aldığı bir etkiye, izlenime gösterdiği tepkinin gerisinde kendisini koruma içgüdüsü bulunmaktadır. Bu içgüdüye uygun olarak hayvan kendine zararlı olandan kaçınıp yararlı olana yaklaşır. Akıl sahibi insanda ise <span class="t12">içgüdünün yerini akıl tutar.</span> İnsan da kendı dışından bir nesnenin etkisi sonucu bir izlenime sahip olduğunda buna cevap olarak bir tepki gösterir. Ancak bu tepki, artık içgüdüsel veya doğal değil, akıllı veya bilinçli bir tepkidir. Aslına bakılırsa doğa veya Tanrı veya &lsquo;sıcak nefes&rsquo;in, <span class="t12">temel amacı bakımından insanla hayvan arasında bir ayrım yapmadığını söylemek doğru olacaktır;</span> çünkü o hem hayvana, hem insana kendini koruma, kendisi için yararlı olana yaklaşma, zararlı olandan kaçınma yönünde aynı eğilimi vermiştir. Ancak insan bu eğilimi içgüdüsüyle değil aklıyla yerine getirir; bunun sonucu olarak insan için doğaya uygun yaşamak, artık onun içgüdüsüne değil, &lsquo;aklına uygun yaşaması&rsquo;dır. Akıl bunu <span class="t12">hem kendisi hem evrenin doğası hakkında doğru bilgi edinmek ve bu bilgiye dayanarak doğru eylemde bulunmak suretiyle gerçekleştirir.</span> O bu bilgiye dayanarak neden kaçınması, neyin peşinden gitmesi gerektiğine karar verir. Stoacı terminolojide bu, daha önce işaret ettiğimiz gibi, &ldquo;egemen ilkenin dışardan aldığı izlenime onayını vermesi veya onu reddetmesi&rdquo; anlamına gelir (DL, VII, 86-87).</p>

  <p class="p0">Plutarkhos&rsquo;a göre Krizippos, insanda bulunan bu gücü, eylemi emretme veya reddetme yönündeki iki farklı ve zıd görüntüsü bakımından &lsquo;emredici&rsquo; ve &lsquo;yasaklayıcı &rsquo; akıl olarak da adlandırmıştır:</p>

  <p class="p4"><span class="t13">&ldquo;İnsani içtepi, insana eylemi emreden akıldır... yasaklayan akıl ise onu reddeden akıldır&rdquo; (LS, 53 R).</span></p>

  <h3 class="h30"><a id="ncx1116"></a><a id="a128"></a>Arzu-Akıl İlişkileri</h3>

  <p class="p0">Peki insanın akıllı eyleminde arzunun veya iradenin rolü nedir? Stobaios&rsquo;un izlenim-içtepi mekanizmasıyla ilgili verdiği bilgiden, Stoacıların bu konuda arzu veya iradeye akıl veya yargıdan bağımsız olarak <span class="t12">neredeyse hiçbir rol</span> verdirmedikleri ortaya çıkmaktadır:</p>

  <p class="p4"><span class="t13">&ldquo;Stoacılar içtepiyi harekete geçiren şeyin uygun bir işlevi doğrudan harekete geçirme gücüne sahip bir izlenim olduğunu söylerler. İçtepi, cins bakımından, ruhun herhangi bir şeye doğru hareketidir. Tür bakımından o hem akıllı hayvanlarda, hem de akılsız olanlarda ortaya çıkan içtepiyi ifade eder. Ancak bu farklı türlerin özel bir adı yoktur. Çünkü</span> <span class="t14">arzu</span><span class="t13">,</span> <span class="t14">akılsal bir içtepi değildir,</span> <span class="t13">sadece onun bir türüdür. Akılsal içtepiyi</span> <span class="t14">düşüncenin eylem alanında bir şeye yönelen hareketi</span> <span class="t13">olarak tanımlamak doğru olacaktır. Bunun tersi reddetmedir&rdquo; (LS, 53 Q).</span></p>

  <p class="p0">Aristoteles&rsquo;in ahlak felsefesini incelerken, onun ruhu akıllı ve akıl-dışı olmak üzere ikiye ayırdığını, akıllı olan kısmı da yine asıl anlamında akıl veya akıllı olan kısımla akıl-dışı olmakla birlikte bir anlamda akıldan pay alma, ona uyma yeteneğine sahip kısım olarak yine ikiye ayırdığını görmüştük. Aristoteles dar anlamda akılsal olmamakla birlikte aklı takip etme, ona uyma veya ona karşı çıkma gücüne sahip bir şey olarak tanımladığı bu yeteneği insani eylem alanının ana ilkesi olarak kabul etmekteydi. Bu Aristoteles&rsquo;in ahlak felsefesini ele alırken özel olarak üzerinde durduğumuz gibi onun, Sokrates&rsquo;ten farklı olarak <span class="t12">eylemin esas ilkesi olarak arzuyu veya iradeyi almasından</span> ileri gelmekteydi. Aristoteles bu görüşüne uygun olarak doğru eylemi, <span class="t12">akıllı bir arzunun</span> veya arzuya sahip bir aklın eseri olarak tanımladığını ve böylece Sokrates&rsquo;in doğru bilgiyi doğru eylemin biricik faili olarak ele alan ahlâkî entelektüalizmini reddettiğini görmüştük.</p>

  <p class="p0">Ancak Stoacıların bu konuda yeniden Sokrates&rsquo;e döndükleri anlaşılmaktadır. Onlar, arzuyla akıl arasında kategorik bir ayrım yapmakta ve <span class="t12">akıl-sahibi olmayan hayvanların sadece arzuya sahip olmalarına karşılık, akıl sahibi insanların arzularından söz edilemeyeceğini</span> ileri sürmektedirler. Bu, onların <span class="t12">bütün insani tepkileri ancak akılsal tepkiler</span> yani tasdik ve reddetme tepkileri olarak ele aldıklarını göstermektedir. Öyle anlaşılmaktadır ki, Stoacılar insanda akılsal yargının dışında herhangi bir arzu olamayacağını ve bizim her şey gibi <span class="t12">arzularımızdan da akılsal veya entelektüel olarak sorumlu olduğumuzu</span> düşünmektedirler. Bu görüş doğal olarak Stoacıların hem Platon&rsquo;un üç kısımlı ruhunu hem de bütün arzuları aklın kontrolü altında gerçekleşen akılsal fiiller, aklın fiilleri olarak almalarından dolayı onun ruhun arzulu kısmı ile akıllı kısmı arasındaki varlığını ileri sürdüğü ve ahlakının temeline koyduğu çatışma olgusunu reddetmeleri anlamına gelmektedir.</p>

  <p class="p0">Stoacılığın tarihsel gelişiminde bu görüşün özel olarak erken dönem Stoacıları tarafından ortaya atıldığı, Krizippos&rsquo;un bu yönde en ileri bir noktaya gittiği ve &ldquo;insanda egemen ilkenin tümüyle akılsal olduğu için arzulayıcı veya öfkeli ruh diye bir şeyin olmadığı&rdquo;nı ileri sürdüğü haber verilmektedir. Stoacılığın orta dönemine mensup olan Panaitios ve Poseidonios ise insan deneyinde akıl-dışı unsurların rolünü hiç hesaba katmadığı için, Krizippos&rsquo;un bu kuramını reddetmişlerdir. Modern zamanlarda da birçok Stoa araştırmacısı da yine bu aşırı entelektüalizminden ötürü Krizippos&rsquo;u eleştirmeye devam etmektedir.</p>

  <p class="p0">Platon&rsquo;un, Sokrates&rsquo;in öğrencisi olmasına, erdem, mutluluk konusunda onun görüşlerini izlemesine rağmen ruh kuramında, insan ruhunda birbirinden ayrı ve birbirleriyle çatışma içinde bazı kısımların olduğu, ahlâkî davranışın ancak akıllı kısmın diğer arzulu ve öfkeli kısımlara üstün gelmesi veya onları kendi amaçlarına boyun eğdirmesiyle gerçekleşebileceği ana tezine dayandığını biliyoruz. Stoacıların ahlâk kuramının temelinde bulunan ruh kuramı ise daha az çatışmacı olup, ahlâkî bakımdan daha iyimser bir bakış açısına sahiptir; çünkü <span class="t12">o, insan ruhunun özünü sadece akim oluşturduğu görüşüne dayanmaktadır.</span> Bu görüşün doğal ahlâkî sonucu ise herkesin akıldan pay aldığı için, akıllarını doğru kullanmaları veya doğru akla, sağlıklı akla (right reason) dayanmaları durumunda bütün insanların erdemli ve mutlu olmalarının mümkün olduğu tezi olacaktır.</p>

  <p class="p0">Bu arada deneyci bilgi kuramlarının da bu tezlerinde Stoacılara destek olduğunu görmekteyiz. Stoacılar insan aklının deney sonucu ve ancak 14 yaşına doğru tam olarak ortaya çıktığını düşünmektedirler O halde zamanla ve deney, eğitim, alışkanlık sonucu insanlar akla ulaşmakta, akıllı olmaktadır. Stoacılar Platon&rsquo;dan farklı olarak, doğuştan bilgiye inanmadıkları gibi <span class="t12">doğuştan akla, doğuştan iyi veya kötüye de inanmamaktadır.</span> Onlara göre kimse annesinden iyi veya kötü olarak dünyaya gelmediği gibi yine hiç kimse doğuştan bilge veya cahil değildir. Stoacılara göre aptallar veya deliler hariç normal insanlar, normal bir zaman süresi içinde ve yine normal deneylerden geçerek normal akıla, sağ veya sağlıklı akıla ulaştıklarında doğaları gereği sahip olabilecekleri bilgilere, bilgeliğe ve mutluluğa da ulaşabilirler.</p>

  <p class="p0">Sonuç olarak erken dönem Stoacıları bilgeyle, bilge olmayan kişi arasında kategorik bir ayrım yapmakla birlikte ne akıl, ne bilgelik ne de mutluluğun kimsenin tekelinde olmadığını düşünmektedirler. Platon ve Aristoteles&rsquo;in seçkinciliklerinin tersine bu evrenselcilik, bir yandan Roma&rsquo;nın antik Yunan sitesinin partikülarizmini aşan siyasi evrenselciliğine daha uygun düşerken, diğer yandan Roma dünyası içinde ortaya çıkacak Hıristiyanlığın dini evrenselciliği için de elverişli bir zemin hazırlamıştır. Bununla birlikte Hıristiyanlığın dini evrenselciliğini bütün insanların <span class="t12">ortak bir akla değil,</span> tümüyle başka bir şeye, Tanrı&rsquo;nın oğlu olan İsa&rsquo;nın varlığına ve misyonuna iman etmesine dayandıracağını, insanı kurtaracak olan şeyin akıldan değil, saf ve samimi imandan geçtiğini savunacağına dikkat çekmeyi de ihmal etmemek gerekir.</p>

  <p class="p0">&nbsp;</p>
</body>
</html>
