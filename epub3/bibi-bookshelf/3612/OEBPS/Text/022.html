<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Aslında Epikuros&rsquo;ta bir siyaset felsefesinden söz edilemez. Epikuros&rsquo;ta kendi dönemine kadar Yunan filozoflarında özellikle Platon ve Aristoteles&rsquo;te gördüğümüz ahlakla siyaseti bir arada ele alma geleneği tamamen ortadan kalkmaktadır. Kuşkusuz bunun daha önce işaret ettiğimiz gibi, Yunan dünyasında siyasal bir yönetim biçimi olarak sitenin ortadan kalkması veya geri plana itilmesiyle bir ilgisi vardır. Öte yandan, bu eksikliğin deyim yerindeyse bir tür telafisi olarak Epikuros&rsquo;ta toplum, daha doğrusu küçük toplum, cemaat, dostlar topluluğu üzerinde büyük bir ilgi vardır.</p>

  <h3 class="h30"><a id="ncx507"></a><a id="a64"></a>Politik Siteye Karşı Cemaat veya Küçük Topluluk</h3>

  <p class="p0">Epikuros, Aristoteles&rsquo;in insanın doğuştan siyasal bir varlık olduğu temel görüşüne katılmamaktadır. Hatta insanların topluluk halinde yaşamaya başlamadan önce uzun bir süre birbirlerinden ayrı, birbirlerine karşı düşmanca bir hayat sürmüş olduklarını düşünmektedir. Ancak insan için faydasından ötürü aile, cemaat gibi küçük topluluklar yanında büyük toplumun da gerekli olduğunu kabul etmektedir. Bu konudaki görüşüyle de, her türlü topluluğa ve toplumsal kuruma karşı çıkan Kiniklerden ayrılır.</p>

  <p class="p0">Epikuros&rsquo;un elimizde bulunan yazılarında doğrudan siyasetle ilgili tek bir cümle vardır. Bu cümlesinde ise &lsquo;bilge insanın kendisini alışılagelen mesleklerle, siyasetin hapishanesinden kurtarması gerektiği&rsquo;ni söylemektedir (VS, 57). Diogenes Laertius da Epikuros&rsquo;un <span class="t12">Hayatlar</span> adlı kitabının birinci cildinde bilge insana siyasete girmeyi yasakladığını belirtmektedir (DL, X, 119). Dolaylı olarak siyasetle ilgili olan iki yerde ise Epikuros siyasal hırsın nedeninin başka insanlara karşı korunma elde etmek olduğunu söylemekte, ancak bunun her zaman mümkün olmadığını veya başka yollarla elde edilebileceğini hatırlatmaktadır. Ona göre başka insanlardan korunmanın, güvenliği elde etmenin en saf yolu gerçekte sakin bir hayat sürmek ve bunun için insanların çoğunluğundan ayrılmaktır. (TÖ, 6,7,14).</p>

  <h3 class="h30"><a id="ncx510"></a><a id="a65"></a>Cemaatin veya Küçük Topluluğun İlkesi Olarak Dostluk</h3>

  <p class="p0">Buna karşılık Epikuros birçok yerde bir başka ilke, küçük toplumsallık ilkesi olarak niteleyebileceğimiz dostluğun büyük değeri ve öneminden söz etmektedir:</p>

  <p class="p4"><span class="t13">&ldquo;Bilgeliğin tüm hayatı mutlu kılmak için sağladığı şeyler arasında en büyüğü, dostluğa sahip olmaktır&rdquo; (TÖ, 27).</span></p>

  <p class="p4"><span class="t13">&ldquo;Soylu adam, en çok bilgelik ve dostluğa sahip olan adamdır: Bunlardan birincisi (yani bilgelik) ölümlü, diğeri (yani dostluk) ölümsüz olan iyidir&rdquo; (VS, 78).</span></p>

  <p class="p4"><span class="t13">&ldquo;Dostluk, hepimize uyanmamızı ve birbirimizi kutlamamızı söyleyerek yeryüzünde dans eder&rdquo; (VS, 52).</span></p>

  <p class="p0">Epikuros bu sözlerinde görüldüğü gibi dostluğa çok önem vermekle birlikte, onun değerini sağlayan şeyler arasında bize sağladığı yararları vurgulamaya özel bir özen göstermektedir. Nitekim bazen dostluğun kendisi için aranan, kendisi bakımından değerli olan bir şey olduğunu söylemekle birlikte, daha çok onun bize sağladığı faydalar üzerinde durmayı tercih etmektedir:</p>

  <p class="p4"><span class="t13">&ldquo;Bilgeliğin verdiği mutluluğu meydana getiren şeyler arasında hiçbiri dostluktan daha büyük, daha verimli ve daha haz verici değildir&rdquo; (İKÜ, 1, 65).</span></p>

  <p class="p4"><span class="t13">&ldquo;Her dostluk, kendisi bakımından arzu edilir bir şeydir; ancak onun kaynağı, sağladığı faydalardır&rdquo; (VS, 23).</span></p>

  <p class="p4"><span class="t13">&ldquo;Kalıcı dost ne her zaman fayda peşinde koşandır ne de dostluğu hiçbir zaman faydayla ilişki içine sokmayan. Çünkü birinci, dostluğu bir değiş tokuş konusu yapar, ama ikincisi de insanın geleceğe ilişkin bütün ümitlerini ortadan kaldırır&rdquo; (VS, 39).</span></p>

  <p class="p4"><span class="t13">&ldquo;Bu dünyada her türlü ebedi veya uzun süreli kötülük korkusunu yenme cesaretini bize veren aynı inanç, dostluğun bu dünyadaki hayatımızda en güçlü koruyucumuz olduğunu söyler&rdquo; (İKÜ, 1, 68).</span></p>

  <p class="p0">O halde, Epikuros&rsquo;un topluluk hayatını ve onun temelinde bulunan dostluk kavramını, yine ahlakının temel ilkesiyle uyumlu bir şekilde açıkladığını söyleyebiliriz: Dostluk özü itibariyle yararlı olduğu, insana güven, ruh huzuru, endişesiz bir hayat imkânı sağladığı için değerlidir.</p>

  <p class="p0">Daha sonraki Epikurosçuların dostluğun doğası üzerinde Epikuros&rsquo;un bu görüşünü bazı değişikliklerle devam ettirmiş oldukları anlaşılmaktadır. Cicero&rsquo;nun <span class="t12">İyiler ve Kötülerin Sınırları Üzerine</span>&rsquo;de verdiği bilgiye göre, Akademik Septikler tarafından Epikurosçulara, hazzı en yüksek değer olarak kabul ettiklerine göre, dostluğun varlığını reddetmeleri gerektiği yönünde bir itiraz yapılmıştır. Bir kısım Epikurosçu bu itiraza genel olarak erdemler konusunda olduğu gibi yani dostluğun hazdan ayrılamayacağı, sağlamış olduğu hazlardan ötürü değerli olduğu yönünde cevap vermişlerdir. Buna göre yalnız başına, dostsuz bir hayat gizli tehdit ve tehlikelerle doludur. Dolayısıyla akıl insana bunlara karşı korunmak için dost kazanması gerektiğini söyler. Dostlara sahip olmak, insana güven, dolayısıyla gelecekle ilgili sağlam bir haz kazanma ümidi verir. Böylece nefret, kıskançlık ve küçümsenmenin hazza engel olan şeyler olmalarına karşın, dostluk bizim kendimiz ve dostlarımız için en büyük haz sağlayıcı şeydir.</p>

  <p class="p0">Ancak, bu görüşü ileri süren Epikurosçular şu noktayı da vurgulamayı ihmal etmemiştir: Hayatta dostluk olmaksızın sürekli bir mutluluk kazanmak ne kadar imkânsızsa, dostlarımızı kendimiz kadar sevmeksizin de dostluğu korumamız mümkün değildir. Onlara göre, dostluk sıkı bir şekilde hazza bağlı olmakla birlikte, onda bir özgecillik (altruism), insanın başkalarını, dostlarını kendisi kadar sevmesi gibi durumlar ortaya çıkmak zorundadır. Bundan dolayı bilge insan, kendisine karşı duyduğu şeyleri dostlarına karşı da duyan kişidir.</p>

  <p class="p0">Cicero&rsquo;ya göre, bazı Epikurosçular ise Akademi Şüpheciliğinin Epikurosçulara yönelttiği yukarda sözünü ettiğimiz eleştiriden kaçınmak için daha az cesur yani deyim yerindeyse daha az tutarlı bir yol izlemiştir. Onlar, insanı başka insanlarla ilişkiye iten nedenin başlangıçta haz sağlama arzusu olduğunu, ancak bu arzunun eseri olarak ortaya çıkan ilişkinin zamanla derinleşerek hazzı aşan bir boyut kazandığını, böylece kendilerinden bir fayda gelmese bile, dostların kendileri için sevilmeye başlandığı görüşünü benimsemişlerdir.</p>

  <p class="p0">Nihayet üçüncü bir grup Epikurosçular bundan da farklı bir görüş ileri sürmüş, bilge insanların dostlarını kendilerinden daha az sevmemek konusunda bir tür bir anlaşma yapmış olduklarını savunmuşlardır. Cicero bu anlaşmanın ayrıntıları hakkında başka bir bilgi vermemektedir. Ancak bunun şimdi ele alacağımız adalet konusundaki anlaşmaya benzer bir anlaşma olduğu anlaşılmaktadır (İKÜ,1, 66-70).</p>

  <h3 class="h30"><a id="ncx525"></a><a id="a66"></a>Büyük Toplumun İlkesi Olarak Adalet</h3>

  <p class="p0">Epikuros&rsquo;un <span class="t12">Temel Öğretiler</span>&rsquo;de adaletin doğası, kaynağı ve işlevi konusunda son derece önemli bazı sözleriyle karşılaşmaktayız. Bu sözlere göre;</p>

  <p class="p4"><span class="t13">&ldquo;adalet özü itibariyle insanlar arasında birbirlerine zarar vermemek ve zarar görmemek için [yaptıkları] bir çıkar anlaşmasıdır&rdquo; (TÖ, 31).</span></p>

  <p class="p4"><span class="t13">&ldquo;Adalet, hiçbir zaman kendi başına var olan bir şey olmamıştır; o her zaman şu veya bu yerde birbirleriyle ilişki içinde olan insanların birbirlerine zarar vermemek için yaptıkları bir anlaşma olmuştur&rdquo; (TÖ, 33).</span></p>

  <p class="p4"><span class="t13">&ldquo;Adaletsizlik, kendi başına kötü bir şey değildir; bu tür eylemleri cezalandırmakla görevli insanların dikkatinden kaçamama korku ve şüphesidir&rdquo; (TÖ, 34).</span></p>

  <p class="p4"><span class="t13">&ldquo;Karşılıklı olarak birbirlerine zarar vermeme yönünde bir anlaşma yapma kabiliyetine sahip olmayan yaratıklarla ilgili olarak ne adalet vardır ne de adaletsizlik; birbirlerine zarar vermeme yönünde bir anlaşma yapmaktan aciz olan veya böyle bir anlaşma yapmak istemeyen halklarla ilgili olarak da durum aynıdır&rdquo; (TÖ, 32).</span></p>

  <p class="p0">Bu dört cümlenin kendi aralarında son derecede tutarlı olduğu, bir bütün olarak adalet hakkında son derece bilinçli ve Epikuros&rsquo;un felsefesinin diğer kısımlarıyla aynı derecede uyumlu bir kuramı dile getirdikleri görülmektedir. Bu kurama göre adalet, bir kendinde iyi değildir. O, yalnızca faydalı bir fikir ve bu fikrin sonucu olarak faydalı bir kurum ve uygulamadır. Bu fikrin temelinde insanların tümüyle insani olan koşulları ve ihtiyaçları bulunmaktadır. İnsanın temel ihtiyacı, başkasından zarar görmeme, varlığını güven içinde sürdürmedir. Bu ihtiyaç, zamanla insanları birbirlerine zarar vermeme yönünde bir anlaşmaya götürmüştür. Adalet fikri ve uygulaması ancak bu anlaşmanın sonucunda <span class="t12">tarihsel olarak</span> ortaya çıkmıştır. Bu anlaşmayı yapmaktan aciz varlıklar, örneğin hayvanlar veya insanlarla hayvanlar arasında bir adaletten söz edilemez. Ayrıca, böyle bir anlaşma yapmayı istemeyen insanlar arasında da adalet diye bir şey yoktur. Bu anlaşmanın olmadığı yerde, adaletten söz edilemeyeceği için doğal olarak <span class="t12">doğal haklar</span> diye bir şey de söz konusu değildir.</p>

  <p class="p0">Epikuros, yukardaki sözlerinde görüldüğü gibi, adalet hakkındaki bu görüşünü adaletsizlik veya haksızlık kavramına uygulamaktan da çekinmemektedir. Buna göre adaletsizlik veya haksızlık da kendinde veya kendisi bakımından bir kötülük değildir; onu kötülük yapan veya kötü olmasını doğuran şey, sonucudur. Başka türlü söylersek, haksızlık yapan kişileri cezalandırmakla görevli yetkililerin, bu haksızlığı bir gün veya bir şekilde keşfedeceği düşüncesinin insanda yarattığı korku veya şüphe duygusudur. Bu görüşün mantıkî sonucu ise keşfedilme korkusu olmaksızın veya keşfedilme tehlikesi önlenerek yapılacak herhangi bir haksızlığın, haksızlık ya da kötülük olmayacağı olacaktır.</p>

  <p class="p0">Bununla birlikte Epikuros, böyle bir durumun, pratik olarak pek mümkün olmadığını da düşünmektedir. Çünkü,</p>

  <p class="p4"><span class="t13">&ldquo;toplumsal sözleşmenin herhangi bir maddesini gizlice ihlal eden bir insanın binlerce defa yakalanmamış olsa bile yakalanmayacağından emin olması imkânsızdır. O hayatının sonuna kadar yakalanmayacağından hiçbir zaman emin olamayacaktır&rdquo; (TÖ, 35).</span></p>

  <p class="p0">O halde bizim açımızdan bir kötülük olmamakla birlikte hiçbir zaman yakalanmayacağımızdan emin olamayacağımız için adaletsiz davranmamamız akıllıca bir şey olacaktır.</p>

  <h3 class="h30"><a id="ncx536"></a><a id="a67"></a>Adalet, Yalnızca Yararlı Olandır</h3>

  <p class="p0">Ne var ki, bu Epikuros&rsquo;ta her türlü yasanın tamamen keyfi, tamamen uylaşımsal olduğu veya olması gerektiği anlamına da gelmemektedir, çünkü insanları adil davranışlara veya yasalara iten neden, birbirlerinden zarar görmeme ihtiyacıdır. Bu ihtiyaç ise <span class="t12">gerçektir</span> ve <span class="t12">hayatidir.</span> O halde Epikuros&rsquo;un ve Epikurosçuların bu ihtiyacı karşılayacak olan yasaların, bu anlamda gerçek veya doğru, adil yasalar olacağını savunmalarında herhangi bir tutarsızlık olmayacaktır. Nitekim Epikuros, farklı toplumların, farklı zamanlarda birbirlerinden farklı yasaları olabileceğini ve bunlarla ilgili olarak bir uylaşımdan (convention) söz etmenin mümkün olduğunu kabul eder; ama onların <span class="t12">insanların yaşama ve korunma ihtiyacına cevap vermeleri, bu bakımdan yararlı şeyler olmalarının uylaşımsal bir şey olmadığını</span> hatırlatmaya özel bir özen gösterir:</p>

  <p class="p4"><span class="t13">&ldquo;Adalet, genel olarak herkes için aynıdır, çünkü</span> <span class="t14">karşılıklı ilişkilerde yararlı olduğu görülen</span> <span class="t13">şeydir. Ancak ülkenin özelliklerine ve çeşitli koşullara bağlı olarak uygulamasında o, şartlara göre değişir&rdquo; (TÖ, 36).</span></p>

  <p class="p0">Böylece bir ülkede belli bir dönem için yararlı olan yasalar, şartların değişmesi sonucu, artık yararlı olmaktan çıkabilir; ama bu yasaların geçerli oldukları söz konusu dönemde adil olmadıkları anlamına gelmez. O, yalnızca bu yasaların <span class="t12">karşılıklı ilişkilerde yararlı oldukları sürece</span> adalete uygun oldukları, daha sonra yararlı olmaktan çıkınca da artık adalete uygun olmaktan çıktıkları anlamına gelir (TÖ, 37-38).</p>

  <p class="p0">Epikuros&rsquo;un adaletin kaynağı ve nesnel statüsü hakkındaki bu görüşü, ahlâkî değerlerde doğanın ve uylaşımın rolü üzerine Sofistlerin daha önce üzerinde durduğumuz tartışmalarını ve onların bu konuda yaptıkları bazı ayrımlarını hatırlatmaktadır. Platon&rsquo;un <span class="t12">Devletinde</span> adı geçen Sofist Glaukon da, insanların birbirlerine zarar vermeme yönünde bir anlaşmalarından söz etmişti. Ancak Glaukon&rsquo;un kuramında insanlar doğa halinde yaşadıklarında, başkalarına yaptıkları haksızlıklardan daha çok haksızlıklara uğradıklarını gördükleri için böyle bir anlaşmaya gitmek ihtiyacını duymaktaydılar. Glaukon&rsquo;da cezalandırılma tehdidine maruz kalmayacak kadar güçlü olan birinin böyle bir anlaşmaya katılması akıllıca bir şey değildi. Oysa Epikuros <span class="t12">hiç kimsenin</span> böyle bir şansa, dolayısıyla hakka sahip olmadığını düşünmektedir. Daha önce 35. özdeyişinde gördüğümüz gibi Epikuros, toplumsal sözleşmeyi gizlice ihlal eden birinin hiçbir zaman yakalanmayacağından emin olamayacağını, bunun ise onun hayatını sürekli olarak tehdit altında tutacağı, huzurunu ortadan kaldıracağı görüşündedir. O halde hayatını huzurlu, endişe ve kaygılardan uzak geçirmek isteyen birinin doğal güvenliğini bu anlaşmada bulacağını düşünmesi <span class="t12">doğal</span> olacaktır.</p>

  <p class="p0">Böylece, Epikuros için dostluk ve adalet arasında önemli bir benzerlik olduğu anlaşılmaktadır. Bu, onların kaynak ve amaçları bakımından benzer olmalarından ileri gelmektedir: <span class="t12">Adalet, dostluğun küçük toplulukta hedeflediği şeyi büyük toplulukta, toplumda gerçekleştirmeyi amaçlayan şeydir.</span> Bununla birlikte adaletin dostluğa oranla daha duygusuz, daha soğuk olması söz konusudur. Çünkü Epikuros&rsquo;a göre dostlukta adalette olmayan bir şey, karşılıklı güven vermeyi aşan bir şeyin de ortaya çıktığı görülmektedir. Bu, dostların birbirlerine karşı duydukları sıcak sevgidir. Bilge bir insanın, yasa koyucunun dikkatinden kaçma imkânı söz konusu olduğunda yasalara aykırı bir şeyi yapmaktan kaçınıp, kaçınmayacağı sorusuna karşılık olarak; bunun cevaplandırılması kolay olmayan bir soru olduğunu söyleyen Epikuros, dostluk söz konusu olduğunda bazen insanın dostunu kendisi gibi düşünmesini, dostundan alması yerine ona vermesini, hatta kendi çıkarını dostunun çıkarına feda etmesini öğütlerken muhtemelen bu noktaya işaret etmektedir.</p>

  <h3 class="h30"><a id="ncx542"></a><a id="a68"></a>Uygarlığın Ortaya Çıkışı ve Gelişmesi</h3>

  <p class="p0">Lucretius da adalet ve sözleşmenin doğalarının ne olduğu konusunda Epikuros&rsquo;un bu görüşlerini izlemekte, ancak bu arada daha genel olarak uygarlığın ortaya çıkışı ve gelişmesi ile ilgili olarak bize son derece ayrıntılı tarihsel bir açıklama sunmaktadır. Buna göre insan ırkı başlangıçta şimdikinden çok farklı, tümüyle güvensiz bir ortam içinde bulunmakta ve insanlar son derece zor doğal şartlar altında vahşi hayvanlarınkine benzer bir hayat sürdürmekteydi. Bu dönemde onlar doğa karşısında tümüyle çaresizdiler; henüz ne ateşi tanıyorlar, ne avladıkları hayvanların postlarını giysi olarak kullanmayı veya içinde güven altında oturacakları kulübeler yapmayı biliyorlardı. Henüz ortak yarar diye bir kavrama sahip olmadıkları için toplumsal alanda bu duruma yasalardan yoksun olmaları karşılık olmaktaydı.</p>

  <p class="p0">Ancak daha sonra insan ırkı yavaş yavaş yumuşamaya başlamıştır. Bu ikinci dönemde ateş bulunmuş, insanlar kulübeler yapmayı, hayvanların derileriyle örtünmeyi öğrenmişlerdir. Bu dönemde kadınlar erkeklerle birleşmeye, aileler meydana getirmeye ve çocuklar korunarak yetiştirilmeye, komşular arasında dostluklar da ortaya çıkmaya ve insanlar birbirlerine zarar vermemelerinin hepsi için yararlı bir şey olduğunu yine bu dönemde sezmeye, kavramaya başlamışlardır. Bunun sonucunda ortada henüz <span class="t12">anlaşmalar olmamakla birlikte</span> önemli sayıda insan grubu birbirlerine zarar vermeme yönünde <span class="t12">gizli bir anlaşma</span>nın kurallarına uymaya başlamışlardır.</p>

  <p class="p0">Bu gelişmenin arkasından yavaş yavaş büyük topluluklar ortaya çıkmıştır. Bunu kralların varlığı izlemiş ve onlar kendi korunmaları için şehirler, kaleler inşa etmeye başlamışlardır. Bunu da toplumda özel mülkiyetin ortaya çıkması ve altının keşfi takip etmiştir. Bu iki önemli tarihsel olay toplumdaki gücün zenginlerin eline geçmesine yol açmıştır. Bu olayın sonucunda da krallar öldürülmüş ve sürekli bir iç savaş durumuna girilmiştir. Bazı akıllı insanlar bunun böyle devam edemeyeceğini gördükleri için insanların başkalarına zarar vermemesi ve başkalarından zarar görmemesi için artık <span class="t12">yazılı yasalar</span> ortaya koymanın gerekli olduğunu düşünmüşlerdir. Yasalar tarafından cezalandırılma korkusu ile insanlar sakinleşmeyi ve birbirlerine zarar vermemeyi öğrenmişlerdir. Böylece herkesin diğeri üzerine üstünlük sağlama isteği sonucu ortaya çıkan çatışma va savaş durumunun yerini toplumda insanların gönüllü olarak yasalara ve onun yarattığı kurumlara boyun eğmesi olayı almıştır (5. 923-1025, 1100-1155).</p>

  <p class="p0">Lucretius&rsquo;a göre insanoğluna ateş bir tanrı tarafından verilmediği, sanatlar tanrılar tarafından öğretilmediği gibi insanlar söz konusu yasaları da tanrılardan almamıştır. Bütün diğerleri gibi siyasi kurumları, yasaları da kendi bilgi ve tecrübesiyle, kendi sağduyusu ve aklı sayesinde insanın kendisi yaratmıştır. Toplumun kendisi gibi yasalar da, tarihsel bir evrimin sonucu ortaya çıkmıştır. İnsanoğlu nasıl kulübeler yapmayı, hayvanların derileriyle örtünmeyi, aile kurmayı zamanla ve aklı, deneyi ve birikimi sonucu öğrenmişse karşılıklı olarak birbirine zarar vermemek yönünde anlaşmalar, sözleşmeler yapmayı, yasalar meydana getirmeyi ve cezalandırılma korkusuyla onlara uymayı da aynı nedenlerle, aynı yollardan geçerek, aynı süreç sonucunda öğrenmiştir. <span class="t12">İnsanın tarihi, insanın kendisinin yarattığı bir tarihtir</span> ve bu tarih, Hesiodos&rsquo;un zannettiği veya ileri sürdüğü gibi bir gerilemenin, bozulmanın değil, <span class="t12">bir evrimin ve ilerlemenin tarihidir.</span></p>

  <p class="p0">&nbsp;</p>
</body>
</html>
