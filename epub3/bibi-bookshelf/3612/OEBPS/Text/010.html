<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Epikuros İlkçağ&rsquo;ın en verimli yazarlarından biridir. Diogenes eserlerinin sayısı bakımından onun kendisinden önce gelmiş olan bütün yazarları geçtiğini söylemekte ve bu eserlerin sayısının üç yüz civarında olduğunu belirtmektedir. Diğer yandan yazıları içinde başka yazarlardan yapılmış hiçbir alıntının bulunmadığını vurgulayarak Epikuros&rsquo;un yazılarının bir başka özelliğini daha dile getirmektedir. Diogenes, Stoacı filozof Krizippos&rsquo;un çok yazma açısından Epikuros&rsquo;a özendiğini, ancak bunu beceremediğini, bu yüzden çoğu kez kendini tekrar ettiğini, aceleciliğinden ötürü yazılarını düzeltmeden bıraktığını, başkalarından yaptığı alıntıların ise tek başlarına kitaplarını dolduracak kadar çok olduğunu sözlerine ekleyerek iki filozof arasında yaptığı karşılaştırmayı Epikuros&rsquo;un lehine bitirmektedir.</p>

  <p class="p0">Diogenes aralarında en iyileri olarak nitelediği kırk bir tanesinin adlarını da verdiği, Epikuros&rsquo;un eserlerinin büyük bir kısmının popüler yazılarından ve mektuplarından oluştuğunu söylemektedir. Buradan ana eserinin <span class="t12">Doğa Üzerine</span> adını taşıyan ve otuz yedi kitaptan oluşan bir dizi olduğu anlaşılmaktadır. Bunu <span class="t12">Ölçüt Üzerine</span> adlı bilgi kuramıyla ilgili bir incelemesi, <span class="t12">Hayatlar Üzerine, Erek Üzerine, Seçme</span> <span class="t12">ve Kaçınma Üzerine</span> başlıklı ahlak felsefesiyle ilgili kitaplar topluluğu takip etmektedir. Bu arada <span class="t12">Doğa Filozoflarına Karşı, Megaralılara Karşı, Teophrastos&rsquo;a Karşı</span> adlarını taşıyan bir dizi polemik eserinden de söz edilmektedir. Mektuplarının çoğu, elimizde bulunan örneklerinden görüldüğü kadarıyla, öğretisini özetlemekte veya onları belli ölçüde ayrıntılı olarak açıklamaktadır.</p>

  <p class="p0">Ancak bu eserlerden günümüze çok az kısmı kalmıştır. Bunlar şunlardır: Felsefesinin ana alanlarına ilişkin görüşlerini özetlediği ve Diogenes&rsquo;in de Epikuros&rsquo;a ayırdığı kitabına almış olduğu üç mektup yani sırasıyla Epikuros&rsquo;un metafiziğini özetlediği <span class="t12">Herodotos&rsquo;a Mektup;</span> kabaca doğa felsefesinin veya daha dar olarak atmosfer olayları hakkındaki öğretisinin ana hatlarını verdiği <span class="t12">Pyhtokles&rsquo;e Mektup;</span> temel çizgileriyle ahlak felsefesini özetlediği <span class="t12">Menoikeus&rsquo;a Mektup;</span> yine esas olarak ahlak felsefesine ilişkin özlü sözlerini içeren kırk fragmandan meydana gelen <span class="t12">Temel Öğretiler</span> (<span class="t12">Kuriai Doksa</span>)<span class="t12">;</span> Vatikan kütüphanesinde muhafaza edilen 15. yüzyıldan kalma bir yazma içinde bulunmuş, Epikuros&rsquo;a ve diğer Epikurosçulara ait seksen bir alıntıdan meydana gelen <span class="t12">Vatikan Sözleri</span> (<span class="t12">Vaticanae Sententiae</span>) ile Herculaneum&rsquo;da bulunmuş bazı papirüsler içinde yer alan <span class="t12">Doğa Üzerine</span> adlı eserinden çıkarılmış bazı fragmanlar.</p>

  <p class="p0">Bunlara Epikuros&rsquo;un düşünceleri ve görüşleri hakkında bilgi veren daha sonraki bazı yazarları ve onların eserlerinde Epikuros&rsquo;a ve düşüncelerine ayırmış oldukları kısımları eklememiz gerekir.</p>

  <p class="p0">Bu yazarların başında hiç şüphesiz Epikuros&rsquo;un ölümünden yaklaşık iki yüzyıl sonra yaşamış olan ve kendisinden daha önce söz ettiğimiz Romalı şair Lucretius gelmektedir. Ateşli bir Epikuros hayranı olan Lucretius, <span class="t12">Şeylerin Doğası Üzerine</span> (<span class="t12">De Rerum Natura</span>) adını taşıyan ve altı kitaptan meydana gelen ünlü didaktik şiirinde atomlar, onların hareketi, ruh ve bedenin yapısı, duyum ve düşüncenin nedeni ve doğası, insan kültürünün gelişmesi gibi konularda Epikuros&rsquo;un görüşlerini en geniş biçimde ortaya koymuştur. Bu görüşler arasında Epikuros&rsquo;un kendi eserlerinden bildiğimiz görüşlerinin yanı sıra, Epikuros&rsquo;un eserlerinde karşılaşmadığımız ve bazı atomların doğru boyunca hareketlerinden sapma yönündeki bir eğilime (klinamen) sahip oldukları yönündeki orijinal öğreti de vardır. Lucretius orijinal bir düşünür olmadığı için, bu öğretinin de aslında Epikuros&rsquo;un kendi öğretisi olduğu kabul edilmektedir. Böylece haklı olarak Lucretius&rsquo;un bu eserinde verdiği açıklamaların Epikurosçuluk hakkındaki bilgilerimizi önemli ölçüde genişletici ve tamamlayıcı bir nitelik taşıdığı kabul edilmektedir.</p>

  <p class="p0">Epikuros ve Epikurosçuluk hakkında ikinci derecede önemli kaynaklarımız ise yukarda işaret ettiğimiz Diogenes Laertius yanında Cicero, Seneca, Sextus Empiricus ve Plutarkhos gibi antik yazarlardır</p>

  <p class="p0">Cicero yalnız Epikuros için değil, diğer Helenistik felsefe okulları yani Stoacılık ve Septiklik için de en önemli ikincil bir kaynaktır. Cicero, İÖ. 1. yüzyılda yaşamış, Orta Stoacı dönemin önemli bir temsilcisi olan Poseidonos&rsquo;la Yeni Akademi döneminin önemli bir filozofu olan Antiokhos&rsquo;la tanışmış, şüpheci bir filozof olan Larisalı Philon&rsquo;un öğrencisi olmuş ve hayatının son üç yılında kendisini tümüyle edebi ve felsefi incelemelere vermiştir. Cicero, felsefi olarak Yeni Akademi döneminin şüpheciliğini benimser. Bilgi konusunda şüphecidir, ama ahlak konusuna daha pozitif bir açıdan yaklaşır. Epikurosçu ahlaka ahlak-dışı olduğu gerekçesiyle karşı çıkar. Stoacıların sertliği ve dar görüşlülüğü kendisini rahatsız etmekle birlikte, onların ahlak ve teoloji konusundaki görüşlerini büyük bir sempatiyle karşılar. Hayatının son iki yılında yazmış olduğu üç eseri, <span class="t12">İyiler ve Kötülerin Sınırları Üzerine</span> (De Finibus Bonorum et Malorum), <span class="t12">Tanrıların Doğası Üzerine</span> (De Natura Deorum) ve <span class="t12">Academica,</span> zamanının mevcut üç felsefe okulu yani Stoacılık, Epikurosçuluk ve Septiklik üzerine geniş bilgi veren bir tür felsefe tarihi ya da felsefe ansiklopedisi olma özelliğine sahiptir. Cicero bu eserlerde diğer felsefe okulları yanında Epikurosçuluğun doğa ve ahlak felsefesi ile Tanrı öğretisi hakkında bize büyük ölçüde eleştirici, ama aynı ölçüde önemli ve değerli bilgiler verir, açıklamalarda bulunur.</p>

  <p class="p0">Seneca ise İS. 1. yüzyılda yaşamış, Epiktetos ve Marcus Aurelius&rsquo;la birlikte Stoacılığın son dönemi içinde yer almış, resmen Stoacılığı benimseyen bir filozoftur. Bununla birlikte Epikuros&rsquo;a karşı belli bir saygısı ve sempatisi vardır. Lucillius&rsquo;a yazmış olduğu ilk ahlak mektuplarının çoğunu &ndash;bu mektuplar <span class="t12">Ahlâk Üzerine Mektuplar</span> (veya <span class="t12">Ahlâkî Mektuplar</span>) başlığı altında bir araya getirilmişlerdir&ndash; Epikurosçu bir özdeyişle bitirmekten hoşlanır.</p>

  <p class="p0">İsa&rsquo;dan sonra yaklaşık 200&rsquo;lerde (2. yüzyılın ikinci ve 3. yüzyılın ilk yarısında) yaşamış olan Sextus Empiricus esas itibariyle İlkçağ Septikliği ile ilgili en önemli kaynaktır. Günümüze kadar kalmış olan üç eserinde (<span class="t12">Pironculuğun Ana Görüşleri, Dogmatiklere Karşı</span> ve <span class="t12">Bilginlere Karşı</span>) bir yandan kendi zamanına kadarki Septikliğin tarihi ve öğretileri ile ilgili geniş bilgi verirken diğer yandan Septiklerin kendilerine karşı çıktığı ve <span class="t12">Dogmatikler</span> olarak nitelediği diğer felsefe okullarının, bu arada Epikuros ve Epikurosçuluğun, çeşitli alanlarda ortaya atmış oldukları pozitif tezleri veya iddialarını ele alır ve onlar hakkında önemli bilgi ve açıklamalarda bulunur.</p>

  <p class="p0">Plutarkhos da Roma döneminde yaşamış (İS. yaklaşık 50-125) ve bazı popüler denemeler, eserler kaleme almıştır. Bunlar arasında, Roma dünyasının önde gelen kişileriyle, Yunan dünyasında onların benzeri olan kişiler arasında yaptığı karşılaştırmaları içiren <span class="t12">Paralel Hayatlar'ı</span> özellikle ünlüdür. Plutarkos esas olarak Platoncudur ve Stoacılık gibi Epikurosçuluğa da karşıdır. Ancak Stoacılarla ilgili olarak en önemli ikinci dereceden kaynaklarımızdan biri olduğu gibi özellikle <span class="t12">Colotes&rsquo;e Karşı</span> (Adversus Colotem) &ndash;ki Colotes bir Epikurosçudur&ndash; adlı eserinde, devlete hizmet etmeyi veya devletin yargılarını kendi kişisel mutluluğunun üzerinde görmeyi reddetme yönündeki Epikurosçu görüşlere karşı çıkışıyla Epikurosçuluğun bu konudaki tezlerini anlamamıza yardımcı olacak bazı bilgiler vermektedir.</p>

  <p class="p0">Nihayet bu kaynaklara ünlü Aristoteles yorumcuları, Afrodisyaslı Aleksandros&rsquo;u, Simplikios&rsquo;u, ilk Hıristiyan kilise babalarından İskenderiyeli Clemens&rsquo;i-Clemens&rsquo;in <span class="t12">Çeşitlemeler</span> (Stromata) adlı eseri kendisinden önceki Yunan filozofları ve onların görüşleri hakkında son derecede geniş bilgi içeren bir tür felsefe tarihi veya felsefe ansiklopedisi niteliğindedir - ve daha az önemli olmak üzere Aetius, Stobaios gibi diğer bazı İlkçağ doksograflarını eklememiz gerekir.</p>

  <p class="p0">Helenistik dönem felsefe okullarına ve bu okullara mensup filozoflara ait tüm önemli metinler (Diogenes Laertius, Cicero, Seneca, Sextus Empiricus, Plutarkhos ve diğer yazarların eserlerindeki ilgili kısımlar) modern iki önemli çalışmada bir araya getirilerek İngilizceye çevrilip yayınlanmış bulunmaktadır. Bunlar A. A. Long ve D. N. Sedley&rsquo;in ilk kez 1987 yılında yayınlamış oldukları <span class="t12">Helenistik Filozoflar</span> (<span class="t12">The Hellenistic Philosophers</span>) adını taşıyan kitaplarıyla Brad lnwood ve L. P. Gerson&rsquo;un bundan hemen bir yıl sonra yayınlamış oldukları <span class="t12">Helenistik Felsefe, Giriş Niteliğinde Okuma Parçaları</span> (<span class="t12">Hellenistic Philosophy: Introductory Readings</span>) adlı eserleridir.</p>

  <p class="p0">Şimdi, bu çalışmada ele aldığımız filozofların kendi eserleri, kendi düşünceleri ve onlar hakkında verilen bilgilerle ilgili olarak dayandığımız bu metinlere yapacağımız göndermeler hakkında kısaca bilgi verelim.</p>

  <p class="p0">Diogenes Laertius&rsquo;a dayandığımız yerlerde şimdiye kadar izlediğimiz aynı gönderme sistemini kullanmaya devam edeceğiz (DL, X, 31 gibi). Daha önce değindiğimiz gibi Epikuros&rsquo;un üç mektubu ve <span class="t12">Temel Öğretiler&rsquo;i</span> Diogenes&rsquo;in bu eserinde Epikuros&rsquo;a ayrılmış olan X. Kitapta tümüyle alıntılanmış bulunmaktadır. Özel olarak bu mektuplara ve <span class="t12">Temel Öğretiler&rsquo;e</span> atıfta bulunduğumuz yerlerde Diogenes Laertius&rsquo;taki ilgili paragraf numaralarına işaret etmekle yetineceğiz (<span class="t12">Herodotos&rsquo;a Mektup,</span> 35 gibi). Epikuros&rsquo;un daha sonra bulunmuş olan ve İlkçağ yazarları tarafından zikredilmemiş olan <span class="t12">Vatikan Sözleri</span> ve <span class="t12">Doğa Üzerine</span> adlı eserine atıfta bulunduğumuz durumlarda ise bu eserleri özel olarak belirteceğiz.</p>

  <p class="p0">Long-Sedley, yukarda belirttiğimiz eserlerinde Helenistik dönemde ortaya çıkan Epikurosçu, Stoacı ve Septik okullara ait ana metinleri yetmiş iki ana başlık altında vermekte ve bu başlıkların her biri içinde yer alan metin parçalarını veya fragmanları büyük alfabetik harflerle sıralamaktadırlar. Bu esere göndermede bulunduğumuz yerlerde de onların bu sistemini kullanacağız. Böylece örneğin aşağıda (Long-Sedley, 53 A) şeklinde yapacağımız bir gönderme bu eserde Stoacılara ayrılmış olan kısımda, onların ruh anlayışlarıyla ilgili 53. bölümde, A harfiyle gösterilen Origenes&rsquo;in verdiği habere veya bilgiye işaret etmektedir. Inwood-Gerson&rsquo;un eserlerine gönderme yaptığımız yerlerde ise yalnızca onların bu eserlerinin sayfa numaralarını vereceğiz (lnwood-Gerson, 256 gibi).</p>

  <p class="p0">Lucretius&rsquo;un <span class="t12">Şeylerin Doğası Üzerine</span>&rsquo;si beş kitaptan meydana gelen manzum bir eserdir Bu eserden alıntı yaptığımız veya ona gönderdiğimiz yerlerde evrensel teamüle uyarak onun hangi kitabına ve bu kitaptaki hangi mısralara atıfta bulunduğumuzu belirteceğiz (<span class="t12">Şeylerin Doğası Üzerine,</span> 2, 156-76 gibi).</p>

  <p class="p0">Sextus Empiricus&rsquo;un yukarda sözünü ettiğimiz eserine atıfta bulunduğumuz yerlerde ise bu eserin Bury tarafından yapılan çevirisindeki numaralarıdırma sistemini izleyeceğiz. Böylece sırasıyla sözünü ettiğimiz eserin önce adını, sonra kitap ve paragraf numaralarını vereceğiz (<span class="t12">Pironculuğun Ana Görüşleri,</span> 1, 27-35 gibi).</p>

  <p class="p0">Cicero&rsquo;nun yukarda belirttiğimiz eserleri ile ilgili olarak da Sextus Empiricus&rsquo;un eserleri için izlediğimiz aynı yöntemi benimseyeceğiz.</p>

  <p class="p0">Bu eserlere veya kaynaklara yapacağımız göndermelerde kullanacağımız kısaltmaların açılımları şudur:</p>

  <p class="p0">DL Diogenes Laertius, <span class="t12">Ünlü Filozofların Yaşamları ve Öğretileri</span></p>

  <p class="p0">MM Epikuros, <span class="t12">Menoikeus&rsquo;a Mektup</span></p>

  <p class="p0">PM Epikuros, <span class="t12">Pythocles&rsquo;e Mektup</span></p>

  <p class="p0">HM Epikuros, <span class="t12">Herodotos&rsquo;a Mektup</span></p>

  <p class="p0">TÖ Epikuros, <span class="t12">Temel Öğretiler</span></p>

  <p class="p0">VS Epikuros, <span class="t12">Vatikan Sözleri</span></p>

  <p class="p0">ŞDÜ Lucretius, <span class="t12">Şeylerin Doğası Üzerine</span> =De Rerum Natura</p>

  <p class="p0">TDÜ Cicero, <span class="t12">Tanrıların Doğası Üzerine=De</span> Natura Deorum</p>

  <p class="p0">İKÜ Cicero, <span class="t12">İyiler ve Kötülerin Sınırları Üzerine=</span> De Finibus Bonorum et Malorum</p>

  <p class="p0">Acad. Cicero, <span class="t12">Academica</span></p>

  <p class="p0">PAG Sextus Empiricus, <span class="t12">Pironculuğun Ana Görüşleri</span> =Pyrrhoneae Hypotyposes=Outlines of Pyrrhonism</p>

  <p class="p0">MK Sextus Empiricus, <span class="t12">Mantıkçılara Karşı=Pıos</span> Logikos=Against the Logicians</p>

  <p class="p0">DBK Sextus Empiricus, <span class="t12">Doğa Bilimcilere</span> Karşı=Pros Physikos=Against the Physicists</p>

  <p class="p0">AFK Sextus Empiricus, <span class="t12">Ahlâk Felsefecilerine</span> Karşı = Pros Ethikos=Against the Ethicists</p>

  <p class="p0">BK Sextus Empiricus, <span class="t12">Bilginlere Karşt=Pros</span> Mathematikos= Against the Professors</p>

  <p class="p0">LS Long-Sedley, <span class="t12">The Hellenistic Philosophers</span> IG Inwood-Gerson, <span class="t12">Hellenistic Philosophy: İntroductory Readings</span></p>

  <p class="p0">Kitabın sonunda yer alan Kaynakça&rsquo;da çalışmamızda dayandığımız bu temel metinlerle diğer ikinci dereceden eserlerin tam listesi bulunmaktadır.</p>

  <p class="p0">&nbsp;</p>
</body>
</html>
