<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Panaitios</title>
</head>

<body>
  <h3 class="h30"><a id="a79"></a>Panaitios</h3>

  <p class="p0">Orta Stoa döneminin ortaya çıkmasına yol açan başlıca iki etken vardır. Bunlardan biri Zenon, Kleanthes ve Krizippos&rsquo;un temsil ettikleri ilk dönem Stoacılığına rakip felsefi okullardan, özellikle Akademi&rsquo;den gelen eleştirilerdir. Bu sırada Platon&rsquo;un Akademi&rsquo;si şüpheci akımın, Septikliğin merkezi olmuştur. Felsefe tarihinde Yeni Akademi Septikliği diye adlandırılan ve Arkesilaos ve Karneades tarafından temsil edilen bu akım, zamanın dogmatik diye adlandırdığı diğer okullarına yani Epikurosçuluğa ve Stoacılığa savaş açmış ve özellikle Stoacılığa önemli eleştiriler yöneltmiştir. Bu çerçevede olmak üzere Arkesilaos, Zenon&rsquo;un bilgi kuramına karşı çıkmış, Karneades ise bu şüpheci saldırıyı genişleterek Stoacı felsefenin diğer alanlarına da yaymıştır. Bu eleştiriler birçok Stoacıya sistemlerinin zayıf noktalarını göstermiş, onları bazı öğretilerinin geçerliliği konusunda şüphelere sürüklemiş, bu noktalar ve onların temelinde bulunan öğretilerle ilgili olarak ortodoks Stoacılıkta bazı değişiklikler, düzeltmeler yapmaya götürmüştür.</p>

  <p class="p0">İkinci etken ise Stoacılığın, Roma ile karşılaşmasıdır. Romalılar Yunanlara göre daha az teorik, daha pragmatik insanlardır. Epikurosçuluğun bireyci ahlakı, en yüksek değer olarak hazzı görmeleri, Romalıların toplulukçu, askeri ahlaklarına fazla uygun düşmemektedir. Ama Stoacıların gereğinden fazla sert ahlak normları, bilge insan ideallerinin de gündelik hayata, geniş halk kitlelerinin ahlâkî alandaki uygulama ve gerçeklerine ters düştüğü görülmektedir. O halde, bir yandan Stoacılığın fazla Yunansı olan teorik sistemleri içinde pratikle ilgili konulara daha fazla ağırlık verilmesi, diğer yandan Stoacı pratik felsefenin sokaktaki insanın, geniş halk kitlesinin talep ve ihtiyaçlarına cevap verilebilecek bir şekilde yumuşatılması, kullanılabilir hale getirilmesi gerekmektedir. İşte bu iki genel ihtiyaç veya olgu, Stoacılık içinde Orta Stoacılık diye adlandırılan yeni bir dönemin başlamasına yol açacaktır.</p>

  <p class="p0">Panaitios yaklaşık İÖ. 185 yılında doğmuş ve yine yaklaşık 109 yılında ölmüştür. Stoacı okulun önceki diğer üç büyük temsilcisi gibi Panaitios da Atinalı değildir, Rodosludur. Ancak kendisinden önceki diğer büyük Stoacı filozoflardan farklı olarak hayatının bir kısmını Roma&rsquo;da geçirmiştir. Selekuialı Diogenes&rsquo;in ölümünden sonra Stoacı okulun başına geçen Antipatros&rsquo;tan başkanlığı İÖ. 129&rsquo;da devralmış ve gerek Diogenes&rsquo;in gerekse Antipatros&rsquo;un Stoacı okulun bünyesinde başlattıkları sözü edilen yöndeki değişikliği devam ettirerek onu daha belirgin çizgilere kavuşturmuştur.</p>

  <p class="p0">Erken Stoacılığın mantık, fizik ve ethiği tek bir tutarlı sistem halinde ortaya koymuş olmasına karşılık, Panaitios erken Stoacı dönemin mantıkla ilgili kaygılarına fazla önem vermez. Onun fizikle ilgili tezlerinin bazılarına ise en azından belli bir ihtiyatla yaklaşır. Örneğin, ilk Stoacılar gibi evrenin ezeli-ebedi olduğunu kabul eder ama erken dönem Stoacılığının ana fizik tezi olan her şeyin evrensel bir yangın olayında ateşe dönüşeceği, bu evrensel yangın olayından sonra evrenin tekrar meydana geleceği ve bu sürecin böylece sürekli olarak tekrarlanacağı görüşünü yani &lsquo;evrensel dönüş&rsquo; kuramını kabul etmez. Sonra yine ilk döneme ait Stoacıların bazılarının, örneğin Krizippos&rsquo;un bu kuramın bir sonucu olarak benimsemiş olduğu birbirini izleyen dünyalarda hep aynı insanların ortaya çıkacağı (aynı Sokrates&rsquo;in, aynı Platon&rsquo;un) ve aynı olayların tekrarlanacağı (Sokrates&rsquo;in idamı, Platon&rsquo;un Sicilya seyahatleri) görüşünü de kesinlikle reddeder.</p>

  <p class="p0">Panaitios ilk Stoacılardan farklı olarak ilgisini esas olarak evren değil, <span class="t12">insan doğası</span> üzerinde yoğunlaştırır ve insan doğası hakkındaki düşüncelerinde de Krizippos&rsquo;tan çok Platon veya Aristoteles&rsquo;in görüşlerini benimser. Krizippos&rsquo;un daha önce kısaca işaret ettiğimiz ve ilerde geniş olarak göreceğimiz tarzda insan doğasını sadece akıldan ibaret görmesine, onda akıl-dışı herhangi bir unsurun varlığını reddetmesine karşılık Panaitios, insanda içtepilere özel önem verir ve onları akıl-dışı bir kuvvetin eseri olarak ele alır.</p>

  <p class="p0">İlk Stoacıların, örneğin Zenon ve Krizippos&rsquo;un insanları kategorik bir biçimde bilgelerle aptallara, erdemlilerle erdemsizlere ayırmaları ve bunlar arasında hiçbir ara durumun veya derecenin varlığını kabul etmemeleri de, Panaitios&rsquo;un ortodoks Stoacılıkta karşı çıktığı görüşler arasında yer alır. Krizippos&rsquo;un bütün erdemleri sadece bilgeliğe bağlamasına veya ona özdeş kılmasına karşı çıkan Panaitios, bir yandan bilgelikle diğer erdemler arasında ayrım yapar, diğer yandan tam, &lsquo;mükemmel erdem&rsquo;in yanında &lsquo;erdeme benzeyen şeyler&rsquo;in, &lsquo;erdemsi şeyler&rsquo;in de varlığını kabul eder. Ona göre mükemmel erdeme sahip olan bilgelerin yanında erdeme benzeyen, erdemsi olan bir şeye sahip olan insanlar vardır. Böylece bilge olmayan herkes aptal veya deli olmadığı gibi tam erdeme sahip olmayan herkes de kötü değildir. Panaitios bilgelik ve tam erdem kavramları üzerinde gereğinden fazla ısrar etmenin gerçek hayatı, ahlâkî hayatı anlamayı zorlaştırması yanında insanların ahlâkî eğitimini de imkânsız kılacağı düşüncesindedir. &lsquo;En iyi&rsquo; veya &lsquo;mükemmel&rsquo;, Panaitios için, bir model veya ideal olarak doğru ve geçerlidir; ama insan olarak bizi asıl ilgilendirmesi gereken bunlardan sonra gelen şey, &lsquo;ikinci iyi&rsquo; olmalıdır.</p>

  <p class="p0">Panaitios insanın ahlâkî davranışlarını kendisine uydurması gereken norm veya ölçü olarak &lsquo;insan doğası&rsquo;nı, &lsquo;insanın özel doğası&rsquo;nı almasına paralel olarak insanlar arasındaki farklılıklara ve bireyselliklere de büyük önem verir. Ona göre davranışlarımızı genel olarak doğayla değil, özel olarak &lsquo;kendi doğamız&rsquo;la uyum içinde gerçekleştirmemiz, ilgimizi her zaman ve her yerde yapılması gereken şeyden çok &lsquo;şimdi ve burada&rsquo; yapmamız gereken şey üzerinde yoğunlaştırmamız mutlu bir hayat için en önemli şeydir. Panaitios&rsquo;un bu görüşünden Cicero&rsquo;un bize hakkında bilgi verdiği ve ilerde üzerinde daha geniş olarak duracağımız Stoacıların çok önemli bir kuramı, &lsquo;roller kuramı&rsquo; çıkar.</p>

  <p class="p0">Böylelikle Stoacılıkta Panaitios&rsquo;la &lsquo;seçmecilik&rsquo; (eclecticism) diye adlandırılan yeni bir dönem başlar. Bu daha önce işaret ettiğimiz gibi başka okullardan, özellikle Platon ve Aristotelesçi okullardan gelen ve Stoacılıkla fazla çatışmayan veya bazı noktalarda onlardan daha ikna edici görünen kimi tezlerin Stoacılığa kabul edilmeye başladığı dönemdir. İşte Panaitios bu dönemin başında yer alır. Poseidonios da bu gelişmeyi devam ettirir. Onun, Krizippos&rsquo;un insan ruhunda akıldan başka bir şeyin varlığını kabul etmeyen, tutkuları yanlış yargılara veya kanılara indirgeyen tekçi (monist) görüşüne karşı, Platon&rsquo;un ruhu üç parçadan, akılsal kısım yanında ona indirgenmesi mümkün olmayan, tersine büyük ölçüde akıl-dışı olan arzu ve öfke güçlerinden meydana gelen bir varlık olarak alan psikolojisini kabul etmesi bu seçmeciliğin iyi bir örneğini oluşturur. Yine onun ilk Stoacılığın sağlık, zenginlik, iyi ün gibi dışşal iyilerin hiçbir değeri olmadığı, dolayısıyla bu tür şeylerin insan mutluluğu bakımından ilgisiz şeyler oldukları görüşüne karşı, Aristoteles&rsquo;in insanın mutlu olması için bu tür şeylere de ihtiyacı olduğu, dolayısıyla onların belli ölçüde iyi ve değerli oldukları yönündeki görüşünü kabulü, aynı seçmeciliğin bir başka örneğidir.</p>

  <h3 class="h30"><a id="ncx662"></a><a id="a80"></a>Poseidonios</h3>

  <p class="p0">Orta Stoacılık döneminin diğer önemli temsilcisi olan Poseidonios da Atina&rsquo;ya dışardan, Suriye&rsquo;nin eski bir kenti olan Apamea&rsquo;dan gelmiştir. Yaklaşık olarak İÖ. 135 yılında doğmuş ve İÖ. 50&rsquo;de ölmüştür. Atina&rsquo;da önce Panaitios&rsquo;tan dersler almış, sonra Rodos&rsquo;ta kendi okulunu kurmuştur. Bu dönem, Stoacılığın artık yavaş yavaş Atina&rsquo;nın dışına taştığı, Akdeniz bölgesinin çeşitli yerlerinde Stoacı merkezlerin kurulduğu dönemdir. Panaitios&rsquo;un genç Scipio&rsquo;yu (Scipio Africanus) etkilemesine benzer bir şekilde Poseidonios da İÖ. 79-77 yılları arasında Rodos&rsquo;u ziyaret eden Cicero&rsquo;yu etkileyecektir.</p>

  <p class="p0">Poseidonios Orta Stoa döneminin Krizippos&rsquo;u olarak adlandırılır. O, Stoacılığın evrensel bir sistem olarak ortaya çıktığı günlere yeniden dönmek ister ve bu amacına uygun olarak Stoacı sisteme kesinlik ve ayrıntılarla ilgilenme özelliğini kazandırır. Poseidonios son derecede farklı ve geniş ilgilere sahip bir insan olarak, Aristoteles&rsquo;le de karşılaştırılır. Aynı zamanda bir coğrafyacı, etnograf, okyanus bilimcisi, minerolog, volkan bilimci, astronom, matematikçi ve tarihçidir. Galya bölgesinde yaşayan Keltlerin toplumsal adetleri, Atlantik okyanusunda meydana gelen med-cezirler, Kuzey Afrika kıyılarında yaşayan maymunlar, Napoli yakınlarında bir adada bulunan tavşanlarla ilgili gözlemlerde bulunmuştur. İskenderiyeli büyük astronom Eratosthenes gibi dünyanın büyüklüğünü hesaplamak istemiş, güneşin büyüklüğünü, dünyadan uzaklığını hesaplamaya girişmiştir. Euklides&rsquo;in geometrisini eleştirmiş ve bazı noktalarında onu düzeltme girişimlerinde de bulunmuş ve dörtgenlerin sınıflandırılmasıyla meşgul olmuştur. Strabon, onun normal Stoacı uygulamaya aykırı olan &lsquo;nedenleri araştırma&rsquo; konusundaki özel bilimsel ilgisine dikkati çekmektedir.</p>

  <p class="p0">Poseidonios bir tarihçi olarak İÖ. 142-93 yılları arasında Roma dünyasında cereyan eden olayların da hikâyesini yazmıştır. Ayrıca bu bağlamda insanlığın altın çağı olarak nitelediği ilk dönemine ait ilginç bir tarih kuramı geliştirmiştir. Seneca&rsquo;nın Mektttp<span class="t12">l</span>ar&rsquo;ında verdiği bilgilerden anladığımıza göre Poseidonios, bu dönemi insanların bilge kişiler tarafından yönetildikleri ve doğaya uygun mutlu bir hayat sürdükleri bir dönem olarak tasvir etmiştir. Ancak, ona göre, bu altın çağ fazla uzun sürmemiş, zamanla toplumlara kötülükler nüfuz etmiş ve krallıklar zorbalıklara dönüşmüştür. Böylece yasalara başvurmak ihtiyacı ortaya çıkmış ve bu yasalar da yine ilk kez bilge insanlar tarafından tasarlanıp ortaya konmuştur. Poseidonios bilgelerin insanlığa yalnızca yasalar değil, aynı zamanda bütün sanatları da hediye ettiklerini savunmuştur ki, Seneca bu görüşe karşı çıkmaktadır.</p>

  <p class="p0">Poseidonios&rsquo;un asıl anlamdaki felsefi görüşlerine gelince, onun Stoacı doğa felsefesinin veya kozmolojinin ana tezlerine itirazı yoktur. Bununla birlikte bazı noktalarda bu tezlerle ilgili bazı değişiklikler yapmak ihtiyacını duymaktadır. Bu ihtiyacının temelinde de &lsquo;kavramların olaylara uygun olması gerektiği&rsquo; yönündeki bilimsel-empirist kaygısının bulunduğu anlaşılmaktadır. Onun, Krizippos&rsquo;un akıl-dışının varlığını kabul etmeyen ruh anlayışını Panaitios gibi reddetmesi, bunun yerine Platon&rsquo;un üçlü ruh anlayışını yani ruhun akıllı olan kısmı yanında akıllı olmayan arzulayıcı ve öfkeli kısımlarının da bulunduğu tezini kabul etmesi bu kaygının bir sonucu olarak ortaya çıkmaktadır. Çünkü Poseidonios, kötülüğü sadece yanlış yargılara veya kanaatlere indirgemenin gerçekçi olmadığını, insanın haz ve dünyevi başarıya karşı doğal bir yakınlığının olduğunu söylemekte ve tutkuların kaynağında insan doğasının bu akıl-dışı yanının bulunduğunu düşünmektedir. Ona göre, tutkuların, Krizippos&rsquo;un ileri sürdüğü gibi &lsquo;aşırı içtepiler&rsquo; olduğunu kabul etmek mümkün değildir, çünkü &ldquo;akıl ancak kendi faaliyetlerini açıklayabilir ve aklın kendi sınırları dışına çıkması mümkün değildir&rdquo;. Bundan dolayı tutkuları açıklamak için insan ruhunda veya doğasında başka bir ilkeye, akıllı olmayan bir ilkeye veya güce başvurmak zorunludur.</p>

  <p class="p0">Poseidonios da Stoacı psikolojide, Panaitios&rsquo;un izinden gitmektedir. Ancak Panaitios&rsquo;ta olmayan, Poseidonios&rsquo;un kendisinin ortaya attığı ilginç bir görüşü vardır. Bu, ruhun akıl-dışı cephesinden kaynaklanan duygusal bozuklukları veya tutkuları tedavi etmek için çeşitli &lsquo;akıl-dışı&rsquo; yollara, tekniklere başvurmak gerektiği görüşüdür. Poseidonios bu teknikler arasında müzik ve şiiri saymaktadır ve onun akıl-dışının ancak akıl-dışıyla tedavi edilebileceği yönündeki bu ilginç görüşün arkasında Aristoteles&rsquo;in tragedyanın bizde korku ve acıma duyguları uyandırarak &lsquo;arınma&rsquo; (katharsis) sağladığı yönündeki ünlü tezinin bulunması ihtimali oldukça yüksektir.</p>

  <p class="p0">Poseidonios Panaitios&rsquo;tan bir başka bakımdan daha ayrılmaktadır: O, Stoacılıktan bilimsel-felsefi ilgiler kadar dini ihtiyaçların da doyurulmasının beklendiği bir dönemin başlangıcında yer almaktadır.</p>

  <p class="p0">İlerde Yeni Platonculuğa ve erken dönem Hıristiyan düşüncesine ayırdığımız kısımda geniş olarak ele alacağımız üzere İsa&rsquo;nın doğumuna tanıklık eden çağ, insanlık tarihinde Akdeniz ve Roma dünyasında dini ilgi ve kaygıların doruğa tırmanmış olduğu bir çağdır. Bu dönemde Yunan dünyasında olduğu gibi Roma&rsquo;da da geleneksel çok tanrıcılık, eğitim görmüş insanların, aydınların büyük bir kısmını artık tatmin etmemektedir. Bu insanların var olmaya devam eden dinsel ihtiyaçlarının doyurulması için ortaya birçok Sır ve Kurtuluş dinleri, kurtuluş öğretilerinin çıkmış olduğu görülmektedir. Hıristiyanlık bu dinlerden biridir ve diğer birçok kendine özgü tezleri yanında Tanrı&rsquo;nın özü itibariyle bir akıl değil, sevgi ve merhamet, doğa yasası değil çocuklarını seven ve onlarla ilgilenen bir baba olduğunu söyleyerek sıradan insanların gönüllerini kazanmaya muvaffak olacaktır.</p>

  <p class="p0">Ancak iyi eğitim görmüş bir Yunan veya Romalı için ne uzun yüzyılların birikimi olan felsefi-rasyonel bir Tanrı ve doğa tasarımını ne de buna bağlı olarak geliştirilmiş olan doğacı (naturalist) ahlak ve mutluluk öğretilerini terk etmek o kadar kolay veya çekici olmayacaktır. Stoacılık işte Hıristiyanlığın da içinde bulunduğu bu Sır ve Kurtuluş dinleri, kurtuluş öğretileri karşısında klasik antik çağın doğal bir teoloji, doğal bir varlık ve metafizik öğretisi, doğal bir ahlak ve kurtuluş kuramını devam ettirme yönünde, Yeni-Platonculuktan önceki son çaba olacaktır, Başka bir ifadeyle Stoacılık, en genel olarak Yunan felsefesine, Yunan akılcılığına dayanan doğal din anlayışının Yeni-Platonculukla birlikte ve ondan önceki son temsilcisi olacaktır. Gerçekten Stoacılık, evrenin tanrısal olduğu, her tarafında düzen ve iyiliğin hüküm sürdüğü, her şeyin tanrısal bilgeliğe ve inayete uygun olarak cereyan ettiği, tanrıların veya daha doğrusu Tanrı&rsquo;nın insanla ilgilendiği, insan ruhunun bir şekilde ölümsüz olduğu, insanın özel olarak tanrısal akıl ve bilgelikten pay aldığı, böylece doğanın, Tanrı&rsquo;nın veya Kader&rsquo;in yasalarına uygun olarak yaşamak suretiyle mutlu olabileceğini savunmaktadır. O, bu tezleriyle klasik antik çağın eğitim görmüş insanına dinsel bir yönde de hitap etmenin imkânlarını araştırmaktadır ve bu çabasında belli bir süre için başarılı olacaktır.</p>

  <p class="p0">Poseidonios, Stoacılık içinde bu yöndeki gelişmenin ilk müjdeleyicisi olarak karşımıza çıkmaktadır. Onun bu yanını en iyi bir biçimde ortaya koyan şey, mistik-dinsel olarak yorumlanmaya uygun evrensel veya &lsquo;kozmik sempati&rsquo; görüşüdür. Stoacılığın genel dünya görüşünün bir sonucu olan, evrendeki her şey arasında karşılıklı bir ilişki, yakınlık ve akrabalık olduğu görüşü, Poseidonios&rsquo;u evreni kutsal bir şey olarak görmeye ve ona uygun, onun yasalarına uyarak yaşamayı bir tür ibadet olarak ele almaya götürmektedir.</p>

  <p class="p0">Stoacılık içindeki bu gelişme, onu tümüyle bir pratik felsefe, bir ahlak olarak ele alma yönündeki gelişmeyle paralel giderek sonunda Roma Stoacılığını doğuracaktır. Bu son dönem, İsa&rsquo;dan sonra ilk iki yüzyılı kapsamakta ve bu dönemin başlıca Stoacı figürleri olarak da karşımıza Seneca, Epiktetos ve Marcus Aureilus çıkmaktadır.</p>

  <p class="p0">&nbsp;</p>
</body>
</html>
