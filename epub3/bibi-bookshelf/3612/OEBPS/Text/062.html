<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Larısalı Phılon ve Ascalonlu Antıokhos</title>
</head>

<body>
  <h3 class="h30"><a id="a175"></a>Larısalı Phılon ve Ascalonlu Antıokhos</h3>

  <p class="p0">Akademi&rsquo;nin Karneades&rsquo;ten sonraki tarihi bir hayli karmaşıktır. Ölümünden sonra okulun başına geçen Kleitomakhos, Karneades&rsquo;in öğrencisidir. Kleitomakhos hayatının temel amacı olarak Karneades&rsquo;in görüşlerini sistemleştirip yaygınlaştırmayı görür. Bu çerçevede olmak üzere Karneades&rsquo;in görüşleriyle argümanlarını bir araya toplar. Ancak, bunların Karneades&rsquo;in sırf diyalektik bir amaçla öne sürmüş olduğu, dolayısıyla kendisinin katılmadığı görüşler olarak anlaşılması mümkün olduğu gibi, bizzat kendisinin benimsediği tezler olarak görülmesi de mümkündür. Karneades&rsquo;in çağdaşı ve meslektaşı olan Stratonikalı Metrodorus bu ikinci görüşü benimser ve onları bu yorumuyla Kleitomakhos&rsquo;tan sonra yaklaşık 110&rsquo;dan 79 yılına kadar Akademi&rsquo;nin başkanlığını yapmış olan Larisalı Philon&rsquo;a (bu Philon&rsquo;u da İÖ. 1. yüzyılda yaşamış olan Yahudi Philon&rsquo;la karıştırmamamız gerekir) aktarır.</p>

  <p class="p0">Cicero&rsquo;nun hocası ve görüşleriyle onu etkilemiş olan Larisalı Philon Orta Akademi&rsquo;nin o zamana kadar benimsemiş olduğu iki temel tezinden yani &lsquo;eşyanın bilgisi mümkün değildir&rsquo; ve &lsquo;bundan dolayı eşyayla ilgili her türlü yargıyı askıda tutmak gerekir&rsquo; tezlerinden İkincisine olan bağlılığını terk eder. Bunun temelinde Karneades&rsquo;in yukarda üzerinde durduğumuz &ldquo;doğruluk&rdquo; iddialarını kabul etmemekle birlikte hayatın yönetimiyle, mutluluğumuzla ilgili olarak olası gördüğümüz görüşlerin peşinden gidebileceğimiz ve onları kendimize kılavuz olarak alabileceğimiz yönündeki tezi bulunmaktadır. Philon, Karneades&rsquo;in bu görüşünü onun diyalektik olarak öne sürmüş olduğu bir tez olarak değil de onayladığı <span class="t12">pozitif öğretisi</span> olarak görür. Böylece Akademi&rsquo;nin erişmek istediği veya savunduğu hedefini &lsquo;doğru&rsquo; veya &lsquo;mümkün olduğu kadar doğruya yakın inanç&rsquo; olarak tanımlar.</p>

  <p class="p0">Akademi&rsquo;nin bir diğer ileri gelen kişisi olan Askalonlu Antiokhos&rsquo;ta (İÖ. yaklaşık 130-68) bu &lsquo;dogmatik&rsquo; eğilim daha da derinleşir. Antiokhos, Stoacılarla Aristotelesçilerin Platon&rsquo;u daha doğru bir şekilde anladıklarını ileri sürer ve bunun sonucunda bu görüşleri canlandırmaya çalışır. Aristoteles&rsquo;te Akademi&rsquo;nin şüpheci geleneği yerini Platon ve Aristoteles&rsquo;in bazı görüşlerini Stoacılıkla birleştirmeye çalışan seçmeci bir harekete bırakır.</p>

  <p class="p0">Muhtemelen aynı dönemde yani İÖ. 1. yüzyılda yaşamış ve yine Akademi içinde yetişmiş bir filozof olan Ainesidemos, Akademi içinde ortaya çıkan bu &lsquo;sapkın&rsquo; gelişmeye karşı çıkararak, Antiokhos&rsquo;un görüşlerini &lsquo;Stoacılıkla dövüşen bir Stoacılık&rsquo; olarak nitelendirir ve şüpheci geleneği yeniden kurmak veya eski şekline kavuşturmak üzere Akademi&rsquo;den ayrılıp, İskenderiye&rsquo;de <span class="t12">Pironculuk</span> adıyla kendi okulunu kurar. Onun yöntemi ve görüşleri kendisinden iki yüzyıl sonra (İS. 2. yüzyıl) yaşayan Sextus Empiricus tarafından da devam ettirilir. İşte Ainesidemos ve Sextus Empiricus tarafından temsil edilen bu yeni şüphecilik hareketi felsefe tarihinde Geç Dönem veya Son Dönem Septikliği olarak adlandırılır.</p>

  <p class="p0">Antiokhos&rsquo;un, Ainesidemos&rsquo;un Akademi&rsquo;den ayrılmasına ve Pironculuk adı altında kendi bağımsız şüpheci okulunu kurmasına neden olan dogmatik ve seçmeci görüşleri neydi? Ainesidemos neden bu görüşleri &lsquo;Stoacılıkla dövüşen bir Stoacılık&rsquo; olarak suçlamıştır? Bu konudaki bilgileri, kendisi de kısmen bu gelişmelerin içinde yaşamış, bu arada İÖ.79-8 yılında Atina&rsquo;daki kalışı sırasında Antiokhos&rsquo;u yakından tanımış, derslerini dinlemiş, görüşlerine hayran olmuş ve <span class="t12">Academica</span> ve De <span class="t12">Finibus&rsquo;unda</span> bu görüşlerden geniş biçimde söz etmiş olan Cicero&rsquo; dan edinmekteyiz.</p>

  <p class="p0">Bu bilgilerden anladığımıza göre Antiokhos, felsefenin en önemli iki konusunun doğrunun ölçütü ve en yüksek iyinin ne olduğu konuları olduğunu düşünmekteydi. Antiokhos bu iki konuyla ilgili olarak Aristoteles&rsquo;in görüşlerini Akademi&rsquo;nin görüşlerinin bir devamı ya da Akademi&rsquo;nin görüşlerine benzeyen görüşler olarak ele almaktaydı. Bununla da yetinmeyerek, Stoacılarla Aristotelesçiler arasındaki farklılığın bir öğreti değil, sadece terminoloji farklılığı olduğunu ileri sürmekteydi. Ona göre Zenon tarafından kurulmuş olan Stoacılık, Platon&rsquo;un Eski Akademi&rsquo;sinden farklı bir okul olmaktan çok onun bir &lsquo;düzeltilmesi&rsquo;nden ibaretti.</p>

  <p class="p0">Antiokhos kendisini Orta veya Yeni Akademi&rsquo;nin bir mensubu saymakta ama görüşlerinin çoğunu Zenon&rsquo;un &lsquo;düzelttiği veya kendisine yeni bir şekil verdirdiği&rsquo; sistemi doğrultusunda ortaya atmakta, böylelikle Arkesilaos ve Kameades&rsquo;in karşı çıktıkları Zenoncu bilgi kuramını savunmaktaydı. Öte yandan Antiokhos&rsquo;un ahlâkı da, üzerinde bazı değişiklikler yapmış olmakla birlikte, temelde Stoacıydı. Doğa felsefesinde ise diğer alanlarda olduğundan daha da çok Stoacı olduğu görülmektedir. Bu nedenle Cicero, onu kendi ataları olarak kabul ettiği Platon ve Aristoteles&rsquo;ten çok Krizippos&rsquo;u takip etmekle, ondan bir adım bile ayrılmamakla suçlamaktadır.</p>

  <p class="p0">Bunun yanı sıra Antiokhos&rsquo;un, kendi dönemindeki Epikurosçuluk hariç başlıca felsefe okullarını birbirleriyle uzlaştırma yönündeki bu seçmeci tutumunun sadece ona özgü olmadığını da belirtmemiz gerekir. Gerçekten Orta Dönem&rsquo;inin temsilcileri olan Panaitios ve Poseidonios&rsquo;la birlikte Stoacılığın da kendi içinde bu yönde bir gelişmenin ortaya çıktığını, özellikle Poseidonios&rsquo;un birçok Platoncu ve Aristotelesçi düşünceyi Stoacılığa ithal etme yönünde bir girişim içinde bulunduğunu biliyoruz. Bu birleştirmeci veya uzlaştırmacı eğilim daha sonra Yeni-Platonculukla birlikte daha da büyük bir boyut kazanacaktır. Bu hareketin kurucusu olan Plotinos kendisini yeni, bağımsız bir felsefe akımının kurucusu olmaktan çok Platon&rsquo;un doğru bir yorumu olarak takdim edeceği gibi Platon&rsquo;dan hareket ederek geliştirdiği sisteminde de Aristoteles&rsquo;ten, Stoacılıktan aldığı birçok görüşe yer verecektir.</p>

  <p class="p0">Demek ki Antiokhos Stoacıları, Platon ve Aristoteles&rsquo;in gerçek mirasçıları olarak görmekteydi. Bununla birlikte Cicero&rsquo;nun söylediğine göre, o bir Platoncu veya Aristotelesçi olmaktan daha çok Stoacıydı. Ancak onun bazı konularda, Stoacıların görüşlerinden daha üstün olduklarını düşündüğü hususlarda, Platon ve Aristoteles&rsquo;in görüşlerini benimsemekten çekinmediği de görülmektedir. Nitekim Antiokhos&rsquo;un erdemle erdemsizlik arasında hiçbir ara yer kabul etmeyen ve erdemin tek başına mutluluğu sağlamak için yeterli olduğunu söyleyen Stoacı görüşe Aristotelesçi tezle karşı çıktığı anlaşılmaktadır.</p>

  <p class="p0">Aristoteles&rsquo;in mutluluğun temeline erdemi koymakla birlikte bazı dış iyilerin, örneğin sağlık, zenginlik, itibar gibi şeylerin mutluluk bakımından önemlerini kabul etmekten geri kalmadığını biliyoruz. Başka deyişle Aristoteles, orta yol ahlakını savunan bir filozof olarak mutluluğun içinde hazza belli bir yer vermesinin yanı sıra sağlık, zenginlik gibi dış şeylerin de en yüksek iyiler olmamakla birlikte belli ölçüde iyi şeyler olduklarını ve dolayısıyla onların yokluğunun mutluluğu eksiltebileceği veya bozabileceğini kabul etmişti. İşte bu görüşe benzer bir tarzda Antiokhos da, erdemin &lsquo;mutlu&rsquo; bir hayatın zorunlu ve yeterli bir şartı olduğunu kabul etmekle birlikte onun &lsquo;en mutlu&rsquo; bir hayat için yalnız başına yeterli olmadığını, bazı dış iyilerle desteklenmesi gerektiği&rsquo;ni savunmuştur.</p>

  <p class="p0">Antiokhos&rsquo;un ayrıca Stoacıların tutkuları tümüyle yanlış düşüncelere indirgeyen, insan ruhunda akıl-dışı bir yetinin varlığını kabul etmeyen öğretilerine yine benzeri bir gerekçeyle ve uzlaştırmacı bakış açısından karşı çıkmış olduğu anlaşılmaktadır. O, bu konuda insan ruhunda akıllı kısım yanında akıl-dışı bir kısmın da varlığını kabul eden ve tutkuları daha ziyade akıl-dışı kısmın üstünlüğüyle açıklayan Platoncu psikolojiyi daha inandırıcı bulmuştur.</p>

  <p class="p0">Ancak Antiokhos&rsquo;un bütün bunlardan daha önemli olan ve muhtemelen Ainesidemos&rsquo;un kendisine başkaldırarak Akademi&rsquo;yi terk etmesine neden olan görüşü, Stoacı bilgi kuramı ile ilgilidir. Cicero&rsquo;nun <span class="t12">Academica</span>&rsquo;da verdiği bilgiye göre Antiokhos, Stoacıların &lsquo;kavrayıcı algı&rsquo; öğretisini tümüyle benimsemiş ve Akademik Septiklerin ona yöneltmiş oldukları bazı itirazlara karşı onu savunmuştur. Böylece iki yüzyıllık Akademik Septiklik geleneği içinde sürekli olarak kendisine karşı çıkılmış olan Stoacı ana tez yani duyu algılarının doğru veya yanlış olarak birbirinden ayırt edilebileceği ve bilginin temelinde doğru algıların bulunduğu şeklindeki tezi Antiokhos tarafından benimsemiştir. Öte yandan Antiokhos&rsquo;un, Stoacı doğru algı öğretisini Platon&rsquo;un akılcı bilgi kuramıyla birleştirmek veya desteklemek isteğinde olduğu da görülmektedir. Buna göre doğru algıların geçerliliğinin ölçütü olarak aklın onlarla ilgili olarak oluşturmuş olduğu genel kavramlara dayanmak yani onları bu akılsal-genel kavramlarla doğrulamak mümkün ve gereklidir.</p>

  <h3 class="h30"><a id="ncx1715"></a><a id="a176"></a>Son Dönem Septikliginin Kurucusu Olarak Ainesidemos</h3>

  <p class="p0">Geç Septik okulun kurucusu olan Ainesidemos&rsquo;un hayatı hakkında doğum ve ölüm tarihi dahil hemen hemen hiçbir şey bilinmemektedir. Genel olarak İÖ. 1. yüzyılda yaşadığı kabul edilmektedir. Knossos veya Aigai&rsquo;de doğmuş, ancak daha sonra İskenderiye&rsquo;ye yerleşmiş ve hayatının en büyük bölümünü geçirmiş olduğu bu şehirde Pironcu olarak adlandırdığı kendi okulunu kurmuştur. Bu olayların İÖ. 1 yüzyılın ikinci yarısındaki bir tarihte gerçekleşmiş olması gerekir, çünkü Akademi Şüpheciliğine mensup filozoflar hakkında bilgilerimizin çoğunu kendisine borçlu olduğumuz ve İÖ. 43 yılında öldüğünü bildiğimiz Cicero&rsquo;nun eserlerinde Ainesidemos&rsquo;tan hiç söz edilmemektedir. O halde Ainesidemos&rsquo;un bundan sonraki bir dönemde adını duyurmuş olması gerekir. Onun İskenderiye&rsquo;de kurduğu şüpheci okul Roma imparatorluk dönemi sonuna kadar varlığını devam ettirecektir.</p>

  <p class="p0">Ainesidemos&rsquo;un eserlerinden hiçbiri günümüze kadar gelmemiştir. Ana eserinin sekiz kitaptan meydana gelen <span class="t12">Pironcu Konuşmalar</span> veya <span class="t12">Düşünceler</span> (Pyrroneioi Logoi) olduğu söylenmektedir. İS. 9. yüzyılda yaşamış olan Photios <span class="t12">Bibliotheka</span> adlı eserinde içinde <span class="t12">Pironcu Konuşmaların</span> da bulunduğu 280 kitap üzerine özet bilgi vermektedir. Bir Hıristiyan olarak Photios&rsquo;un şüpheci Ainesidemos hakkında olumlu düşüncelere sahip olmamasına karşılık, <span class="t12">Pironcu Konuşmalar</span> hakkında verdiği bu bilgilerin genel olarak doğru olduğu kabul edilmektedir.</p>

  <p class="p0"><span class="t12">Pironcu Konuşmalar</span>&rsquo;in birinci kitabının Sextus Empiricus&rsquo;un <span class="t12">Pironculuğun Ana Görüşleri</span> tarzında bir tür giriş olduğu anlaşılmaktadır. Bu kitapta, Akademik Şüphecilik ile Pironculuk arasındaki farklar geniş bir biçimde ele alınmakta, bunun yanında bir bütün olarak Pironcu tutum hakkında genel bilgi verilmektedir. II.-V. kitapların bilgi ve doğayla ilgili konuları ele aldığı, geri kalan son üç kitabın ise ahlak felsefesine tahsis edilmiş olduğu anlaşılmaktadır.</p>

  <p class="p0">&nbsp;</p>

  <p class="p0"><span class="t10">Akademik Septikliğin Ainesidemosçu Eleştirisi</span></p>

  <p class="p0">Photios, <span class="t12">Bibliotheca&rsquo;sında.</span> Ainesidemos&rsquo;un sekiz kitaplık bu <span class="t12">Pironcu Konuşmalarını</span> şahsen gördüğünü ve okuduğunu söylemektedir. Ona göre bu eserin genel amacı bilginin ne duyu algısına ne düşünceye dayanan sağlam bir temeli olmadığını ortaya koymaktır. Photios&rsquo;a göre Ainesidemos ne Pironcuların ne de diğer okullara ait filozofların şeylerle ilgili herhangi bir doğruya sahip olmadıklarını ileri sürmektedir. Pironcularla diğerleri arasındaki tek fark, Pironcuların genel olarak bilmediklerini bilmeleri, diğerlerinin ise bunu bilmemeleridir. Ayrıca Pironcular genel olarak hiçbir şey hakkında sağlam bir bilgiye sahip olmadıklarını bilmelerinden dolayı, bilgeliğin verdiği özel bir mutluluğa sahiptirler.</p>

  <p class="p0">Photios, Ainesidemos&rsquo;un Pironcularla Akademik Şüpheciler arasındaki şöyle bir ayrım yaptığını söylemektedir: Akademik Şüpheciler dogmatiktirler, onlar bazı şeyleri kesin olarak tasdik etmekte, başka bazı şeyleri aynı şekilde inkâr etmektedirler. Buna karşılık Pironcular aporetik&rsquo;tirler yani hiçbir konuda herhangi bir cevabın, herhangi bir çözümün mevcut olmadığını söylemektedirler. Onlar her şeyin ne bilinebilir ne de bilinemez olduğunu ileri sürerler. Onlara göre, hiçbir şey şu olmaktan çok diğeri değildir veya bazen şudur, bazen diğeridir ya da bir insan için şudur, diğer bir insan için diğeridir, bir üçüncü kişi için ise o var bile değildir. Böylece Pironcular doğru veya yanlış, olası ya da olası olmayan, var olan veya olmayan diye bir şeyin olduğunu kabul etmezler. Onlara göre hiçbir şey yanlış olmaktan çok doğru, mümkün olmamaktan çok olası veya var olmamaktan çok var değildir veya bazen biri bazen diğeridir veya biri için beriki, diğeri için ötekidir. Kısaca Pironcular hiçbir şeyi belirlemez, hatta hiçbir şeyin belirlenmemiş olduğu yönündeki kendi tezlerini bile belirlemezler.</p>

  <p class="p0">Ainesidemos&rsquo;a göre özellikle son dönemdeki Akademik şüpheciler bazen Stoacılarla uyum içinde olan görüşler ileri sürmüş, doğrusunu söylemek gerekirse, &lsquo;Stoacılarla dövüşen Stoacılar&rsquo; olarak görünmüşlerdir. Ayrıca onlar birçok şey hakkında dogmatik bir tutumu benimsemektedirler; çünkü onlar erdem ve erdemsizliğin, iyi ve kötünün, doğru ve yanlışın, olası olan ve olmayanın, var olanın ve olmayanın varlığını kabul etmektedirler. Böylece birçok şey hakkında kesin belirlemelerde bulunmaktadırlar. Akademik şüpheciler sadece kavrayıcı algılar konusunda Stoacılarla görüş ayrılığı içindedirler.</p>

  <p class="p0">Akademik Şüphecilerin bu tutumlarıyla kendi kendileriyle çelişkiye düşmelerine karşılık, Pironcular her şey hakkında şüphe göstererek tutarlı bir davranış sergiler; çünkü Ainesidemos&rsquo;a göre, bir yandan hiçbir şeyin bilinebilir olmadığını söyleyip diğer yandan kesin tasdik ve inkârlarda bulunmak kesin bir çelişkidir. Bir yanda şüpheci olduğunu söyleyip öbür yandan filanca şeyin doğru, diğerinin yanlış olduğunu kabul etmek mümkün değildir (LS, 71 C).</p>

  <p class="p0">Photios&rsquo;un verdiği bu bilgilerden, Ainesidemos&rsquo;un neden ötürü Akademik Şüphecilikten ayrılıp Pironculuk diye adlandırdığı şeye geri dönmek istediği anlaşılmaktadır. Demek ki, Ainesidemos&rsquo;a göre Akademik Şüpheciliğin son temsilcilerinin şüphecilikleri, artık şüphecilik olarak nitelendirilmesi mümkün olmayan, çünkü şüpheciliğin karşı çıktığı dogmatizmden ayırt edilmesi mümkün olmayan bir şey haline gelmiştir Bu şüphecilerin bilgi, erdem, varlık, iyi vb. hakkında tasdik ettikleri kesin doğruları veya yanlışları vardır. Onlar birçok şey hakkında belirlemelerde bulunmaktadırlar. Böylelikle onların tutumu, şüpheci tutumun klasik ifadesi olan bir şeyin şu olmaktan çok öteki veya öteki olmaktan çok şu olmadığı yönündeki genel yaklaşıma aykırı düşmektedir.</p>

  <p class="p0">Ainesidemos&rsquo;un, Karneades ve Larisalı Philon&rsquo;un hayatın yönetimi, mutluluğumuz için ölçüt olarak kabul etmemiz gereken bir şeye ihtiyacımız olduğu görüşünü de, yine şüpheciliğin ruhuna aykırı bir tutum olarak gördüğü anlaşılmaktadır. Photios&rsquo;un verdiği bilgiden anladığımıza göre Ainesidemos, bu şüpheciler gibi insanın erdemli ve mutlu bir hayat sürmesi için böyle bir ölçüte ihtiyacı olduğunu düşünmek bir yana daha önce Piron&rsquo;la ilgili olarak gördüğümüz gibi hiçbir şey hakkında sağlam bir bilgiye sahip olmadığını bilmenin yarattığı bilgeliğin insana özel bir mutluluk sağlayacağına inanmaktadır..</p>

  <p class="p0">Gerçekten de Ainesidemos&rsquo;un şeylerin doğasının ne olduğunu bilmediğimiz, bundan dolayı onlar hakkında hiç bir yargıda bulunmamamız gerektiği ve nihayet mutlu bir hayat için ruhun endişelerden korunmuş olmasının zorunlu olduğu, bu yargıda bulunmama halinin ise tam da bu anlama geldiği yönündeki Pironcu tezlere geri dönmek istediği görülmektedir.</p>

  <p class="p0">&nbsp;</p>

  <p class="p0"><span class="t10">&lsquo;Görünen Şey&rsquo;in Ölçüt Olarak Kabul Edilmesi</span></p>

  <p class="p0">Bununla birlikte Diogenes Laertius, Ainesidemos hakkında verdiği açıklamalarda bundan farklı bir şey söylemektedir. Ona göre Ainesidemos, <span class="t12">Pironcu Konuşmalar</span>&rsquo;in birinci kitabında, argümanların karşıtlığından ötürü Piron&rsquo;un hiçbir şey hakkında dogmatik olarak yargıda bulunmadığını, fakat &lsquo;görünüşlerin peşinden gittiği&rsquo;ni söylemiştir. Diogenes, Ainesidemos&rsquo;un <span class="t12">Bilgeliğe Karşı</span> ve <span class="t12">Araştırma Üzerine</span> adlı eserlerinde de Piron&rsquo;la ilgili olarak bu aynı görüşü tekrar ettiğini belirtmektedir. Böylece Diogenes&rsquo;e göre Demokritos&rsquo;un görünüşlerin bir gerçeğe karşılık olmamalarından ötürü ölçüt olamayacağını söylemesine karşılık diğer şüpheciler gibi Ainesidemos da ölçüt olarak görünüşleri kabul etmiştir (DL, IX, 106).</p>

  <p class="p0">O halde Diogenes Laertius&rsquo;un Ainesidemos hakkında verdiği bilgiyle Photios&rsquo;un <span class="t12">Pironcu Konuşmalarının</span> birinci kitabına dayanarak ona mal ettiği görüş arasında belli bir çelişki vardır. Photios&rsquo;un Ainesidemos&rsquo;un gerek bilgi gerekse hayatın yönetimiyle ilgili olarak hiçbir ölçütü kabul etmediğini, ayrıca böyle bir ölçüte ihtiyacımız da olmadığını söylemesine karşılık Diogenes onun ve daha genel olarak Pironcuların &lsquo;görünen şey&rsquo;i ölçüt olarak kabul ettiklerini ileri sürmektedir. Acaba bu çelişkiyi nasıl açıklayabiliriz?</p>

  <p class="p0">&nbsp;</p>

  <p class="p0"><span class="t10">Yargıda Bulunmanın Göreli İmkânı</span></p>

  <p class="p0">Bunun açıklaması için yapmamız gereken en doğru şeyin, &lsquo;tasdik etme&rsquo;yle ilgili olarak ilk defa Kleitomakhos&rsquo;un yaptığı ve Cicero&rsquo;ya göre daha sonra gelen Septiklerin, bu arada kendisinin de kabul ettiği bir ayrıma başvurmamız olabileceği anlaşılmaktadır. Bu ayrıma göre bir şeyi tasdik etmek iki anlama gelebilir: Bu genel ve mutlak anlamda bir şeyi tasdik etme olabileceği gibi, sınırlı, belli bir anlamda onu tasdik etme olabilir. Sahip olduğumuz duyusal bir algımızı veya bir tartışmada karşımıza çıkan bir tezi makul ve inandırıcı bulduğumuz için tasdik etmemizde söz konusu olan ikinci anlamdaki tasdiktir.</p>

  <p class="p0">Buna göre göre bilge bir insanın hiçbir şeyi tasdik etmemesi, yargısını askıda bırakması gerektiği söylendiğinde, bu söz birbirinden tamamen farklı iki anlama gelebilir. Bu, bilge insanın hiçbir zaman herhangi bir şeyi tasdik etmemesi gerektiği anlamına gelebileceği gibi insanın duyusal bir algısını veya bir tartışmada herhangi bir cevabı tasdik etmemesi gerektiği anlamında da ileri sürülmüş olabilir. Cicero&rsquo;dan öğrendiğimize göre, Kleitomakhos bilge bir insanın her zaman yargısını askıda tutması gerektiği görüşünü ileri sürerken onunla ikinciden çok birinci anlamdaki tasdiki kastetmiş ve bu anlamda onun yargısını askıda tutması gerektiğini söylemiştir. Buna göre Kleitomakhos, gerek gündelik hayatta, gerekse tartışmalarda, bir şüphecinin bile ikinci anlamda onayını vererek tasdik etmesi gereken şeyler olduğunu kabul etmiştir.</p>

  <p class="p0">Larisalı Philon&rsquo;un da Kleitomakhos&rsquo;un bu ayrımını kabul ettiği ve bir yandan mutlak, koşulsuz anlamda yargıda bulunmayı reddederken öte yandan belli, sınırlı anlamda ona izin verilebileceğini savunduğu söylenmektedir.</p>

  <p class="p0">Herhalde Diogenes&rsquo;in sözünü ettiği <span class="t12">Pironcu Konuşmalarda</span> Ainesidemos&rsquo;un Piron&rsquo;un &lsquo;karşı yönde argümanların bulunmasından ötürü hiçbir şey hakkında dogmatik olarak yargıda bulunmadığı&rsquo; görüşünü ileri sürerken kastettiği şey, bu olmalıdır. O halde Ainesidemos, Piron&rsquo;un hiçbir şey hakkında bir yargıda bulunmadığını söylerken onun dogmatik olarak hiçbir yargıda bulunmadığını kastetmiş olmalıdır. Diogenes&rsquo;in Piron&rsquo;un &rsquo;görünüşün peşinden gittiği&rsquo; iddiası ve Ainesidemos&rsquo;un onun bu &lsquo;görünüşlerin ölçüt olduğu&rsquo; görüşünü paylaştığı yönündeki sözü böyle yorumlanırsa, Ainesidemos&rsquo;a maledilen iki farklı görüş arasındaki çelişkiyi ortadan kaldırmak mümkün görünmektedir.</p>

  <p class="p0">Nitekim Sextus Empiricus&rsquo;un da bazı yerlerde &lsquo;dogma&rsquo;nın iki anlamı arasında bir ayrım yaptığı ve bir şüphecinin &lsquo;kendileriyle ilgili olarak belli bir şekilde düşünmemesinin elinde olmadığı bir tarzda, şeylerin görünüşünün etkisi altında bulunduğu&rsquo; durumlarda, bu yönde yani belli bir anlamda ve ölçüde bir yargıda bulunmanın imkânını kabul ettiğini görmekteyiz. Sextus Empiricus&rsquo;un bu durumlarla neyi kastettiğini araştırdığımızda karşımıza şunlar çıkmaktadır: Şu anda ben penceremden baktığımda dışarda yağmur yağdığına ilişkin bir algıya sahibim. Şimdi bu algımın doğru olup olmadığını bilemem; dolayısıyla bu algımın doğruluğunu tasdik edemem, ayrıca onu tasdik etmemem de gerekir. Ama böyle bir algıya sahip olduğumu da nasıl reddedebilirim? Bu algımla ilgili olarak bu şekilde düşünmemem elimde değildir. Aynı şekilde bir tartışmada ileri sürülen cevapları soruşturduğumda bazı cevapların bana başka cevaplardan daha ikna edici görünmekte olduğunu gözlemlemekteyim. Şüphesiz bu tür bir durumda söz konusu cevapların diğer cevaplardan daha doğru olduğunu iddia etmem mümkün olamaz, ayrıca bu, doğru da değildir. Ama onların diğer cevaplara göre bana daha olası veya ikna edici <span class="t12">göründüğünü</span> nasıl inkâr edebilirim? Onların bana böyle göründüklerini inkâr etmem yine elimde değildir.</p>

  <p class="p0">O halde söz konusu izlenimlerim veya algılarımın <span class="t12">doğru oldukları hakkında hiçbir yargıda bulunmaksızın</span> bu yani belli, sınırlı anlamda, sadece bana şu veya bu şekilde <span class="t12">göründüklerini</span> tasdik etmem anlamında onlar hakkında yargıda bulunabilirim ve de bulunmak zorundayım. Ayrıca bu, yine onların doğru oldukları hakkında herhangi bir yargıda bulunmaksızın izlenimlerim ve algılarımla uyum içinde bir eylemde bulunmamın da mümkün olduğu anlamına gelir. Örneğin, dışarda yağmurun yağmasıyla ilgili olarak sahip olduğum ve adeta bana kendisini zorla kabul ettiren bir izlenimle uyum içinde olmak üzere elimi uzatıp bana bir şemsiye gibi görünen şeyi alabileceğim ve onu başım gibi düşündüğüm şeyin üzerinde tutarak yağmurun beni ıslatmadığına ilişkin bir başka algıya sahip olabileceğimi biliyorum.</p>

  <p class="p0">Sonuç olarak, şüphecilerin tasdik etmenin iki anlamı arasında yaptıkları ayrımı ve Sextus Empiricus&rsquo;un yukardaki sözlerini göz önüne alırsak; Ainesidemos&rsquo;un, Diogenes&rsquo;in sözünü ettiği ölçütün görünüşler olmasıyla kastettiği şeyin buna benzer bir şey olduğunu kabul etmemizde herhangi bir güçlük olmadığını söyleyebiliriz. Böylece onun bu son görüşüyle, Photios&rsquo;un ona mal ettiği ortada hiçbir ölçütün olmadığına dair ilk görüşü arasında ciddi bir çelişkinin olmadığını da düşünebiliriz. Belki burada üzerinde durmamız veya vurgulamamız gereken şey, Arkesilaos&rsquo;un akla uygunluk öğretisi veya Karneades&rsquo;in olasılıklar kuramıyla karşılaştırıldığında, Ainesidemos&rsquo;un şeylerin ölçütünün görünüşler olduğuna ilişkin bu görüşünün onlardan daha radikal &lsquo;fenomenalist&rsquo; bir bakış açısına sahip olduğudur.</p>

  <p class="p0">&nbsp;</p>

  <p class="p0"><span class="t10">Şüpheci Argümanların &lsquo;Ortak Yerler&rsquo;i veya Ana Şüpheci Argümanlar</span></p>

  <p class="p0">Bununla birlikte Ainesidemos&rsquo;un Antik çağ şüpheciliği bakımından önemini bir başka yerde görmekteyiz. Bugün genel olarak şüphecilikten bilginin mümkün olmadığına ilişkin epistemolojik bir tutumu anlarız. Bu anlamda şüpheciliğin İÖ. 5. yüzyıldan yani Sofistlerden bu yana standart hale gelmiş olan bazı gözlemlerle desteklenmiş olduğunu biliyoruz. Örneğin bunlar, farklı duyuların bir aynı nesne hakkında bize farklı algılar verdikleri veya aynı insanın aynı duyusunun bir aynı şey hakkında, şartların farklı olmasına bağlı olarak, farklı izlenimler sağladığı veya farklı insanların aynı şeyleri farklı algıladıkları vb. yönündeki gözlemlerdir. Esas olarak Ainesidemos&rsquo;un şüphecilik tarihi bakımından önemi, bu gözlemleri, bu gözlemlerin dayandığı veya kendilerinden kaynaklandığı olguları, durumları bazı <span class="t12">ana başlıklar</span> altında bir araya getirerek sınıflandırmasında yatmaktadır. Bu çerçevede Ainesidemos&rsquo;un Aristoteles&rsquo;in <span class="t12">Sofistik Delillerin Çürütülmesi&rsquo;nde</span> yaptığı şeye benzer bir şekilde şüpheci argümanların deyim yerindeyse bazı &lsquo;ortak yerler&rsquo;ini tesis etmek istediğini görmekteyiz.</p>

  <p class="p0">Ainesidemos, daha önceki tüm Yunan şüpheciliğinden çıkarılmış olgular, gözlemler, düşünceler ve argümanları bir araya toplayarak Ortaçağ&rsquo;da, Rönesans döneminde ve çağdaş felsefede bir şüpheciye herhangi bir bilgi iddiasını çürütmek için yararlanabileceği en zengin bir şüpheci kanıtlar malzemesini sağlamıştır.</p>

  <p class="p0">Sextus Empiricus <span class="t12">Pironculuğun Ana Görüşleri&rsquo;nde</span> eski şüphecilerin kendilerinden hareketle yargıların askıya alınmasını istedikleri bu ana şüpheci argümanların (trope) sayısını on olarak vermekte, ancak bu sayının kesinliği üzerinde ısrar etmemektedir. Ona göre bu argümanların sayısı daha fazla da olabilir. Aynı eserin daha sonraki bir bölümünde bu on argümanın doğurduğu temel epistemolojik sorunlara dayanan bir başka sınıflama daha vermektedir. Bu sınıflamada bu kez söz konusu argümanların sayısı beşe indirilmektedir; ancak burada temele alınan ölçütlerin daha genel olması söz konusudur. Aynı eserin bundan sonra gelen bir bölümünde hatta söz konusu standart argümanların sayısının ikiye bile indirildiğini görmekteyiz. Ancak burada da kendisinden hareket edilen açı, en genel bir epistemolojik açıdır.</p>

  <p class="p0">Diogenes Laertius <span class="t12">Ünlu Filozofların Hayatlarında</span> Pironcu şüphecilerin geleneksel argümanları olarak on tanesini zikrettikten sonra Agrippa ve öğrencilerinin bunlara beş argüman daha eklediklerini söylemektedir (DL, IX, 88). Bu arada başka bazı kaynakların on yerine sekiz ana argümandan söz ettiği ve onları Sextus&rsquo;unkinden farklı bir sıra içinde verdiğini de görmekteyiz. Bütün bu verilerden çıkarmamız gereken genel sonuç, şüphecilerin kendi aralarında sözü edilen argümanların sayısı üzerinde kesin bir uyuşmanın söz konusu olmadığıdır. Ancak bunun normal olduğuna, argümanların özel ve belli bir listesi üzerinde ısrar etmenin şüpheciliğin kendi ruhuna aykırı bir tutum olacağına da işaret edebiliriz. Nihayet argümanların sayısı ile ilgili olarak verilen farklı rakamlar tümüyle keyfi bir şeye de dayanmamakta, değindiğimiz gibi onlarla ilgili olarak kendisinden hareket edilen bakış açılarının ve epistemolojik sınıflandırma ilkelerinin farklı olmasından kaynaklanmaktadır.</p>

  <p class="p0">Sextus Empiricus, söz konusu on argümanı ayrıntılı bir şekilde sergilemeye girişmeden önce, şeyler hakkında yargıyı askıda tutmayı hedefleyen şüpheci tutumun genel yöntemi hakkında bilgi verir. Buna göre şüphecinin genel yöntemi, birbirine karşıt şeyleri bir araya toplamaktır. Bu karşıt şeyler esas olarak üç grupa girerler. Şüpheci, görünüşleri görünüşlerle, fikirleri fikirlerle veya nihayet görünüşleri fikirlerle karşı karşıya getirerek yargının askıda bırakılması gerektiği sonucuna varmak ister.</p>

  <p class="p0">Görünüşleri görünüşlerle karşı karşıya getirmek, örneğin aynı kulenin uzaktan yuvarlak olduğuna ilişkin görünüşü, yakından dört köşeli olduğuna ilişkin görünüşün karşısına koymaktır. Fikirleri fikirlerle karşı karşıya getirmek, örneğin göksel şeylerin düzenliliğinden hareketle inayetin var olduğunu ileri süren fikrin karşısına, iyi insanların iyiliklerin ödülünü bulmadıkları, buna karşılık kötü insanların rahat bir hayat yaşadıklarına ilişkin olgudan hareket eden fikri koymak ve böylece inayet fikrinin geçerli bir temeli olmadığını göstermektir. Şüphecilerin fikirleri görünüşlerin karşısına koymalarına örnek olarak ise Anaksagoras&rsquo;ın karın beyaz olduğuna ilişkin görünüşe, onun donmuş su olduğu, suyun ise siyah olduğu, dolayısıyla karın da aslında siyah olduğu düşüncesiyle karşı çıkması verilebilir (PAG, 1, 31-33).</p>

  <p class="p0">Sextus Empiricus, bundan sonra Ainesidemos&rsquo;a mal ettiği ve Pironcu şüpheciler tarafından yargıyı askıda tutma lehine ileri sürüldüğünü belirttiği on şüpheci argümanı sıralar. Bunlar;</p>

  <p class="p3">ı) hayvanlar arasındaki farklılığa,<br />
  ıı) insanlar arasındaki farklılığa,<br />
  ııı) duyu organlarının yapıları arasındaki farklılığa,<br />
  ıv) koşulların farklılığına,<br />
  v) durum, mesafe ve yerlerin farklılığına,<br />
  vı) karışımların farklılığına,<br />
  vıı) nesnelerin miktarları ve birlikte bulunma biçimleri (configurations) arasındaki farklılığa,<br />
  vııı) göreliliğe dayanan farklılığa,<br />
  ıx) nesnelerin bir araya gelişlerinin düzenliliğinden veya seyrekliğinden kaynaklanan farklılığa<br />
  x) hayat tarzları, gelenekler, yasalar, efsanevi inançlar ve ögretisel görüşler arasındaki farklılığa</p>

  <p class="p3">dayanan, onlardan ileri gelen argümanlardır.</p>

  <p class="p0">Bu argümanlar bir başka bakımdan, yargılayan özneden, yargılanan nesneden ve her ikisinden kaynaklanan argümanlar olarak üçe ayrılabilir. Bu durumda ilk dört argüman <span class="t12">yargılayan özneden ileri gelen argümanlar</span> olarak kabul edilebilirler, çünkü bunlarda yargılayan öznenin ya bir hayvan, ya bir insan, ya insanın özel bir duyusu olmasından veya onun belli bir durum içinde bulunmasından ileri gelen farklılıklar söz konusudur. Yedinci ve onuncu argümanların <span class="t12">yargılanan nesneden ileri gelen argümanlar</span> olmalarına karşılık beş, altı, sekiz ve dokuz numaralı argümanlar ise <span class="t12">her ikisinden ileri gelen argümanlar</span> olarak karşımıza çıkmaktadır.</p>

  <p class="p0">Şimdi bu argümanları ayrıntılı olarak görelim.</p>

  <p class="p0"><span class="t12">&nbsp;</span></p>

  <p class="p0"><span class="t16">Birinci Argüman:</span> <span class="t10">Farklı Türden Hayvanlar Farklı Algılara Sahiptir</span></p>

  <p class="p0">Birinci argüman, yapıları birbirinden farklı hayvanların aynı nesneler hakkında aynı izlenim veya algılara sahip olmadıklarını gösterme amacını gütmektedir. Ainesidemos &ndash;ve onu izleyen Sextus Empiricus&ndash; bundan yargılarımızı askıda tutmamız gerektiği sonucunu çıkarmaktadırlar.</p>

  <p class="p0">Bu argüman insan da içinde olmak üzere hayvanların gerek meydana geliş (üreme) biçimlerinin, gerekse bedensel yapılarının çeşitliliğinden hareket etmektedir. Buna göre bazı hayvanlar cinsel birleşme sonucu, bazıları o olmaksızın meydana gelirler. Birinciler içinde bazıları, daha doğrusu çoğunluğu, aynı türden, bazıları farklı türden ebeveynlerin birleşmesi sonucu ortaya çıkarlar (katırlar). Bazıları yavrulama (insanlar), bazıları yumurtlama (kuşlar) yoluyla dünyaya gelirler. O halde bu meydana gelme biçimlerinin farklılığının, hayvanların nesneleri duyumlama veya algılama biçimlerinde farklılıklar meydana getirmesi mümkündür. Bu ise onların birbirinden farklı, hatta çelişik karakterlere sahip olmalarına yol açar.</p>

  <p class="p0">Ayrıca hayvanların bedenlerinin özellikle duyum veya algıya yönelik kısımlarındaki farklılıkların bu duyum veya algıların kendileriyle ilgili olarak farklı sonuçlar meydana getirmeleri de mümkündür. Böylece sarılığa yakalanmış insanlar başka insanlara beyaz görünen şeyleri sarı, gözleri kanlanmış insanlar her şeyi kırmızı görürler. Bunun sonucu olarak farklı göz renklerine sahip hayvanların renklere ilişkin algılarının farklı olması olasıdır.</p>

  <p class="p0">Sonra göz yuvarlağımız üzerine parmağımızla bastırdığımızda şeyleri uzun ve yassı görürüz. O halde göz bebekleri yassı ve uzun olan keçi, kedi gibi hayvanların yuvarlak göz bebeğine sahip olan hayvanlardan farklı olarak nesneleri yassı ve uzun görmeleri ve böylece onlar hakkında farklı kavramlara sahip olmaları olasıdır.</p>

  <p class="p0">Bu durum diğer duyu organları için de söz konusudur:</p>

  <p class="p4"><span class="t13">&ldquo;Dokunma duyusunun kabuğu olan hayvanlarda, teni açıkta olan hayvanlarda, dikenli hayvanlarda ve tüylü hayvanlarda nasıl olup da aynı izlenimleri doğurduğu söylenebilir? Kulak boruları oldukça dar olan hayvanlarla oldukça geniş olan hayvanlar veya kulakları tüyle örtülü olan hayvanlarla açıkta olan hayvanlar nasıl olur da tam olarak aynı sesleri duyarlar? Biz de aynı sesten kulaklarımızı tıkadığımız zaman başka, onu normal bir biçimde duyduğumuzda başka türlü etkileniriz&rdquo; (PAG, I, 50-51).</span></p>

  <p class="p0">Koku alma duyusu da hayvanlardaki farklılıktan ötürü farklı olacaktır.Aynı durum tat alma duyusu için de geçerlidir. Çünkü bazı hayvanların sert ve kuru bir dile sahip olmasına karşılık, bazılarının dili son derecede ıslaktır. Bütün bunlardan genel olarak çıkarmamız gereken sonuç, hayvanların algılayan kısımlarının birbirlerinden farklılığına bağlı olarak dışımızda var olduğunu düşündüğümüz nesnelere ilişkin algılarının farklı olmasının olası olduğudur.</p>

  <p class="p0">Bunu hayvanların kendilerine yararlı veya uygun diye peşinden gittikleri veya zararlı, uygun olmayan şeyler olarak kendilerinden kaçındıkları şeylerde daha da açık bir şekilde görmek mümkündür: İnsanlar güzel kokudan hoşlanmaktadırlar ama arılar ve kınkanatlılara güzel koku tahammül edilmez bir şey gibi görünmektedir. Zeytinyağı insanlara faydalıdır ama eşek arıları veya bal arıları üzerine püskürtüldüğünde, onları öldürmektedir. Deniz suyu, insan için içimi nahoş ve sağlığa zararlıdır, ama balıklar için, içilebilir ve faydalıdır. Domuzlar pis kokulu çamurlu suyu, temiz, berrak suya tercih etmektedirler.</p>

  <p class="p0">Buna paralel olarak hayvanların bazıları yiyeceklerini çiğ, bazıları pişmiş, bazıları taze, bazıları bayat veya çürümüş bir şekilde almaktan hoşlanmaktadırlar. Kısaca veya genel olarak bir hayvan için hoş veya yararlı olan şeyin diğeri üzerinde zararlı, hatta öldürücü bir etkide bulunduğunu görmekteyiz. Bütün bunlardan çıkarmamız gereken sonuç, ancak şu olabilir: Aynı şeyler bazı hayvanlar için hoş, bazıları için nahoş olduğuna, hoş veya nahoşluğun kendisi ise duyu izlenimlerine bağlı olduğuna göre, farklı hayvanların aynı şeylerle ilgili farklı duyu izlenimlerine sahip olmaları söz konusudur.</p>

  <p class="p0">Ainesidemos, bunlara insanlarla diğer hayvanlar arasında bir ayrım yapmak ve insanların algılarına diğer hayvanların algıları karşısında bir üstünlük tanımak suretiyle itiraz edilebileceğini kabul etmektedir. Ancak bu itiraza söz konusu algılar arasında ayrım yapma ve insanın algılarını diğer hayvanlarınkine tercih etme hakkını veya yetkisini bize neyin verdiğini sorarak karşı çıkmaktadır. Ona göre biz, bu tartışmanın bir tarafıyız. Dolayısıyla algılarımızla diğer hayvanların algıları arasında hangimizinkinin doğru olduğu konusunda karar verme hakkına sahip olan biz değiliz. Böyle bir hak veya yetki ancak ikimizin yani bizim ve diğer hayvanların algılarını birbirleriyle karşılaştırıp, hangimizinkinin daha doğru olduğu konusunda karar verecek üçüncü bir varlığa, bizim ve diğer hayvanların üzerine yükselecek bir varlığa ait olabilir. Ortada böyle bir varlığın olmadığı ise açıktır.</p>

  <p class="p0">Hayvanların yapıları veya yapılışları arasındaki farklılığının sonucu olarak aynı şeylerin birbirlerinden farklı görünmeleri olgusundan hareketle kabul edilmesi gereken şey, ancak nesnelerin bize nasıl göründüklerini söyleme imkânına sahip olduğumuzdur. Ama bu durumda onların gerçekte nasıl oldukları konusunda yargımızı askıda tutma ödeviyle karşı karşıya bulunmaktayız.</p>

  <p class="p0">Öte yandan Ainesidemos, hayvanlarla insanların algıları arasında ayrım yapılmasını öneren ve böylece insanların algılarına üstünlük tanınmasını isteyen görüşe, bazı hayvanların bazı bakımlardan insandan daha üstün oldukları veya daha başarılı algılara sahip oldukları teziyle karşı çıkılabileceğini de belirtmektedir. Örneğin, akla sahip olmayan hayvanlar içinde en değersizi olarak kabul edilen köpekleri ele alalım. Onların bizimkinden daha keskin koku alma duyusuna sahip oldukları görülmektedir. Aynı şekilde köpeklerin görme ve işitme duyularının da bizimkilerden keskin olduğunu biliyoruz. Hatta eğer akıl yürütme yetisi, pratik akıl bir hayvanın kendisine zararlı olan şeylerden kaçınmasına, yararlı olan şeylerin peşinden koşmasına imkân veren yeti olarak tanımlanıyorsa, bir köpeğin böyle bir yetiye sahip olduğunu görmekteyiz. Bu anlamda onun bir sanata, avcılık sanatına sahip olduğunu bile söyleyebiliriz. Nihayet eğer adalet herkese hak ettiği şeyi vermek olarak tanımlanıyorsa, köpeklerin dostlarına, velinimetlerine iyi davranıp onları korumaları, yabancıları ve kötü niyetlileri korkutup kendilerinden uzaklaştırmaları bakımından adil oldukları veya adalet erdemine sahip oldukları bile söylenebilir.</p>

  <p class="p0">Hatta dogmatik okula mensup olan Krizippos, onların üçüncü halin imkânsızlığı ilkesini bile bildiklerini kabul etmektedir. Çünkü daha önce işaret edildiği üzere ona göre iz süren bir köpek üç yola ayrılan bir kavşağa varıp izini sürdüğü hayvanın kokusunun ilk iki yolda olmadığını fark edince, onun üçüncü yola girip girmediğini araştırma ihtiyacını duymaksızın doğrudan o yolu tutmaktadır.</p>

  <p class="p0">Öte yandan köpeklerin kendi acılarını kavrama ve onları azaltma veya giderme yönünde bir yetiye sahip olduklarını da görmekteyiz. Köpek, ayağına diken battığında toprağa sürterek ondan kurtulmaya çalışmaktadır. Bir tarafından yaralandığında dili ile temizleyerek yarasını iyileştirmeye çalışmaktadır. Bu ve benzeri durumlarda adeta Hipokrates&rsquo;in reçetelerini uygulamaktadır. Belki de bazı filozofların (Kinikler) kendilerini &lsquo;köpeksiler&rsquo; olarak adlandırmalarının ve bu sıfatı gururla taşımalarının nedeni budur.</p>

  <p class="p0">Köpeklerin öfkeli olduklarında, dövüldüklerinde veya acıktıkları için insanlardan bir şey istediklerinde birbirinden farklı sesler çıkardıkları bilinmektedir. Bu da onların ve diğer hayvanların insanlarınkinden farklı olmakla birlikte belli bir dile sahip olduklarını göstermektedir. Eğer onlar bu bakımlardan insanlardan üstün iseler veya en azından insanlardan daha aşağıda bulunan varlıklar değilseler insanların algılarını ölçü olarak alma hakkımız yoktur. Bu ise onların izlenimlerinin insanlarınkinden daha az güvenilir olmadıkları anlamına gelir. Bütün bu örneklerden veya kanıtlardan çıkarılması gereken genel sonuç şudur: Eğer aklı olmayan (irrational) hayvanlar, duyu izlenimlerini yargılamak bakımından insanlardan daha az güvenilir değillerse, öte yandan eğer bu izlenimler hayvanların farklılığına göre farklılıklar gösteriyorlarsa ben insan olarak ancak nesnelerin bana nasıl göründüklerini söyleyebilirim, onların gerçekte nasıl olduklarını, doğalarının ne olduğunu söyleyemem, dolayısıyla onlar hakkındaki yargımı askıya almak zorundayım (PAG, 1, 40-78).</p>

  <p class="p0"><span class="t12">&nbsp;</span></p>

  <p class="p0"><span class="t16">İkinci Argüman:</span> <span class="t10">Farklı İnsanlar Farklı Algılara Sahiptir</span></p>

  <p class="p0">Ainesidemos&rsquo;un ikinci argümanı insanların kendi aralarındaki farklılıklara dayanan argümandır. Bu argümanda Ainesidemos, insanların aklı olmayan hayvanlardan üstün oldukları kabul edilse bile bu kez kendi aralarındaki farklılıklardan ötürü yine yargımızı askıda bırakmamız gerektiğini göstermeye çalışmaktadır. Çünkü insanın iki şeyden, ruh ve bedenden meydana geldiği söylenmektedir. Ancak insanların bu iki bakımından da birbirlerinden farklı oldukları görülmektedir.</p>

  <p class="p0">Konuyu beden bakımından ele alalım. Biçim ve yapısal özelliklerimiz bakımından birbirimizden farklı olduğumuz açıktır. Örneğin bir İskitlinin bedeni, biçim bakımından Hintlininkinden farklıdır ve bunun nedeni onları meydana getiren dört unsurun, dört sıvının (hılt) farklı oranlarıdır. Bundan bedenlerinde hakim olan sıvılara göre onların algılarının da birbirinden farklı olabileceği, olması gerektiği sonucu çıkar.</p>

  <p class="p0">Bu özellikle insanların peşinden gittikleri veya kaçındıkları şeylerle ilgili olarak açık bir şekilde kendini göstermektedir. Örneğin Hintliler ve Yunanlar farklı şeylerden hoşlanmaktadır; o halde onların şeyler hakkındaki algılarının da farklı olmaları gerekir; çünkü bir şeyden hoşlanıp hoşlanmamanın kaynağında o şeye ilişkin duyumlar ve izlenimler vardır. Eğer bazı insanlar başka bazı insanların kaçındıkları şeylerin peşinden koşup, onları arıyorlarsa, bu onların söz konusu şeylerden aynı tarzda etkilenmedikleri anlamına gelir. Onlardan aynı tarzda etkilenmemeleri ise onlar hakkında farklı duyum ve izlenimlere sahip olmalarından başka neyle açıklanabilir?</p>

  <p class="p0">Ainesidemos farklı bünyelere sahip insanların farklı yiyeceklere, ortamlara, şartlara gösterdikleri farklı tepkilerin çeşitli örneklerini sıralar: Bazı insanlar öküz etini balık etinden daha kolay hazmeder. Bazıları gölgede rahat edip güneşte veya sıcak bir hamamda soğuktan titrer. Bazıları yılan, yengeç ve benzeri hayvanların etlerini iştahla gövdesine indirir. Bazıları susuzluğa diğerlerinden çok daha tahammüllüdür veya ona hemen hemen hiç ihtiyaç duymaz. Tiberius Sezar diğer insanlardan farklı olarak karanlıkta rahatça görebilmekteydi.</p>

  <p class="p0">Ainesidemos daha sonra ruhlar arasındaki farklılıklara geçer ve insanların ruhları, daha doğrusu akılları arasındaki büyük farklılıkları en iyi biçimde ortaya koyan şey olarak da yine onların neyin peşinden koşmak, neden kaçınmak gerektiği konusundaki farklı görüşlerine işaret eder. Tercih ve kaçınmalar hoşlanma ve hoşlanmamaya dayandığına ve bunlar da duyumlara bağlı olduğuna göre insanların aynı şeylerden farklı şekillerde etkilendiklerini kabul etmek gerekir. Eğer aynı şeyler insanları farklı şekillerde etkiliyorsa, bundan yine şeyler hakkındaki yargılarımızı askıya almamız gerektiği sonucu çıkar. Çünkü bu durumda kimin yargısını, dolayısıyla algısını ölçüt olarak alabiliriz? İnsanların tümünün yargılarına güvenemeyiz, çünkü bu yargılar kendi aralarında çelişiktirler. Öte yandan onlar arasında bir seçim yapacaksak, kiminkini tercih edebiliriz? Herhalde Platoncular Platon&rsquo;un, Epikurosçular Epikuros&rsquo;un, Stoacılar Zenon&rsquo;un yargılarına güvenmemizi isteyeceklerdir.</p>

  <p class="p0">Bunlar yerine insanların çoğunluğunun yargılarını tasdik etmemiz, onlara katılmamız mı istenecektir? Ama dünyadaki bütün insanları tanımadığımıza göre insanların çoğunluğunun yargılarının hangileri olduğunu nasıl bilebiliriz? Bizim kendi aramızda, kendi toplumumuzda çoğunluğun düşüncesi diye gördüğümüz bir şey ise tanımadığımız başka toplulukların çoğunlukları tarafından hiç de benimsenmeyen bir görüş olabilir.</p>

  <p class="p0">Bazı kendilerinden çok memnun insanlar yani &lsquo;dogmatik&rsquo; düşünürler şeyler hakkında yargıda bulunmak bakımından kendilerini ayrıcalıklı varlıklar olarak görmektedirler. Ama bu saçmadır, çünkü onlar bu tartışmada taraftırlar. Birinci argümanda söylendiği gibi ancak bu insanlarla onların küçümsedikleri insanların yargıları arasında bir karşılaştırma yapmak, her ikisi üzerine yükselmek imkânına sahip üçüncü bir varlık bu konuda bir karar verebilir ki, ortada böyle bir mercinin olmadığı açıktır (PAG, 1, 79-90).</p>

  <p class="p0">&nbsp;</p>

  <p class="p0"><span class="t10">Üçüncü</span> <span class="t16">Argüman:</span> <span class="t10">Farklı Duyu Organları Farklı Algılara Yol Açar</span></p>

  <p class="p0">Ainesidemos &ndash;ve Sextus Empiricus&ndash; tek bir insanın, örneğin Stoacıların hayali bilgelerinin yargılarının ölçüt olarak alınması durumunda bile problemin çözülemeyeceğini düşünmekte ve bunu kanıtlamak için üçüncü bir argüman teklif etmektedir. Bu, bir ve aynı insanda duyuların farklılığından hareket eden argümandır.</p>

  <p class="p0">Duyuların birbirlerinden farklı oldukları ve nesneleriyle ilgili olarak bize farklı izlenimler verdikleri açık bir olgudur. Görme duyusu bize bir resimde yükseltiler ve alçaltıların bulunduğu yönünde bir izlenim verirken, dokunma duyusu onu bize böyle bir şeye sahip değilmiş gibi göstermektedir. Bal, dile veya tatma duyusuna tatlıymış gibi gelirken görme duyusunda pek de hoş olmayan -cıvık bir şeybir izlenim bırakmaktadır. Dolayısıyla onun kendisi bakımından hoş bir şey mi, yoksa nahoş bir şey mi olduğunu söylemek imkânsızdır. Aynı şey yağ için de söz konusudur. Çünkü o da tatma duyusuna hoş, koklama duyusuna hoş olmayan bir şey olarak görünmektedir. Sütleğen otu gözlere rahatsızlık verir, ama bedenin diğer herhangi bir organına acı vermez. Sonuç olarak, içinde bulunduğumuz anda bize şu veya bu şey olarak göründüğünü söylememiz mümkün olmakla birlikte bu şeylerin hiçbirinin gerçek doğasının ne olduğu hakkında bir yargıda bulunma gücüne sahip değiliz.</p>

  <p class="p0">Sonra nesneler her zaman bize kendilerini karmaşık bir izlenimler topluluğu olarak gösterir. Örneğin elma dokunuşu yumuşak, kokusu hoş, tadı lezzetli ve rengi kırmızı bir şeydir. Ama onun bu niteliklere gerçekten sahip olup olmadığı veya sadece bu niteliklere sahip olup onlardan daha fazlasına sahip olmadığı hiç de açık değildir. Öte yandan onun aslında tek bir niteliğe sahip olup duyu organlarının farklılığından ötürü bize bu şekilde farklı niteliklere sahip bir şey gibi görünüp görünmediği de belli değildir. Nihayet onun aslında bunlardan daha fazla niteliğe sahip olup bizim ancak söz konusu sınırlı sayıda duyuya sahip olmamızdan ötürü bu nitelikler arasında bazılarını algılayıp algılamadığımız da kesin değildir.</p>

  <p class="p0">Ainesidemos bu sonuncu ihtimali daha özel bir soruşturmanın konusu kılmaktadır. Bunun için o, doğuştan sadece dokunma, tatma ve koku alma duyularına sahip olup, işitme ve görme duyularına sahip olmayacak bir insan varsayımından hareket etmektedir. Bu insanın nesnelerde görme ve işitme ile ilgili niteliklerin varlığından haberdar olmayacağı açıktır. Bu insana nesnelerin ne olduğu sorulsa o onları rengi ve sesi olmayan şeyler olarak tanımlayacaktır. O halde bizim sahip olduğumuz beş duyunun eksik ve yetersiz olması, nesnelerde nesnel olarak daha başka niteliklerin de bulunması, ancak bizim onlara ilişkin duyularımızın bulunmayışından ötürü bu niteliklerin varlığından haberdar olmamamız pekala mümkündür. O halde nesnelerin doğasının ne olduğu hakkında yargıda bulunmaktan vazgeçip yalnızca onların bize veya herhangi bir duyu organımıza nasıl göründüğünü söylemekle yetinmemiz en doğrusu olacaktır (PH, 1, 91-99).</p>

  <p class="p0"><span class="t12">&nbsp;</span></p>

  <p class="p0"><span class="t16">Dördüncü Argüman:</span> <span class="t10">Aynı Duyu Farklı Durumlarda Farklı Algılara Yol Açar</span></p>

  <p class="p0">Ainesidemos&rsquo;un ilk dört argümanının yani algılayan varlık ve özneyle ilgili argümanlarının belli bir mantık sırasına sahip olduğu görülmektedir. Onlar görüldüğü gibi genelden özele giden bir sıra içinde ilerlemektedirler. Birinci argümanın hayvan türleri arasındaki farklılıklardan hareket etmesine karşılık, ikinci argüman bu türler arasında özel bir tür olan insanı konu almakta ve insanlar arasındaki farklılıklara dayanmaktadır. Üçüncü argümanının bir aynı insanda, birey insanda duyular arasındaki farklılıklardan hareket etmesine karşılık dördüncü argüman bu duyulardan her birinin, tek başına farklı şartlarda veya durumlarda farklı izlenim veya algılara sahip olması olgusuna dikkatimizi çekmektedir.</p>

  <p class="p0">Ainesidemos&rsquo;a göre &lsquo;doğal veya doğal olmayan durumlarda, uyanık veya uykuda iken ve yaşa, hareket veya sükûnete, nefret etmeye veya sevmeye, ihtiyaç içinde veya doymuş olmaya, içkili veya ayık olmaya, daha önceki durumlara (predispositions), cesur veya korkak olmaya, üzüntülü veya neşeli olmaya bağlı olarak&rsquo; farklı şartlar veya durumlar içinde bulunduğumuz bir gerçektir. İşte bu farklı şartlar veya durumlarda olmamıza bağlı olarak aynı şeyler bizde farklı izlenimler meydana getirirler.</p>

  <p class="p0">Örneğin içinde bulunduğumuz durumun doğal veya doğal olmayan bir durum olmasına göre aynı şeylerden f<span class="t15">a</span>rklı şekillerde etkileniriz. Böylece akıl sağlığı yerinde olmayan insanlar, deliler, cin veya &lsquo;daimon tutmuşlar&rsquo; bizim duymadığımız varlıkları görüyor, duymadığımız sesleri duyuyor gibi görünmektedirler. Bize ılık gelen aynı su, iltihaplı bir yerimize döküldüğünde kaynar görünmektedir. Aynı çerçevede olmak üzere doğal, sağlıklı bir durumda bana tatlı gelen bal, sarılık hastalığına yakalandığımda bana acı görünmektedir.</p>

  <p class="p0">Buna itiraz olarak &lsquo;doğal&rsquo; durumda sahip olduğumuz algıların &lsquo;doğru&rsquo; algılar oldukları, dolayısıyla ölçü olarak onları almamız gerektiği söylenebilir, ama Ainesidemos daha derin noktadan hareketle doğal olanla öyle olmayanı birbirinden nasıl ayırt edebileceğimizi sormaktadır. Bir açıdan bakıldığında sağlığın hastalıktan daha doğal olduğu söylenemez. Böylece sağlıklı insanların sağlıklı insanlar için doğal, ancak hasta insanlar için doğal olmayan bir durumda olduklarını söylemek mümkün olduğu gibi bunun tersine hasta insanların hasta insanlar için doğal, fakat sağlıklı insanlar için doğal olmayan bir durumda olduklarını söylemek de mümkündür. Çünkü -Ainesidemos&rsquo;un da kabul eder gibi göründüğü dönemin tıp kuramına göresağlık, insan bedenini meydana getiren dört sıvının belli bir karışımı, hastalık ise onların bir başka karışımıdır. Birinci karışımın ikinci karışımdan daha doğal olduğunu söylemek için elimizde nasıl bir neden vardır? O halde dış şeylerin bedenin hastalık meydana getiren karışımına değil de, sağlık diye nitelendirdiğimiz durumunu meydana getiren karışımına görünen şeyler gibi olduklarını iddia etmek için elimizde ciddi bir dayanak yoktur.</p>

  <p class="p0">Ainesidemos&rsquo;un bu argümanda üzerinde durduğu şeylerden bir diğeri izlenimlerin uykuda veya uyanık durumunda olmamıza göre yine farklılık göstermeleridir. Bundan çıkardığı sonuç, onların varlık veya yokluklarının mutlak olmadığı, bizim uyanık veya uykuda olmamıza bağlı olarak göreli şeyler olduklarıdır. Uykuda, uyanık durumdayken var olmayan veya uyanık olma durumuna göre var olmayan şeyleri gördüğümüz söylenebilir, ama uykuda görünen şeyler olduklarından dolayı onların var olmayan şeyler oldukları söylenemez. &lsquo;Çünkü nasıl ki uyanık haldeyken gördüğümüz gerçeklikler ruyalarımızda var olmadıkları halde varsalar, uykuda, rüyada gördüğümüz gerçeklikler de uyanık haldeyken var olmamakla birlikte tümüyle yok değildirler&rsquo; (PAG, 1,104). Hatta daha ileri gidilerek onlar arasında hangisinin diğerinden daha gerçek anlamda var olduğu konusunda bir yargıda bulunulamayacağını ileri sürmek mümkündür.</p>

  <p class="p0">&lsquo;Yaşa&rsquo; bağlı olan farklılıkların örneği aynı havanın yaşlı bir insana serin, genç bir insana ılık; aynı rengin yaşlı bir insana soluk, genç bir insana canlı görünmesidir. Benzer şekilde bir aynı ses yaşlı insana zayıf, genç insana ise açık bir şekilde duyulabilir görünür. Yaş bakımından farklı olanlar farklı şeylerin peşinden koşar veya onlardan kaçınırlar. İnsanlar gençliklerinde yaşlılıklarında olduklarından farklı şeylere değer verirler.</p>

  <p class="p0">&lsquo;Hareket veya sükûnete&rsquo; bağlı olan farklılıkların örneği, bizim hareket veya sükûnet halinde olmamıza bağlı olarak etrafımızda bulunan hareketsiz nesneleri hareketli veya hareketsiz görmemizdir. Örneğin hareketsiz bir durumda iken hareketsiz gördüğümüz nesnelerin, yanlarından bir gemiyle geçerken hareketli olduklarını düşünürüz.</p>

  <p class="p0">Nesneleri farklı görmemizin bir nedeni de içinde bulunduğumuz &lsquo;aşk ve nefret durumu&rsquo;dur. Bazıları domuzdan nefret eder, bazıları ise onu iştahla yer. Aşıklar sevdikleri kadınları güzel görürler. Oysa diğerleri için bu kadınlar çirkindir.</p>

  <p class="p0">Açlık ve tokluk da benzeri bir farklılık nedenini oluşturur. Aç bir insanın son derecede lezzetli olduğunu düşündüğü bir yiyecek tok bir insana tamamen tatsız gelir.</p>

  <p class="p0">&lsquo;İçkili ve ayık bir durumda bulunma&rsquo;ya bağlı olan şeylerin örneği, ayıkken iğrenç bulduğumuz şeylerin içkiliyken bize hiç de öyle görünmemeleridir.</p>

  <p class="p0">&lsquo;Daha önceki durumlara&rsquo; (predispositions) bağlı olan algıların örneği aynı şarabın kısa bir süre önce hurma veya kuru incir yemiş olanlara tatsız, ceviz veya nohut yemiş olanlara tatlı görünmesidir.</p>

  <p class="p0">Ainesidemos bu argümanı daha genel bir tarzda şöyle ortaya koymaktadır: Biz her zaman belli bir durumdayız ve bu durumumuz farklı zamanlara bağlı olarak da değişmektedir. O halde şeylerin bu farklı zaman ve durumlarda bize görünen şekilde olduklarını söylememizde bir sakınca yoktur, ama onların doğaları bakımından ne olduklarını söylemek mümkün değildir. Çünkü insan ya her zaman mutlaka belli bir durumdadır veya böyle bir durumda değildir. İkinci şıkkın saçma olduğu açıktır, çünkü insan her zaman ya sağlıklı veya hasta, ya hareketli veya hareketsizdir, ya şu veya bu yaştadır vb. Böylece birincişık yani onun her zaman ve mutlaka belli bir durumda olması söz konusu olduğuna göre, onun algılarının da bu belli duruma göreli olmaları gerektiği açıktır (PAG, 1, 100-117).</p>

  <p class="p0"><span class="t12">&nbsp;</span></p>

  <p class="p0"><span class="t16">Beşinci Argüman:</span> <span class="t10">Algılar, Algılanan Nesnenin Farklı Durum, Mesafe ve Yerde Bulunmasına Göre Değişirler</span></p>

  <p class="p0">Beşinci argüman durumlar (positions), mesafeler (distances) ve yerlerin (locations) farklılığına dayanan argümandır. Bu argümanda içinde bulunduğumuz şartların farklı olmasıyla bir aynı nesneye ilişkin algılarımızın farklı olacağı ileri sürülür. Örneğin bir aynı sütuna ortasından baktığımızda onun her tarafı bize aynı kalınlıkta görünür; buna karşılık uçlarından baktığımızda onun bize uzak olan ucu daha ince görünür. Aynı gemiye uzaktan baktığımızda onu küçük ve hareketsiz görürüz; buna karşılık yakından baktığımızda onun daha büyük ve hareket içinde olduğunu görürüz. Aynı kulenin uzaktan yuvarlak görünmesine karşılık yakından bakıldığında dört köşe görünmesi en sık rastlanan olgulardandır. Bu örnekler algılayan özneyle algılanan nesnenin arasındaki mesafenin uzaklık veya yakınlığına göre algıların değiştiğini göstermektedir.</p>

  <p class="p0">Benzeri bir durum, algının içinde gerçekleştiği yer veya ortamla ilgili olarak da söz konusudur. Örneğin aynı kürek suyun içinde eğri, suyun dışında düz görünür. Aynı ışık (bir fenerin ışığı) gündüz yani güneş ışığında sönük, gece yani karanlıkta parlak görünür. Aynı mercan denizde yumuşak, havada sert görünür. Aynı ses kavalda farklı, flütte farklı çıkar.</p>

  <p class="p0">Nesnelerin içinde bulundukları durum veya konum bakımından da farklı biçimlerde algılara neden oldukları bilinmektedir. Aynı resmi yere yatırıp baktığımızda üzerinde hiçbir alçaltı veya yükseltinin olmadığını &lsquo;görürüz&rsquo;. Ancak ona yatay değil de, belli bir açıdan baktığımızda bize sanki üzerinde bazı yükselti ve derinlikler varmış gibi görünür. Güvercinlerin boyunları da farklı eğiklik derecelerine göre farklı renklerde görünürler.</p>

  <p class="p0">Her nesnenin algılayan özne tarafından mutlaka belli bir mesafeden, belli bir yer veya ortamda ve belli bir durum veya konumda algılanmasının zorunlu olması; bu mesafe, ortam ve konumlara bağlı olarak da öznede farklı görünüşlere yol açması olgusundan çıkarmamız gereken sonuç, hiçbir algımızın nesneyle ilgili olarak doğru bir algı olma güvencesine sahip olmadığı, dolayısıyla bu algılardan hareketle nesneler hakkında verdiğimiz yargıları vermememiz, onları askıya almamız gerektiği olacaktır.</p>

  <p class="p0">Ainesidemos&rsquo;a göre diğer argümanlarda da işaret edilmiş olduğu gibi, bu algılardan bazılarına diğerlerine göre üstünlük tanımanın, bazılarını diğerlerine tercih etmemizin hiçbir doyurucu gerekçesi yoktur (PAG, 1, 118-123).</p>

  <p class="p0"><span class="t12">&nbsp;</span></p>

  <p class="p0"><span class="t16">Altıncı Argüman:</span> <span class="t10">Algılar, Algılanan Nesne ve Algılayan Öznenin Her Zaman Bir Karışım Olmasından Dolayı Güvenilir Değildirler</span></p>

  <p class="p0">Altıncı argüman, karışımlara (admixtures) dayanan bir argümandır. Bununla şu sonuca varırız: Hiçbir nesne üzerimizde tek başına değil, her zaman bir başka şeyle birlikte etkide bulunduğuna göre bu dış nesne ve onunla birlikte algıladığımız şeyden meydana gelen karışımın veya bileşimin neye benzer bir şey olduğunu söylememiz mümkün olabilir, ancak kendisi bakımından ne tür bir şey olduğunu söyleme imkânına sahip olamayız.</p>

  <p class="p4"><span class="t13">&ldquo;Hiçbir dış nesnenin kendi başına üzerimizde etkide bulunmayıp her zaman bir şeyle birlikte etkide bulunduğu ve buna bağlı olarak farklı algılandığı, açık bir şeydir. Örneğin tenimiz sıcak havada bir renkte, soğuk havada bir başka renkte görünür ve biz tenimizin renginin, doğası bakımından, ne olduğunu değil, yalnızca bu kendisiyle birlikte bulunan şeylerle nasıl algılandığını söyleme gücüne sahibiz ve aynı ses açık havada farklı, kapalı havada farklı işitilir. Kokular hamamda veya sıcak havada soğuk havada olduğundan daha keskin duyulur ve bir cisim suya batırıldığında havada olduğundan daha hafif gelir&rdquo; (PAG, I, 124-125).</span></p>

  <p class="p0">Bunlar Sextus Empiricus&rsquo;un nesnelerin karışımlarıyla ilgili olarak verdiği örnekler olup, daha sonra bu kez algılayan öznenin kendisiyle yani duyu organlarıyla ilgili karışımları da ele alır. Örneğin görme organımız olan gözümüz zarlardan ve onların içindeki sıvılardan meydana gelir. Gözümüzün kendisi bir karışım olduğu gibi bu karışım bazen başka şeylerle de birlikte bulunur. Örneğin sarılık hastalığına yakalanmış bir insanın gözü sararır veya kanlanan bir göz birlikte bulunduğu bu kandan ötürü kırmızılaşır. Böylece birinci her şeyi sarı, ikinci her şeyi kırmızı görür. Sonra aynı ses açık yerlerde farklı, kapalı, dar veya rüzgârlı yerlerde farklı duyulur Sonra işitme ve tat alma organlarımızda bulunan kuvvetler veya maddeler şeyleri gerçek saflıklarında değil, sahip oldukları karışımlarında algılamamıza yol açarlar ve böylece duyu organları, sahip oldukları bu karışımlardan ötürü dış dünyada bulunan gerçek nesnelerin kesin niteliklerini kavramamıza izin vermezler.</p>

  <p class="p0">Bunun yanı sıra beyin kendisi de bir karışım olup, onun da duyuların kendisine ilettiği haberlere kendisinden ileri gelen bazı şeyler eklemesi, karıştırması mümkündür. Çünkü &lsquo;dogmatik&rsquo; düşünürlerin aklın merkezi olarak kabul ettikleri bölge ister beyin, ister yürek veya bedenin başka herhangi bir organı olsun, bu bölgelerin her birinin bazı sıvılara sahip olduğunu biliyoruz. Böylece duyu organlarından egemen yetiye iletilen algılara bu karışımdan ötürü bu algılarda olmayan şeylerin eklenmesi, karıştırılması mümkündür. Bu durumda yargının kendisinin algıyı düzeltmesi şöyle dursun, onu daha da karıştırması, bozması söz konusu olabilir. Bundan çıkarmamız gereken sonuç, yine nesneler hakkında yargılarımızı askıya almaktan başka çıkar bir yolumuzun olmadığıdır (PAG, 1,124-128).</p>

  <p class="p0"><span class="t12">&nbsp;</span></p>

  <p class="p0"><span class="t16">Yedinci Argüman:</span> <span class="t10">Algılar, Algılanan Nesnenin Miktarı ve Parçalarının Bir arada Bulunma Biçimlerine Göre Farklıdırlar</span></p>

  <p class="p0">Yedinci argüman ise nesnelerin miktarı ve birlikte bulunma biçimlerinin farklılığına dayanır. Örneğin keçi boynuzu rendelenip toz haline getirildiğinde, beyaz görünür ama bu parçaların veya zerrelerin bir araya gelme biçimleri olan boynuzun kendi rengi siyahtır. Bunun tersine gümüş, işlenirken ortaya çıkan talaşlarına bakılırsa siyahtır ama onların bir araya gelme biçimleri demek olan külçe gümüş, beyazdır, daha doğrusu bize öyle görünür. Aynı şekilde tek başlarına alınan kum tanecikleri pürtüklü görünür, ama bir kum tepeciğini meydana getirmek üzere bir araya geldiklerine üzerimizde yumuşak bir etki bırakırlar. Ölçülü miktarda alınan şarap bedeni güçlendirir; buna karşılık büyük miktarda içildiğinde bedeni hareketsiz kılar. Yiyeceklerde de aynı durum söz konusudur: az veya çok miktarda alınmalarına göre onlar da insan vücudu üzerinde farklı etkiler yaparlar. Genelde az miktarda alınan yiyeceklerin insan üzerinde olumlu bir etki yapması ve ona keyif vermesine karşılık fazla miktarda tüketildiklerinde aynı yiyeceklerin hazımsızlık veya ishale neden olduğu görülür.</p>

  <p class="p0">Genel kural olarak şeyler ölçüsüz miktarlarda kullanıldıklarında zararlıdırlar. Buna karşılık az miktarlarda kullanıldıklarında herhangi bir zarar vermezler. Bunu en iyi bir biçimde ilaçlarda görebiliriz. Onların doğru bir oranda veya ölçüde karışımının bedeni sağlıklı kılmasına karşılık bunu aşan en küçük bir miktar aynı ilacı son derecede zararlı kılabilir.</p>

  <p class="p0">Ancak bir şüpheciyi ilgilendiren şey, nesnelerin miktarlarına veya birada bulunma biçimlerine göre algılayan özne üzerinde farklı etkilerde bulunmaları yani farklı algılara neden olmalarıdır. Onun bundan çıkardığı sonuç yine onların kendi başlarına ne oldukları veya doğalarının ne olduğunu bilmemizin mümkün olmadığıdır. Çünkü onların bizde oluşturdukları görüntüler, diğer şeylerin yanında, miktarları, birlikte bulunma tarzları veya yapılarına da görelidir. Onlar parçalandıklarında, bir araya geldiklerinde, miktarlarının az veya çok olmalarına göre başka başka izlenimlere veya algılara neden olmaktadırlar. Bunlardan hangisinin diğerinden daha fazla o nesne olduğu, o nesnenin doğasını yansıttığını bilmek mümkün değildir. Böylece doğru olan, nesnelerin doğaları hakkındaki iddiamızdan vazgeçmek, onların diğer argümanlarda üzerinde durulan bakımlar dışında bu bakımdan da farklı görüntülerden başka şeyler olmadıklarını kabul etmektir (PAG, 1, 129-134).</p>

  <p class="p0">&nbsp;</p>

  <p class="p0"><span class="t16">Sekizinci Argüman:</span> <span class="t10">Hiçbir Şey Kendi Başına Bir Şey Değildir - Her Şey Bir Başka Şeye Görelidir</span></p>

  <p class="p0">Bu argüman, daha önce gelen bütün argümanları ortak bir bakış açısı ve bu bakış açısını ifade eden genel bir kavram açısından özetleyen bir argümandır. Bu kavram ise, &lsquo;görelilik&rsquo; kavramıdır. Bütün bu argümanlar aslında ortak bir bakış açısını ifade eden şu genel önermeye dayanmaktadır: Hiçbir şey kendi başına herhangi bir şey değildir. Dolayısıyla hiçbir şeyin kendi başına yani başka şeylerden bağımsız olarak ele alınabilecek bir doğası yoktur; daha doğrusu böyle bir doğasının olup olmadığını bilemeyiz. Böylece mutlak olarak veya gerçekten var olup olmadıklarını bilemeyeceğimizden şeyler hakkındaki yargılarımızı askıda bırakmamız gerekir.</p>

  <p class="p0">Bu göreliliğin, Ainesidemos&rsquo;a ve onun görüşlerini Pironculuğun ana görüşleri olarak benimseyip aktaran Sextus Empiricus&rsquo;a göre, iki unsuru veya kaynağı vardır: Algılayan, yargılayan özne ile algılanan, yargılanan nesne. Böylece her şey algılayan, yargılayan özne ve algılanan, yargılanan nesneye görelidir.</p>

  <p class="p0">Algılayan özneyle ilgili olarak algı, algılayanın belli bir hayvan, belli bir insan, belli bir duyu olmasına göre, bu duyunun koşullarına göre farklılık gösterir. Algılanan nesneyle ilgili olarak ise o, nesnenin belli bir karışım olmasına, belli bir yerde, belli bir mesafede, belli bir miktarda, belli bir konumda bulunmasına göre değişir.</p>

  <p class="p0">Her şeyin göreli olduğunu ayrıca özel olarak şu akıl yürütmeyle kanıtlamak da mümkündür: Farklı şeyler göreli şeylerden farklı mı yoksa değil midirler? Eğer onlardan farklı değillerse, onlar da görelidirler. Eğer farklı iseler yine görelidirler, çünkü her farklı şey kendisinden farklı olduğu şeye nispetle farklı diye adlandırılar ve böylece her farklı şey görelidir.</p>

  <p class="p0">Sonra &lsquo;dogmatik&rsquo; düşünürlere göre var olan şeyler arasında bazıları en yuksek cinsler (summa genera), bazıları en alt türler (infimae species), başka bazıları ise aynı zamanda hem beriki hem ötekilerdir. Şimdi bütün bunlar birbirlerine göreli şeyler olduklarına göre bundan yine her şeyin göreli olduğu sonucu çıkar.</p>

  <p class="p0">Ayrıca &lsquo;dogmatik&rsquo; filozoflar bazı şeylerin &lsquo;apaçık&rsquo; şeyler, bazı şeylerin onların altında yatan, ancak &lsquo;apaçık-olmayan&rsquo; şeyler olduğunu söylemektedirler. Onlara göre bu apaçık şeyler yani görüntüler, sözü edilen apaçık olmayan şeylere, görünmeyen şeylere işaret ederler. Şimdi işaret eden ve işaret edilenler göreli terimler olduklarına göre bundan yine her şeyin göreli olduğu sonucu çıkar.</p>

  <p class="p0">Ayrıca bazı şeyler birbirlerine benzer, bazıları benzemez. Aynı şekilde bazı şeyler eşit, bazıları eşit değildir. Bütün bunlar göreli şeyler olduklarına göre yine her şeyin göreli olması gerekir.</p>

  <p class="p0">Nihayet her şeyin göreli olmadığını söyleyen biri aslında bu sözüyle her şeyin göreli olduğunu ispat etmektedir. Çünkü o her şeyin göreli olduğunu savunan birine karşı çıkarken onun &ldquo;her şeyin göreli olduğu&rdquo; tezinin ona göreli olduğunu yani evrensel olmadığını kabul etmiş olmaktadır (PAG, I, 135-140).</p>

  <p class="p0"><span class="t12">&nbsp;</span></p>

  <p class="p0"><span class="t16">Dokuzuncu Argüman:</span> <span class="t10">Algılar, Algılanan Şeylerin Bir arada Bulunmalarının Sıklığına veya Seyrekliğine Göre Değişirler</span></p>

  <p class="p0">Dokuzuncu argüman şeylerin bir arada bulunmasının sıklığı veya seyrekliğine dayanan argüman olup, bundan hareketle şeylerin bizim için farklı bir değer taşıdıklarını, sık veya seyrek olarak bir arada bulunup, görünmeleriyle bizde farklı izlenimlere yol açtıklarını ileri sürer. Bu argümana göre Güneş, aslında kuyruklu yıldızdan daha şaşırtıcıdır ama Güneşi her zaman, buna karşılık kuyruklu yıldızı seyrek olarak gördüğümüzden ötürü kuyruklu yıldız bize Güneşten daha şaşırtıcı, daha ilginç görünür ve böylece onun ortaya çıkması veya görünmesini tanrısal bir işaret olarak yorumlarız. Eğer bunun tersi olsaydı, Güneş seyrek olarak ortaya çıkıp tüm dünyayı aydınlattıktan sonra her şeyi birdenbire karanlığa gömerek kaybolsaydı ondan büyük bir şaşkınlık duyar, ortada büyük bir şaşkınlık verici olayın cereyan ettiğini düşünürdük. Aynı şekilde bir deprem de onu ilk kez yaşayanlarla uzun zamandan beri ona alışık olanlar üzerinde aynı korkuyu yaratmaz. Denizi veya insan vucudunu ilk defa görmenin üzerimizde yarattığı heyecanla onları daha sonra sık sık görmemizin yarattığı alışkanlık aynı şey değildir.</p>

  <p class="p0">Böylece alıştığımız ve bol miktarda bulunduğunu gördüğümüz şeylerin bize değersiz görünmesine karşılık seyrek şeyleri değerli görürüz. Eğer su, seyrek bir şey olsaydı, bize değerli olduğunu düşündüğümüz her şeyden çok daha fazla değerli görünürdü. Eğer altın, taş gibi yeryüzüne yayılmış olsaydı kim onu değerli görür ve biriktirmeye kalkardı? O halde aynı şeyler kendileriyle sık veya seyrek olarak karşılaşmamıza bağlı olarak, bize bazen şaşırtıcı ve değerli, bazen sıradan ve değersiz görünürler. Bundan dolayı şeylerin kendileriyle sık veya seyrek olarak karşılaşmalarımıza bağlı olarak, bize nasıl göründüklerini söylememiz mümkündür, ama onların kendileri bakımından ne olduklarını söylemeye kalkışmamız fazla gözü pek bir davranış olacaktır. Böylece yine onlar hakkındaki yargımızı askıya almamız gerektiği ortaya çıkmaktadır (PAG, 1, 141-144).</p>

  <p class="p0"><span class="t16">&nbsp;</span></p>

  <p class="p0"><span class="t16">Onuncu Argüman:</span> <span class="t10">Ahlâkî Yargılar Farklı Hayat Tarzlarına, Alışkanlıklara, Yasalara, İnançlara vb. Bağlı Olarak Farklıdırlar</span></p>

  <p class="p0">Özellikle ahlak alanıyla ilgili olarak geçerli olan bu argüman insanların, toplumların farklı davranış kurallarına, alışkanlıklara, yasalara, efsanevi inançlara ve öğretisel görüşlere sahip oldukları olgusuna dayanmaktadır.</p>

  <p class="p0">Sextus&rsquo;a göre, bir &lsquo;davranış kuralı&rsquo;, Sinoplu Diogenes veya Ispartalılar gibi bir insan veya topluluğun benimsediği belli bir hayat tarzı veya özel davranış biçimidir. Bir &lsquo;yasa&rsquo;, siyasal bir topluluğun üyeleri arasında yapılmış, ihlal edilmesi ise cezayı gerektiren yazılı bir anlaşmadır. Bir &lsquo;alışkanlık&rsquo; veya gelenek, yine bir insan topluluğunun benimsediği, ancak ihlal edilmesi zorunlu olarak cezayı gerektirmeyen belli bir davranış biçimidir. Örneğin yasa, zinayı yasaklar, ama herkesin gözü önünde cinsel ilişkide bulunmayı yasaklayan alışkanlık veya gelenektir. &lsquo;Efsanevi bir inanç&rsquo;, (legendary belief) tarihsel bir temeli olmayan, uydurma olayları kabul etmektir. Bunun iyi bir örneği Kronos&rsquo;la ilgili olarak çok sayıda insanın inandığı efsanelerdir. &lsquo;Öğretisel bir görüş&rsquo; ise var olan şeylerin son derece küçük eştürden tözlerden yani atomlardan meydana geldiği cinsinden analojik bir akıl yürütme veya belli bir kanıtlama tarafından doğrulanır gibi görünen bir görüştür.</p>

  <p class="p0">Sextus&rsquo;a göre biz bu farklı alanlara ait görüş ve uygulamaların her birine ya aynı alana veya bir başka alana ilişkin görüş ve uygulamalarla karşı çıkabiliriz. Birinci durumun örneği, bir geleneğe bir başka gelenekle karşı çıkmamızdır. Burada şu tür olgulara işaret edebiliriz: Bazı Etiopyalıların bebeklerine dövme yaptırmalarına karşılık Yunanlarda böyle bir gelenek yoktur. İranlıların topuklarına kadar inen uzun parlak renkli elbiselerden hoşlanmalarına karşılık Yunanlar bu tür bir giysinin uygun olmadığını düşünmektedirler. Hintlilerin herkesin gözü önünde cinsel münasebette bulunma yönünde bir alışkanlıklarının olmasına karşılık çoğu toplum bunu utanç verici bir şey olarak görmektedir.</p>

  <p class="p0">Yasaların birbirleriyle zıt olma örneklerine gelince, Roma&rsquo;da babasının mirasından vazgeçen birinin onun borçlarını ödemesi gerekmezken, Rodos&rsquo;ta ölen kişinin varisleri babalarının borçlarını ödemek zorundadır. İskitlerin yaşadıkları Kırım&rsquo;da tanrıça Artemis&rsquo;e yabancıların kurban edilmesi yönünde bir yasanın olmasına karşılık Yunanistan&rsquo;da insan kurban edilmesi yasal olarak yasaktır. Benzeri şekilde Mısır&rsquo;da insanların kendi kardeşleriyle evlenmelerine karşı hiçbir yasanın bulunmamasına karşılık Yunanistan&rsquo;da böyle bir şey yine yasalar tarafından yasaklanmıştır.</p>

  <p class="p0">Sextus Empricus, insanların ve toplumların davranış kurallarının birbirlerinden farklılığının da çeşitli örneklerini vermektedir. Örneğin Sinoplu Dioyojen&rsquo;in hayat tarzı Kireneli Aristippos&rsquo;unkinin tam zıddıdır. Ispartalıların hayat tarzlarının da Romalıların hayat tarzından tamamen farklı ve ona zıt olduğu bilinmektedir.</p>

  <p class="p0">Efsanevi inançların farklılığına gelince, Sextus, bazı yerlerde insanların ve tanrıların babası olarak Zeus&rsquo;u kabul eden efsaneye başka bazı bölgelerde onun Okyanus olduğu yönünde onunla zıtlık gösteren bir başka efsaneyle karşı çıkıldığını söylemektedir.</p>

  <p class="p0">Öğretisel görüşlerin farklılığı veya zıtlığının örnekleri ise çok daha sık rastlanan bir şeydir. Bazıları her şeyin temelinde tek bir ana madde olduğunu söylemekte, ancak başka bazıları buna karşı çıkarak birden çok sayıda ana maddenin varlığını kabul etmektedir. Bazıları insan ruhunun ölümlü, bazıları ölümsüz olduğunu düşünmektedirler. Kimine göre tüm evreni kuşatan tanrısal bir İnayetin olmasına karşılık başkaları böyle bir şeyin varlığını kesinlikte reddetmektedir.</p>

  <p class="p0">Aynı alana veya kategoriye giren bir şeye, bir başka alana veya kategoriye ait bir şeyle karşı çıkmanın örneği, bir geleneğe yasayla karşı çıkmadır: Perslerde erkekler arasında eşcinsel ilişki yaygın bir gelenektir ama Romalılar bu tür bir ilişkiyi yasayla yasaklamışlardır. Romalılarda bir insanın annesiyle cinsel ilişkide bulunmasının yasak olmasına karşılık Persler arasında bu tür evlilikler alışılagelen bir şeydir. Mısırlılarda erkeklerin kız kardeşleriyle evlenmelerinin bir gelenek olmasına karşılık Romalılarda bu yasa tarafından engellenmiştir.</p>

  <p class="p0">Bir geleneğin, bir davranış kuralına karşı olmasının örneği ise insanların çoğunluğunun eşleriyle cinsel ilişkide bulunma işini evlerinde yani kapalı bir yerde yapmalarına karşılık Kinik okula mensup Krates&rsquo;in karısı Hipparkhia ile bunu herkesin gözü önünde yapma gibi bir hayat tarzını benimsemiş olmasıdır. Diogenes&rsquo;in bir omuzu çıplak olarak dolaşmasına karşılık Romalılar arasında böyle bir gelenek yoktur.</p>

  <p class="p0">Sextus bir geleneğin, efsanevi bir inanca zıt olmasının örneği olarak, efsaneye göre Kronos&rsquo;un kendi çocuklarını yemiş olmasına karşılık Romalıların çocuklarıyla ilgili böyle bir geleneğin bulunmayışını, tersine onları koruyup gözetme yönünde bir teamüle sahip olduklarını belirtmektedir.</p>

  <p class="p0">Bir gelenekle, doktriner bir görüş arasındaki zıtlığın örneği ise Romalıların yardım ve ilgilerini elde etmek için tanrılara dualarıyla niyazda bulunma geleneklerine karşılık Epikuros&rsquo;un onların insanlarla ilgilenmedikleri yönündeki öğretisidir.</p>

  <p class="p0">Sextus&rsquo;a göre davranış kuralları, gelenekler, yasalar vb. bakımından bu kadar farklı ve birbirine zıt uygulamalar içinde bulunduğumuz açık olduğuna göre şeylerin doğası hakkında güvenilir bir bilgiye sahip olduğumuz iddiası da boş bir iddiadır. Bu inanç ve uygulamalardan hareketle ileri sürebileceğimiz şey, olsa olsa yine şeyler hakkında ancak görünüşlere ve bunlara dayanarak oluşturabileceğimiz inançlara sahip olabileceğimiz, onların gerçekte kendileri bakımından ne oldukları hakkındaki yargılarımızı ise her zaman askıda tutmamız gerektiğidir (PAG, 1, 145-163).</p>

  <p class="p0">&nbsp;</p>

  <p class="p0"><span class="t10">Beş Şüpheci Argüman</span></p>

  <p class="p0">Sextus Empiricus, bu on geleneksel şüpheci argümanı sergiledikten sonra bu argümanların doğurduğu temel epistemolojik sorunları daha açık bir şekilde ortaya koyan beş argümandan daha söz etmektedir. Yalnız o bu argümanları Ainesidemos&rsquo;tan da <span class="t12">sonra gelen</span> şüphecilere maleder. Bu bağlamda Diogenes Laertius&rsquo;un da Ainesidemos&rsquo;tan sonra yaşamış olan Agrippa&rsquo;ya mal ettiği bu beş argüman, şüphecilerin yargıları askıya almak için kendisine başvurdukları beş ana olgu ile ve onlara dayanan beş ana akıl yürütme biçimine işaret etmektedir.</p>

  <p class="p0">Bu olgulardan birincisi gerek filozoflar gerekse sıradan insanlar arasında varlığı gözlemlenen <span class="t12">görüş ayrılıkları</span> veya <span class="t12">anlaşmazlıktır.</span> Onlar arasında hangi konuyla ilgili olursa olsun, bitmez tükenmez tartışma ve görüş ayrılıklarıyla karşılaşmaktayız. Bunun sonucu olarak, herhangi bir şeyle ilgili herhangi bir görüşü kabul etmek veya reddetmek için elimizde sağlam bir gerekçenin olmadığını görmekte ve böylece yapmamız gereken şeyin yargımızı askıya almak olduğunu anlamaktayız.</p>

  <p class="p0">İkinci argüman, <span class="t12">sonsuza kadar geriye gitmeye dayanan argümandır</span> (regress ad infinitum). Buna göre şüpheci, dogmatiğe herhangi bir şeyin kanıtı olarak ileri sürülen şeyin, bizzat kendisinin kanıta ihtiyacı olduğunu ve bunun böylece sonsuza kadar geri gitmesi gerektiğini ileri sürer. Sonsuza kadar geri gidiş mümkün olmadığına göre, yapmamız gereken şey yine yargımızı askıya almamızdır.</p>

  <p class="p0">Üçüncü argüman, şeylerin hem yargılayan özneye, hem de onların kendileriyle birlikte bulundukları şeylere <span class="t12">göreli</span> oldukları genel olgusundan hareket eder ve böylece herhangi bir şeyin gerçek doğası hakkında karar vermenin mümkün olmadığı sonucuna varır.</p>

  <p class="p0">Dördüncü argüman, dogmatiklerin sonsuza kadar geriye gidişten kaçınmak için herhangi bir şeyle ilgili olarak kanıtlamadıkları bir şeyi hareket noktası yani önerdikleri bir tez, bir <span class="t12">hipotez</span> olarak almaları olgusuna dayanır. Dogmatikler karşılarındakilerden bu hareket noktasını basit olarak ve bir kanıtlamaya dayanmaksızın kabul etmelerini isterler ki şüphecinin onun bu isteğini kabul etmesi için hiçbir neden yoktur.</p>

  <p class="p0">Beşinci argüman ise <span class="t12">kısır döngüden hareket eden argümandır</span> (circular reasoning). Dogmatik, ileri sürdüğü bir şeyi kanıtlamak için bazen bu kanıtlayacağı şeyin kendisini kanıtlanmış olarak kabul eder. Örneğin duyuların bizi aldatmadıklarını kanıtlamak için gene duyuların kendisine başvurur. Ancak duyuların doğrulukları onların kendileriyle kanıtlanamaz. Dolayısıyla bu nedenle de yargımızı askıya almamız gerekir.</p>

  <p class="p0">Sextus Empiricus her türlü araştırma konusunun bu beş ana şüpheci, esas akıl yürütme biçimleri veya argümanlarından birinin altına sokulabileceği, böylece onunla ilgili yargının askıya alınmasının gerekli olduğunun gösterilebileceğini ileri sürer ve bu şüpheci tezi genel olarak şöyle ortaya koyar: Ele alınması istenen konu ya bir duyusaldır veya akılsal, düşünce ile ilgili bir şey olacaktır. Ama onlardan hangisi olursa olsun bir tartışma konusu olacaktır. Çünkü bazıları sadece duyusalların, bazıları akılsalların, başka bazıları ise bazı duyusallarla bazı akılsalların doğru olduğunu ileri sürmektedir.</p>

  <p class="p0">Şimdi söz konusu tartışmanın ya bir karara bağlanabileceği veya bağlanamıyacağı ileri sürülecektir. Eğer karara bağlanamayacağı söylenirse, o zaman ta baştan yargımızı askıda bırakmamız gerektiği ortaya çıkar. Çünkü ortada tartışmalı bir konu vardır. Eğer karara bağlanabileceği ileri sürülürse şüpheci ona şu itirazı yapacaktır: O neyle karara bağlanacaktır?</p>

  <p class="p0">Onu karara bağlayacak olan şeyin bir duyusal olduğunu kabul edelim. Peki bu duyusalı karara bağlayacak olan şey yine bir duyusal mı olacaktır, yoksa akılsal mı? Duyusal olduğu ileri sürülürse şüpheci buna haklı olarak şu itirazı yapacaktır: ama bizim üzerinde karar vermemiz gereken, tartışma konusu olan şey duyusalın kendisi değil midir? Dolayısıyla onu karara bağlamak için bir başka duyusala dayanmak doğru olamaz; çünkü bu bu ikinci duyusalı doğrulamak için de bir başka duyusala ihtiyacımız vardır ve bu böylece <span class="t12">sonsuza kadar geri gider.</span></p>

  <p class="p0">Diğer şıkka, duyusal üzerine akılsal olan, düşüncenin konusu olan bir şeyle karar verebileceğimiz şıkkına geçelim. Ancak düşünsel olanlar da tartışma konusu olduklarından bu düşünce nesnesinin de araştırılması ve doğrulanması gerekmez mi? Bu doğrulamayı ne verecektir? Bir başka akılsal, düşünsel mi? O zaman yine bir sonsuza geri gidiş durumu ortaya çıkacaktır. Duyusal mı? O zaman da kanıtlanması istenen şeyi kanıtlanmış saymak zorunda kalmamızdan ötürü bir kısır döngü içine girmemiz söz konusu olmayacak mıdır?</p>

  <p class="p0">Belki, muhatap bu sonuçtan kaçmak için akıl yürütmesinin bundan sonraki adımlarında <span class="t12">kanıtlanmayan bir şeyi hareket noktası olarak kabul etmemizi</span> isteyecek yani dördüncü ana argüman formuna baş vuracaktır. Ama eğer bunu bizden isterse bizim ona bunu vermemiz için ne neden vardır? Çünkü onun bu kanıtlanmamış varsayımının karşısında bizim yine kanıtlanmamış, ama kendisininkinin tersi olan varsayımımız bulunmaktadır (PAG, 1, 164-169).</p>

  <p class="p0">&nbsp;</p>

  <p class="p0"><span class="t10">Bilgimizin Sınırlılığı ve Mutluluk</span></p>

  <p class="p0">Ainesidemos&rsquo;un, bilgimizin sınırlılığı veya şeyler hakkındaki yargılarımızı askıda tutmanının gerekliliği ile insan mutluluğu arasında da Piron&rsquo;un görüşünü izlediği anlaşılmaktadır. Diogenes Laertius, gerek Ainesidemos&rsquo;un gerekse diğer Pironcuların, teorik alanda yargıyı askıda bırakmanın sonucunun pratik alanda kaygılardan kurtulma (ataraksiya) olacağı konusunda görüş birliği içinde olduklarını söylemektedir. Photios da aynı yönde konuşmakta ve Ainesidemos&rsquo;un &lsquo;gerek Pironcuların, gerekse diğer görüşlere sahip olan filozofların şeylerin doğasını bilmedikleri gibi şeyler hakkında genel olarak bilgisiz olduklarını söylemektedir. Ancak Ainesidemos&rsquo;un diğer okullara mensup filozofların boş ve yararsız tartışmalar içinde kendilerini tüketmelerine karşılık Pironculuğu izleyenlerin, sadece genel olarak mutlu olmakla kalmayıp, aynı zamanda hiçbir şey hakkında sağlam bir bilgiye sahip olmadıklarını bilmenin verdiği bilgelikten kaynaklanan özel bir mutluluğa sahip olduklarını söylediğini belirtmektedir (LS, 71 C). O halde Piron ile Ainesidemos arasında bilgimizin sınırları ve nelerin bilgi olarak kabul edilmesi gerektiği konusunda bazı görüş farklılıkların olduğu anlaşılmaktaysa da, bu sınırlılıktan çıkardıkları pratik sonucun benzer olduğu görülmektedir: Mutlu, huzurlu bir hayat şeylerin özü, doğası hakkında sağlam bilgiye değil, insan bilgisinin sınırlılığı hakkında doğru bilince dayanır. Gerçek bilgelik budur ve gerçek mutluluk yani sakin, huzurlu, endişesiz bir hayat ancak bu gerçek bilgeliğin sonucu olarak ortaya çıkabilir.</p>

  <h3 class="h30"><a id="ncx1862"></a><a id="a177"></a>Sextus Empiricus Ve Antikçağ Şüpheciliğinin Sona Erişi</h3>

  <p class="p0">İlkçağ şüpheciliğinin son önemli temsilcisi olan Sextus Empiricus hakkında fazla bilgimiz yoktur. İS. 2. yüzyılın ikinci yarısıyla 3. yüzyılın ilk yarısı arasındaki dönemde, sırayla Roma, Atina ve İskenderiye&rsquo;de yaşadığı düşünülmektedir. Aynı zamanda bir hekim ve filozoftur. Hekim olarak Roma&rsquo;da Hipokrates&rsquo;in tıp kuramına karşı çıkarak yeni bir tıp kuramı ortaya atan Tarsuslu Herodotos&rsquo;un okuluna mensuptur. Bu okul, şüpheci veya yöntemci (metodik) tıp okulu diye adlandırılır. Hipokrates insan bedeninde dört ana sıvının (hılt) varlığını kabul eder ve hastalığı bu sıvılar arasındaki dengenin bozulması olarak açıklar. Herodotos ise Demokritos kaynaklı atomcu bir varlık anlayışına sahiptir ve hastalıkların bedeni oluşturan atomlar veya parçacıkların düzensiz veya uyumsuz hareketleri sonucu meydana geldiğini ileri sürer. Herodotos&rsquo;a göre bedenin sağlığına kavuşturulması için söz konusu atomlar veya parçacıklar arasındaki uyumun yeniden sağlanması gerekir. Herodotos&rsquo;un bunun için de esas olarak diet, kan alma vb. gibi usullerden meydana gelen bir tedavi yöntemini önerdiği anlaşılmaktadır.</p>

  <p class="p0">Bir filozof olarak Sextus&rsquo;un önemi ise eski şüpheciliğin öğretilerini geliştirip, formüle etmesinde yatar. Bu konuyla ilgili olarak onun üç eseri zamanımıza intikal etmiştir. Bunlardan ilki daha önce sözünü ettiğimiz ve kendisinden sık sık alıntılarda bulunduğumuz üç kitaptan meydana gelen <span class="t12">Pironculuğun Ana Görüşleridir</span> (<span class="t12">Outlines of Pyrrhonism</span>)<span class="t12">.</span> Sextus bu eserin ilk kitabında eski veya Pironcu şüpheciliğin genel bir sergilemesini yapar; diğer iki kitapta ise mantık, doğa bilimi (physics) ve ahlak felsefesi (ethics) alanlarında ileri sürülmüş olan &lsquo;dogmatik&rsquo; görüşlere veya tutumlara karşı Pironcu veya daha genel olarak Septik okul tarafından geliştirilmiş bütün argümanları ana unsurlarıyla bir araya toplar.</p>

  <p class="p0"><span class="t12">Dogmacılara Karşı</span> genel başlığını taşıyan ikinci eseri de üç kısımdan meydana gelmektedir. Bunlar sırasıyla <span class="t12">Mantıkçılara Karşı</span> (<span class="t12">Against the Logicians</span>) adını taşıyan ve iki kitaptan meydana gelen birinci kısım, <span class="t12">Doğa Bilimcilerine Karşı</span> (<span class="t12">Against the Physicists</span>) adını taşıyan ve yine iki kitaptan meydana gelen ikinci kısım ve <span class="t12">Ahlâkçılara Karşı</span> (<span class="t12">Against the Ethicists</span>) adını taşıyan tek kitaplık son bir kısımdır. Bu ikinci eser yani <span class="t12">Dogmacılara Karşı, Pironculuğun Ana Görüşleri</span>&rsquo;nde, daha doğrusu bu eserin son iki kitabında mantık, doğa bilimi ve ahlak felsefesi alanında &lsquo;dogmacılar &rsquo; tarafından ileri sürülen ve Sextus tarafından ele alınıp eleştirilen görüşlerin daha ayrıntılı, daha derinlemesine bir şekilde ele alınmaları ve çürütülmelerini içerir.</p>

  <p class="p0">Üçüncü eser <span class="t12">Bilginlere Karşı</span> (<span class="t12">Against the Professors</span>) adını taşır ve altı kitaptan meydana gelir. Bunlar da sırasıyla gramer, retorik, geometri, aritmetik, astroloji, müzik alanında ileri sürülen öğretileri hedef alır.</p>

  <p class="p0">Son iki eserin yani <span class="t12">Dogmacılara Karşı</span> ve <span class="t12">Bilginlere Karşı</span>&rsquo;nın toplam olarak onbir kitabı bazen <span class="t12">Matematikçilere Karşı</span> (<span class="t12">Adversus Mathematicos</span>) genel başlığı altında da zikredilir. Burada &lsquo;Matematikçiler&rsquo; terimi &lsquo;Bütün Sanat ve Bilimlerin Bilginleri&rsquo; anlamına gelir.</p>

  <p class="p0">Bunların dışında Sextus Empiricus&rsquo;a biri <span class="t12">Ruh Üzerine,</span> diğeri <span class="t12">Tıp Üzerine Notlar</span> adını taşıyan iki eser daha maledilmektedir.</p>

  <p class="p0">Sextus&rsquo;un bütün bu eserlerde fazla özgün bir malzeme ortaya koymadığı anlaşılmaktadır. Çünkü onun bir derleyici olup, kendisinden önce gelen septik yazarların, özellikle Ainesidemos&rsquo;un, Kleitomakhos&rsquo;un ve Menodotos&rsquo;un eserlerine dayandığı görülür. Öte yandan bu eserlerinde sadece Septiklerin değil, diğer felsefi okulların, özellikle Stoacılık ve Epikurosçuluğun görüşleri hakkında da bize önemli bir malzeme vermektedir.</p>

  <p class="p0">&nbsp;</p>

  <p class="p0"><span class="t10">Şüpheciliğin Genel İlkeleri</span></p>

  <p class="p0">Sextus Empiricus, <span class="t12">Pironculuğun Ana Görüşlerinin</span> birinci kitabında şüpheciliğin genel ilkelerini ortaya koyar. Bu bağlamda olmak üzere çeşitli felsefeler arasındaki ana farklılıklara temas eder. Sextus&rsquo;a göre, bu kısmın başında da işaret ettiğimiz gibi, herhangi bir meselenin araştırılmasında üç durum söz konusudur: Araştırmayı yapan ya bir doğruyu keşfettiğini ileri sürer ya da onu keşfetme konusunda başarısızlıkla karşılaştığını kabul edip, araştırmayı sürdürmeye devam eder. Doğruyu keşfetmiş olduklarını ileri sürenler Dogmatiklerdir. Bunlar Aristoteles, Epikuros, Stoacılar ve bazı başkalarıdır. Sextus doğruyu keşfetme konusunda başarısızlıkla karşılaştıklarını itiraf edip, onun kavranamaz olduğunu ileri sürenleri yani &lsquo;negatif dogmatikler&rsquo; diye adlandırılması mümkün olan düşünürleri içine alan ikinci gruba örnek olarak ise ilginç bir şekilde, Karneades, Kleitomakhos ve diğer Akademik şüphecileri gösterir. O halde Akademik şüpheciler, Sextus&rsquo;a göre, gerçek anlamda şüpheciler olarak adlandırılamazlar. Asıl şüpheciler veya şüpheci olarak adlandırılmayı hak edenler ancak üçüncü gruba, Pironcu şüpheciler grubuna girenlerdir ki, Sextus kendisini de bu üçüncü grub içinde görür. Bunlar şimdiye kadar hiç kimsenin doğruyu keşfetmemiş olduğuna inanan, ancak doğruyu keşfetmenin imkânsız olduğunu da savunmayan insanlar yani asıl anlamında &lsquo;şeyler hakkındaki yargıları askıda tutanlar&rsquo;dır (PAG, 1, 1-4).</p>

  <p class="p0">Sextus daha sonra bu &lsquo;şüpheciler&rsquo;in başka hangi adlar aldıklarına temas eder. Onlar araştırıcının araştırması sonucunda içinde bulunduğu durumunu ifade etmek üzere &lsquo;yargıyı askıda tutanlar&rsquo; (ephektikler) olarak adlandırıldıkları gibi, sürekli olarak bir şüphe durumu içinde bulunmalarından, bir şeyi tasdik veya inkâr etme durumuyla karşılaştıklarında karar vermemelerinden ötürü &lsquo;şüpheciler&rsquo; (aporetikler), kendisinden önce gelen diğer filozoflardan çok daha açık ve kararlı bir tarzda şüpheciliğe kendisini vermiş olan ilk filozofun Piron olmasından dolayı da &lsquo;Pironcular&rsquo; olarak adlandırılırlar (PAG, 1, 7).</p>

  <p class="p0">Peki bir şüphecinin dogmatik olmaması ne demektir? Dogmatik olmama hiçbir inanca (belief) veya kanıya sahip olmaması demek değildir, şüphecinin &lsquo;apaçık olmayan hiçbir şeyi tasdik etmemesi&rsquo; demektir. Sextus&rsquo;a göre, yoksa şüpheci, duyusal deney sonucu özneye kendisini adeta zorla kabul ettiren izlenimleri onaylamazlık edemez. Örneğin septik üşüdüğünü hissettiğinde &lsquo;Ben üşüyor gibi değilim&rsquo; veya &lsquo;Ben üşüdüğüme inanmıyorum&rsquo; demez; içinde bulunduğu durum hakkında bilgi verir, ama bunun gerisinde veya altında bulunan hiçbir şeyi tasdik etmez. Yani o dünyanın kendisine şu veya bu şekilde göründüğünü inkâr etmez; hakkında yargıda bulunmaktan kaçındığı şey, dünyanın o kendisine göründüğü şekilde olup olmadığıdır.</p>

  <p class="p4"><span class="t13">&ldquo;Her şeyden daha önemli olarak o, [septik]... kendisine görüneni dile getirir, kendi izlenimini, dogmatik olmayan bir tarzda yani dış gerçeklikler hakkında herhangi bir pozitif tasdikte bulunmaksızın ortaya koyar&rdquo; (PAG, 1, 13-16).</span></p>

  <p class="p0">Sextus bu bölümü izleyen bir başka bölümde, yine şüphecilerin görüntüleri reddettikleri veya ortadan kaldırmak istedikleri görüşünü ileri sürehlerin kendilerini doğru anlamadıklarını tekrarlar. Ona göre şüpheci balın bize tatlı göründüğünü reddetmez. Onun karşı çıktığı, daha doğrusu üzerinde konuşmayı reddettiği şey onun yani balın, özü gereği tatlı olup olmadığıdır. &rsquo;Çünkü bu bir görüntü değil, görüntü hakkında bir yargıdır&rsquo;. Şüphecinin doğrudan görünüşlere karşı çıkar gibi göründüğü durumlarda da amacı bu görünüşleri ortadan kaldırmak değildir, onlarla ilgili olarak dogmacıların gösterdikleri acele karar vericiliği ortaya koymaktır (PH, 1, 19-20).</p>

  <p class="p0">Bu arada Sextus şüphecinin bir sisteme veya öğretiye sahip olup olmadığı konusunu ele alır. Sextus&rsquo;a göre, eğer bir &lsquo;sistem&rsquo;den &lsquo;kendi aralarında ve görünüşlerle mantıksal ilişkiler içinde olan çok sayıda dogmayı benimseme&rsquo;; &lsquo;dogma&rsquo;dan da &lsquo;apaçık olmayan bir şey&rsquo; kastediliyorsa şüpheci, bu anlamda bir sisteme sahip değildir. Ama eğer &lsquo;sistem&rsquo;den &lsquo;görünüşlere dayanan akılsal bir usulü izleyen bir yöntem, kendisine dayanarak bir yandan yargıyı askıya alırken, öbür yandan yine kendisine dayanarak doğru yaşamanın mümkün göründüğü &lsquo;akılsal bir yöntem&rsquo; kastediliyorsa, şüpheci bir sisteme sahiptir. Görünüşlere dayanan bu yöntem böylece geleneksel adetler, uygulamalar, yasalar ve duygularla uyum içinde bulunan bir hayatın yaşanmasını mümkün kılar (PAG, I, 16-17).</p>

  <p class="p0">Aynı konuyla ilgili olarak Sextus bir başka noktayı daha açıklığa kavuşturmayı gerekli görür. Bu, şüpheci tutumun &lsquo;ölçüt&rsquo;ünün ne olduğu noktasıdır. Sextus&rsquo;a göre &lsquo;ölçüt&rsquo; terimi iki anlamda kullanılır. Birinci anlamda ölçüt, &lsquo;bir şeyin gerçekliğine veya gerçek olmamasına inancı belirleyen standart&rsquo;tır. İkinci anlamda ölçüt ise &lsquo;hayatta kendisine dayanarak veya kendisine uygun olarak bazı şeyleri yaptığımız, başka bazılarını yapmadığımız bir eylem ilkesi olarak kabul ettiğimiz şey&rsquo;dir. Sextus görüntü veya görünüşün bu ikinci anlamda yani pratik hayatın yönlendirilmesi açısından bir ölçüt olarak ele alınmasının hem mümkün, hem de yeterli olduğunu ileri sürer:</p>

  <p class="p4"><span class="t13">&lsquo;O halde septik okulun ölçütü görüntüdür ve görüntüden kastettiğimiz şey de duyu algısıdır&rsquo; (PAG, 1, 21-22).</span></p>

  <p class="p0">&nbsp;</p>

  <p class="p0"><span class="t10">Şüphecilik ve Gündelik veya Pratik Hayat</span></p>

  <p class="p0">Sextus&rsquo;a göre, eylemde bulunmaksızın yaşamak hiçbir şekilde mümkün olmadığına göre görüntüleri tasdik ederek, dogmatik olmayan bir tarzda, hayatın normal kurallarına uygun bir biçimde yaşamamız gerekir ve gündelik, pratik hayatın kendisi de bu konuda dört şeyin kabul edilmesi veya tanınmasını gerektirir: &lsquo;Onun bir parçası doğanın (physis) kılavuzluğunda yatar; bir diğer parçası ise duyguların zorlamasında, bir diğeri geleneksel yasalar ve adetlerde ve son parçası da sanatların (techne) öğretiminde bulunur&rsquo; (PAG, I, 23).</p>

  <p class="p0">Sextus&rsquo;a göre bunların her birinin başarılı ve barışçı bir hayata katkısı vardır, ancak öte yandan onların hiçbiri dogmatik bir yorum veya değerlendirme de gerektirmez. Böylece biz doğa tarafından duyma ve düşünme yeteneğine sahip bir varlık olarak meydana getirilmiş bulunmaktayız. Duygularımızın zorlaması sonucunda aç olduğumuzda yiyecek, susuz kaldığımızda içerek ararız. Öte yandan geleneksel yasalar ve adetler bizi dindarlığın iyi, dinsizliğin kötü bir şey olduğunu kabul etmeye iter. Nihayet sanatların öğretimi sayesinde gündelik hayatımızı iyileştirme imkânına kavuşuruz. Şimdi bütün bu alanlarda ne olduklarını bilmediğimiz &lsquo;kendinde doğa&rsquo;lara, özlere değil, onlarla ilgili görünüşlere dayanarak veya ölçüt olarak bu görünüşleri kabul ederek dogmatik olmayan bir hayat sürmemiz pekala mümkün ve gereklidir (PAG, 1, 24).</p>

  <p class="p0">O halde şüphecilerin amacı nedir?</p>

  <p class="p0">Piron vesilesiyle üzerinde durduğumuz gibi bazıları, özellikle Stoacılar dünyanın ve iyi ve kötünün ne olduğu hakkında doğru bir görüşe sahip olmaksızın (adoksastos) akılsal, anlamlı, iyi bir hayatın mümkün olmadığını ileri sürmüşlerdir. Başta Sokrates olmak üzere çok sayıda filozofun bilgelik kazanmak üzere o kadar çok çaba sarf etmiş olmalarının da nedeni bu ana tezdir. Sextus&rsquo;un ana çabası ise bu tezin doğru olmadığını göstermektir.</p>

  <p class="p0">&nbsp;</p>

  <p class="p0"><span class="t10">Şüpheci Tutumun Ahlâkî Amacı</span></p>

  <p class="p0"><span class="t12">Pironculuğun Ana Görüşleri</span>nin birinci kitabının bundan sonra gelen on ikinci bölümünde Sextus bu yönde olmak üzere şüpheci tutumun amacını ortaya koymaya çalışır. Bunun için önce o Aristotelesçi bir tarzda ahlakta araç ve amaç ayrımını yapar. Ahlakta amaç, &lsquo;son tahlilde bütün eylem ve düşüncelerin kendisi için gerçekleştirildiği şeydir&rsquo;. Bu anlamda &lsquo;bir şüphecinin nihai amacı, kanılarla ilgili olarak kaygılardan kurtulmuş olma, kaçınılamaz şeylerle ilgili olarak ise ölçülü duygulara, ruh hallerine sahip olmaktır&rsquo;. Daha basit bir şekilde ifade edersek bir şüphecide nihai amaç sahip olmamız mümkün olan kanı veya görüşlerle ilgili olarak ruh huzuru, kendilerinden kaçınmamız mümkün olmayan şeylerle ilgili olarak ise mümkün olduğu kadar az acı durumu veya duygusudur (PAG, 1, 25-26).</p>

  <p class="p0">Sextus&rsquo;a göre bir şüphecinin, bilhassa şüpheci olduğu için bu amaçlara, dogmatik bir filozoftan daha başarılı bir şekilde erişme imkânına sahip olduğu ileri sürülebilir. Çünkü şeylerin doğaları gereği veya kendilerinde iyi veya kötü olduğuna inanan bir dogmatik, &lsquo;kötü&rsquo; bir şeyle karşılaştığında bundan çok üzüntü duyar ve ondan kaçarak &lsquo;iyi&rsquo; olduğunu düşündüğü şeyleri elde etmeye çalışır. Bu şeyleri elde ettiğinde ise bundan akıl-dışı ve ölçüsüz bir sevinç duyar; bir yandan onları kaybetmemek için her şeyi yaparken diğer yandan sürekli olarak onları kaybetme korku ve endişesi içinde yaşar. Böylece o her iki durumda da endişeli bir hayat sürmekten kurtulamaz. Buna karşılık şeylerin doğaları bakımından iyi veya kötü oldukları konusunda yargıda bulunmayan bir şüpheci aşırı veya akıl-dışı bir biçimde ne birincileri elde etme ne de ikincilerden kaçınma yönünde bir tutum içine girer ve bunun sonucu olarak dogmatikten çok daha fazla ruh huzuruna sahip olarak yaşar.</p>

  <p class="p0">Sextus&rsquo;a göre bu, şüphecinin hiçbir endişe duymadığı veya tamamen duyarsız olduğu anlamına gelmemektedir. Şüpheci de diğer insanlar gibi üşür, susuzluktan dolayı acı çeker. Ancak bu durumlarda dogmatiğin iki kez ve iki farklı türden acı çekmesine karşılık şüpheci en azından bu acılardan birinden korunmuş durumdadır. Çünkü dogmatiğin hem içinde bulunduğu durumun &lsquo;kötü&rsquo; olmasından hem de bu durumun doğası gereği &lsquo;kötü&rsquo; bir durum olduğu düşüncesinden acı çekmesine karşılık şüpheci ancak bunlardan birincisinin acısını veya kaygısını hisseder. Örnek vermek gerekirse &lsquo;dogmatik&rsquo; bir hastanın, hem hasta olmasından hem de hastalığın kötü bir şey olduğunu düşünmesinden ötürü acı çekmesine karşılık bir şüpheci, hasta olmasından ötürü acı veya kaygı duyar, ama hastalığın doğası gereği kötü bir şey olduğu düşüncesine sahip olmadığı için sözü edilen ikinci türden acı veya endişeden korunmuş olarak kalır (PAG, 1, 29-30).</p>

  <p class="p0">Ancak burada ilginç bir noktaya işaret etmemiz yerinde olacaktır. Sextus bu pasajda bir yandan şüpheci tutumun nihai amacının bu kaygılardan kurtulmak ve ruh huzuru olduğunu söylerken, diğer yandan bu amacın kendisini de bir ölçüde &lsquo;dogmatik&rsquo; bir biçimde ortaya koymaktan kaçınır. Ona göre şüphecinin amacı veya nihai amacı olan &lsquo;kaygılardan kurtulmuş olma&rsquo;yı filozofların <span class="t12">hayatın nihai ereğinin mutluluk olduğu</span> görüşlerinden biraz farklı bir şekilde anlamak gerekir. Çünkü şüphecinin hareket noktası, <span class="t12">böyle bir amaca ulaşmak için şüpheci olmak değildir.</span> Daha çok onun şüpheci olmak suretiyle veya <span class="t12">şüpheci olması sonucu</span> böyle bir amaca dogmatikten daha başarılı bir şekilde ulaştığını söylememiz gerekir. Başka deyişle söz konusu &lsquo;yarar&rsquo;, şüpheci tutumun bir ereği olmaktan çok onun doğal bir sonucu, bir ürünü hatta bir yan ürünü olarak ortaya çıkmaktadır. Şüpheci aslında diğeri yani dogmatik gibi şeyleri yargılamak suretiyle mutlu olmak, ruh huzuruna kavuşmak istemektedir. Ancak şeylerin tutarsızlığı, görünüşlerle görünüşler ve görünüşlerle düşünceler arasındaki tutarsızlıklar onu yargısını askıya almak zorunda bırakır. Bu durumda bulunduğunda gölgenin cismi takip etmesi gibi onda deyim yerindeyse rastlantısal olarak sözü edilen kaygılardan kurtulma durumu ortaya çıkar.</p>

  <p class="p0">Sextus, bu tezini bir örnekle daha da açıklığa kavuşturur: İskender&rsquo;in saray ressamı olan Apelles adında biri, bir atın ağzındaki köpüğü resmetmeye çalışmaktadır. Ancak arzu ettiği görüntüyü bir türlü sağlayamaz. Sonunda hayal kırıklığı içinde üzerinde boyaları sildiği fırçasını resme doğru fırlatır ve büyük bir şaşkınlık içinde arzuladığı görüntünün ortaya çıktığını görür. Nasıl ki, bu ressamın arzu ettiği sonuç resmi yapma çabalarında ancak dolaylı olarak ortaya çıkarsa, Sextus&rsquo;a göre şüphecinin aradığı ruh huzuru (ataraksiya) da doğruyu arama çabalarında ancak dolaylı olarak ortaya çıkabilir. Yine nasıl ki ressamın bu sonucu elde etmesi için resim yapma çabalarından vazgeçmesi değil de onu devam ettirmesi gerekli ise şüphecinin de arzu ettiği ruh huzuruna erişmesi için hakikati bulma çabalarını bir yana bırakması değil, onları sürdürmesi gerekir (PAG, 1, 28).</p>

  <p class="p0">Bunun yanı sıra Sextus&rsquo;un önerdiği hayatın, üzerine anlatılanlardan gördüğümüz biçimde Piron&rsquo;un hayatından tamamen farklı olduğuna da dikkat etmemiz gerekir. Digenes Laertius&rsquo;un Piron&rsquo;un şüpheciliğini gündelik hayatın en basit olaylarına kadar nasıl uzattığını ve bunun sonucu olarak içine düştüğü tehlikeli durumlardan dostlarının ilgisi sayesinde nasıl kurtulduğunu söylediğini biliyoruz. Sextus&rsquo;un ise bir yandan doğa ve duyguların, diğer yandan gelenek ve yasaların gereklilik veya zorlamalarını göz önüne alan geleneksel bir hayat tarzına izin verdiğini görmekteyiz. Bu gelenekselliği veya konformizmi belki şüphecinin içinde yaşadığı toplumun dinsel inançlarına kadar da genişletebiliriz.</p>

  <p class="p0">&nbsp;</p>

  <p class="p0"><span class="t10">Şüphecilikle Diğer Sistemler Arasındaki İlişkiler</span></p>

  <p class="p0">Sextus, Pironcu şüpheciliğin Herakleitosçuluk, Demokritosçulok, Kirenecilik, Protagorasçılık ve Akademik şüphecilikten hangi bakımdan farklı olduğu konusunu da açıklığa kavuşturur: Herakleitosçuluk bir dogmacılıktır, çünkü eşyanın yapısı hakkında bir iddiadır. Herakleitosçuluk evrenin temelinde ateşin bulunduğunu, oluşun zıtlarla ilerlediğini, zamanın sonunda her şeyin evrensel bir yangın olayında tekrar ateşe döneceğini vb. söyler. Görünüşlerin arkasında yatan gerçeğe nüfuz ettiğini ileri sürer. Pironculukta ise böyle şeyler yoktur. Pironcu şüphecilik de Herakleitos gibi zıtlıklara önem verir. Ama Herakleitos&rsquo;un bir aynı şeyin zıtlıklara <span class="t12">sahip olduğunu</span> söylemesine karşılık, Pironculuk evrende sadece zıt <span class="t12">görünüşler</span> olduğunu söylemekle yetinir. Herakleitos nesnelerin doğası üzerine bir şeyler söyler. Oysa Şüpheciler nesnelerin doğası hakkında herhangi bir görüş ileri sürmezler. Bu bakımdan, Ainesidemos&rsquo;un görüşünün tersine, şüphecilik, Herakleitos&rsquo;un felsefesi için bir yardımcı olmasının veya bizi Herakleitosçuluğa götürebilecek bir yol olarak ele alınmasının mümkün olmasının tersine onun için bir engeldir. (PAG, 1, 210-212).</p>

  <p class="p0">Benzeri bir durum Demokritosçuluk için de geçerlidir. Aynı örneklemelerden hareket etmesinden dolayı Demokritos&rsquo;la şüpheciler arasında bazı benzerlikler olduğu doğrudur. Balın bazılarına tatlı, bazılarına acı görünmesinden hareketle Demokritos&rsquo;un onun aslında ne tatlı ne de acı olduğu, dolayısıyla şundan ziyade öteki olmadığı görüşünü ileri sürdüğü söylenmektedir. Ama Demokritos bununla kalmamakta görünüşlerin arkasında bir gerçekliğin bulunduğunu, bunun atomlar ve boşluk olduğunu söylemektedir. Buna karşılık şüphecilerin böyle bir gerçeklikle ilgili herhangi bir iddiaların olmadığı açıktır (PAG, 1, 213-214).</p>

  <p class="p0">Protagoras&rsquo;ın ise şüphecilikle daha fazla benzerliğinin olduğu söylenebilir. Gerçekten Protagoras, insanı her şeyin yani nesnelerin ölçüsü kabul etmekte ve böylece onu var olanların var olmalarının, var olmayanların ise var olmamalarının ölçütü kılmaktadır. Ancak o, insanı böylece her şeyin ölçüsü yapmakla yine dogmatik bir tutumu benimsemektedir. Öte yandan Protagoras söz konusu göreliliğin nedenini açıklamak için bize bir metafizik de teklif etmektedir. Buna göre bu göreliliği meydana getiren şey, gerek birey insanların duyu organlarının yaşa ve bedenin diğer şartlarına göre sürekli değişmesi gerekse duyumun konusu olan maddenin sürekli bir akış ve değişme içinde olmasıdır. Bundan daha önemli olarak Protagoras şüphecilikten tamamen farklı, hatta ona zıt bir görüşü savunmaktadır: Şüphecilerin birbirine zıt olan iddiaların <span class="t12">hiçbirinin doğru olamayacağı</span> görüşüne karşılık Protagoras, en azından Platon&rsquo;un Thea/tetos&rsquo;unun Protagaros&rsquo;ı, bu tur iddiaların <span class="t12">hepsinin doğruluk iddiasında bulunabileceklerini</span> savunmaktadır. Bu ise şüpheci tutuma uygun olan bir davranış ve bakış açısı değildir (PAG, 1, 216-219).</p>

  <p class="p0">&nbsp;</p>

  <p class="p0"><span class="t10">Pironcu ve Akademik Şüphecilik Arasındaki Farklar</span></p>

  <p class="p0">Sextus&rsquo;un üzerinde en geniş olarak durduğu şey, tahmin edilebileceği gibi Akademik şüphecilikle, Pironcu şüphecilik arasındaki ilişki ve farklılıklardır. Akademik şüpheciler önce hiçbir şeyin kavranılamaz olduğu görüşlerinden ötürü Pironculardan ayrılmaktadırlar. Çünkü Pironcular herhangi bir şeyin <span class="t12">kavranılabilir olmasını mümkün görürler;</span> onların iddiaları bunu ve diğerini <span class="t12">bilemeyeceğimizde.</span> Böylece Akademik şüpheciler bu görüşleriyle kendilerine karşı çıktıkları dogmatiklerle aynı gruba girerler. Sonra Akademik şüpheciler iyi ve kötü hakkındaki görüşlerinde de Pironculardan ayrılır. Çünkü Pironcular bir şeyin iyi veya kötü olduğunu söylediklerinde, insan için eylemde bulunmadan yaşamak mümkün olmadığı için yaşamak için <span class="t12">dogmatik olmayan bir tarzda</span> sahip olmamız gereken görüşleri kast ederler. Oysa Akademik şüpheciler bir şeyin iyi olmasının olası olduğunu söylerlerken, bu olasılıkla ilgili olarak pozitif bir kanaat sahibidirler:</p>

  <p class="p4"><span class="t13">&ldquo;Çünkü Akademik Şüpheciler iyi ve kötüyü bizim tasvir ettiğimiz tarzda tasvir etmezler. Onlar iyi diye adlandırdıkları şeyin gerçekten kötü olmaktan çok iyi olmasının olası olduğu inancı içinde bu sözü söylerler&rdquo;.</span></p>

  <p class="p0">Öte yandan Akademik şüphecilerin duyu izlenimleri arasında da benzeri bir ayrım yaptıkları bilinmektedir:</p>

  <p class="p4"><span class="t13">&ldquo;Duyu izlenimlerine gelince, biz onların özleri itibariyle olası olmalarının veya olmamalarının eşit olduğunu söyleriz. Oysa Akademik şüpheciler bazı duyu izlenimlerinin olası olduğunu, bazılarının ise öyle olmadığını ileri sürerler&rdquo;.</span></p>

  <p class="p0">Akademik şüpheciler aynı şekilde onlar olası izlenimler arasında da bir ayrım yapar, bazı izlenimleri diğerlerine göre daha olası veya daha akla yakın görürler. Böylece bir engelle karşılaşmayan ve iyice soruşturulmuş bir algı, onlara göre yalnızca veya basit olarak ikna edici olan bir algıdan daha güvenli, daha akla yakındır (PAG, 1, 220235).</p>

  <p class="p0">&nbsp;</p>

  <p class="p0"><span class="t10">Tümdengelim, Tümevarım, Neden ve Nedensellik Kavramlarının Şüpheci Analizi</span></p>

  <p class="p0">Sextus Empiricus&rsquo;un tümdengelim, tümevarım ve nedensellikle ilgili analizlerinin ise daha büyük bir önem taşıdığını söyleyebiliriz.</p>

  <p class="p0">Sextus&rsquo;a göre tümdengelimde veya kıyasta bir kısır döngü vardır. Çünkü örneğin &lsquo;Sokrates insandır -Her insan hayvandır- O halde Sokrates hayvandır&rsquo;şeklindeki bir kıyası ele alalım. Onda her insanın bir hayvan olduğuna ilişkin öncül, özel örneklerden tümevarım yoluyla elde edilir. Sözü edilen özel veya tikel örneklerin bir tanesi bile geri kalanlarla uyuşmazsa tümel öncül geçerli değildir. Sokrates&rsquo;in hayvan olduğuna ilişkin sonuç önermesine ise tümdengelim yoluyla varılmaktadır. O halde bu tümdengelimin geçerliliği tümevarımın geçerliliğine bağlıdır ve burada bir kısır döngü vardır: Çünkü burada önce tikeller sayesinde tümel öncüle geçilmekte, sonra bu tümel öncül sayesinde Sokrates&rsquo;in de bir hayvan olduğuna ilişkin sonuç önermesine tümdengelim yoluyla geçilmektedir (PAG, II, 193-197).</p>

  <p class="p0">Sextus&rsquo;a göre dogmatikler tümel kavramlara, önermelere, yasalara tümevarım sayesinde yani tikel örneklerden hareketle ulaşmanın mümkün olduğu görüşünde olduklarından şüpheciler tümevarımın kendisini de ciddi bir soruşturma konusu yapar ve bunun geçerli olmadığını gösterirler. Çünkü tümevarım ya bir sınıf içine giren bütün üyelerin yani bütün tikel örneklerin veya onlardan sadece bazısının ele alınmasına dayanır. İkinci durumda onun sağlam olmadığı açıktır, çünkü bu tür bir tümevarımın ele almadığı geri kalan örneklerin tümele aykırı düşmesi imkânı vardır. Birinci şıkka gelince, o da imkânsızdır, çünkü tikeller sonsuz sayıdadır ve dolayısıyla belirlenemezler. O halde her iki durumda da bir akıl yürütme biçimi olarak tümevarım geçerli değildir (PAG, II, 204).</p>

  <p class="p0">Sextus&rsquo;un neden ve nedensellik üzerine düşünceleri daha da büyük incelik gösterir. O önce işe neden diye bir şeyin var olup olmadığını araştırmakla başlar. Nedenin var olması akla yakın bir şeydir. Çünkü &lsquo;neden, fiili sonucu eserin meydana geldiği şeydir&rsquo;. Örneğin güneş veya güneşin sıcaklığı balmumumun erimesinin nedenidir (PAG, III, 13-14).</p>

  <p class="p0">Bu bağlamda evrende nedenlerin olduğunu kabul etmek akla yakındır, çünkü nedenin veya nedenlerin varlığını kabul etmezsek evrende meydana gelen fiziksel ve ruhsal olayları, nesnelerin meydana gelmesini, ortadan kalkmasını, oluş ve yokoluşu, genel olarak hareketi nasıl açıklayabiliriz? Bu şeylerin hiçbirinin gerçekten var olmadıklarını kabul etsek bile onların <span class="t12">gerçekte olduklarından farklı bir şekilde bize görünmelerinin bir nedeni olduğunu</span> söylememiz gerekir. Öte yandan nedenin var olmaması durumunda, her şeyin her şeyden rastlantısal olarak meydana gelmesi gerekir. Örneğin bu durumda atların sineklerden, fillerin karıncalardan meydana gelmeleri gerekir. Sonra nedenin olmadığını ileri süren biri, kendi kendisiyle çelişkiye düşmek durumundadır; çünkü eğer o bunu basit olarak ve bir nedene dayanmaksızın söylüyorsa, kimse tarafından ikna edici bulunmayacaktır. Eğer onu bir nedene dayanarak söylüyorsa o, nedenin olmaması konusunda bir nedene dayandığından nedeni ortadan kaldırmak isterken nedenin varlığını kabul etmiş olacaktır (PAG, III, 17-19).</p>

  <p class="p0">O halde nedenin varlığı makuldür. Ancak herhangi bir şeyin nedeni olmadığını söylemek de akla yakındır. Çünkü nedenin, neden olduğunu nasıl anlarız veya onu neden olarak nasıl tasarlayabiliriz? Bunun için eseri, <span class="t12">onun</span> eseri olarak kavramamıza ihtiyaç vardır. Başka deyişle bir şeyin bir başka şeyin nedeni olduğunu ancak diğer şeyi onun eseri olarak kavradığımızda kavrarız. Ancak bir şeyin bir başka şeyin eseri olduğunu düşünmemiz için de önce bu başka şeyi onun nedeni olarak kavramamız gerekir. O halde daha önceden nedeni neden olarak kavramadan eseri, eseri eser olarak kavramadan önce de nedeni kavrayamayız, daha doğrusu tasarlayamayız. Böylece karşımıza bir kısır döngü çıkar. Neden ve eser kavramlarının her biri, anlamlı olması için diğerini gerektirdiğinden, nedensellik kavramı için geçerli bir hareket noktasına sahip olmadığımız anlaşılır (PAG, III, 20-22).</p>

  <p class="p0">Görüldüğü gibi, Sextus&rsquo;un bu argümanı, gerçekten son derece olup, nedensellik üzerine modern çağda Hume tarafından yapılacak ünlü eleştiriyi haber vermektedir. Sextus&rsquo;un burada neden ve eser kavramlarının birbirlerine göreli kavramlar olduğu, birbirlerini gerektirdiği ve dolayısıyla onların varlığını tesis etmeye yönelen akıl yürütmenin bir kısır döngü içinde bulunmak zorunda olduğu şeklindeki görüşünün daha gerisinde bulunan tezinin şu olduğunu söyleyebiliriz: Evrende bazı şeylerin başka bazı şeylerin nedeni veya eseri olduğunu söyleyen biziz, onları neden ve eser olarak ortaya koyan, tanımlayan biziz. Bizim gördüğümüz doğada meydana gelen iki olay, iki olgu veya şeydir. Onları neden ve eser olarak ortaya koymamız bizim onlar hakkındaki bakış açımızın veya konuşma tarzımızın sonucudur. Çünkü onlardan birini neden, diğerini eser olarak tanımlayan biziz. Daha doğrusu birisini neden olarak tanımlayınca diğeri doğal olarak onun eseri anlamına gelmektedir veya birini eser olarak düşününce, eser olarak konumlayınca diğeri doğal olarak onun nedeni olarak tanımlanmaktadır. Onların çıplak olarak kendilerinde bu tür bir özellik veya belirlemenin mevcut olup olmadığı ise belirsizdir. Bu görüş ilerde Hume&rsquo;da ateşi, suyu ve kaynamayı gördüğümüz, ama kaynamanın &lsquo;neden&rsquo;inin ateş, ateşin &lsquo;eser&rsquo;inin suyun kaynaması olduğunu &lsquo;görmediğimiz&rsquo;, bu neden-eser ilişkisini söz konusu şeylere ise bizim kendimizin verdiği yönündeki ünlü eleştiriye dönüşecektir.</p>

  <p class="p0">Sextus, neden kavramının kendi başına tasarlanamaz bir şey olduğunu bir başka şekilde de göstermek ister. Buna göre bir şeyin, bir başka şeyin nedeni olduğunu söyleyen biri bunu ya makul bir nedene dayanmaksızın, öylesine söyler veya bir nedenden ötürü bu iddiada bulunur. Eğer onu bir nedene dayanmaksızın öylesine söylüyorsa, bunun tersini yani bir şeyin başka bir şeyin nedeni olmadığını söyleyen kişiyle aynı konumda olur yani ona diğerinden daha çok inanmamız için bir neden yoktur. Eğer kendilerinden ötürü bir şeyin başka bir şeyin nedeni olduğuna inandığı nedenleri olduğunu söylerse bu durumda da aslında kanıtlamak iddiasında olduğu ilkenin kendisini yani nedensellik ilkesini kanıt olarak kullanmış olur ki bu da bir mantık yanlışıdır (PAG, III, 23-24).</p>

  <p class="p0">Sextus&rsquo;un bu sözleri de, Aristoteles&rsquo;in özdeşlik ilkesinin kendisinin kanıtlanamayacağına ilişkin sözlerini hatırlatmaktadır. Aristoteles Metafizik&rsquo;te, İlk Felsefe&rsquo;nin işlevlerinden birinin bütün bilimlerin ortak ilkelerinin soruşturulması olduğunu belirttikten sonra bu ilkelerden en önemlisi ve ilki olan özdeşlik ilkesi üzerine incelemelerine girişir. Bu bağlamda olmak üzere Aristoteles varlığın ve düşüncenin ana ilkesi olan özdeşlik ilkesinin doğrudan bir yolla kanıtlanamayacağını söyler. Ona göre özdeşlik ilkesi, her türlü kanıtlamanın ilkesidir ama bu ilkenin kendisini kanıtlama imkânı yoktur; çünkü böyle bir kanıtlama teşebbüsü, kanıtlanmak iddiasında bulunulan şeyin yani özdeşlik ilkesinin kendisini kanıtlanmış varsaymak zorundadır. Böylece bu yolun tutulması durumunda mantıkta savı kanıtsama (petition de principe) denen yanlışa düşülmüş olur. Aristoteles&rsquo;in bundan dolayı özdeşlik ilkesini saçmaya indirgeme yoluyla yani tersinin bizi saçma sonuçlara götürdüğünü göstererek, dolaylı bir yolla tesis etmeye yöneldiğini görürüz.</p>

  <p class="p0">&nbsp;</p>

  <p class="p0"><span class="t10">Tanrı&rsquo;nın Varlığı ve İnayetinin Şüpheci Eleştirisi</span></p>

  <p class="p0">Sextus, <span class="t12">Pironculuğun Ana Görüşleri</span>'nin III. Kitabında Tanrı kavramı üzerine çeşitli görüşleri de şüpheci bir analize tabi tutar. Önce Tanrı veya Tanrılar hakkında çeşitli ve farklı görüşleri birbirleriyle karşılaştırır, onlarla ilgili olarak ortada tam bir görüşler farklılığının var olduğunu ortaya koyar: Bazıları Tanrı&rsquo;nın cisimsel, bazıları cisim-dışı olduğunu ileri sürmektedir. Bazıları O&rsquo;na insan biçimini vermekte, başka bazıları şiddetle buna karşı çıkmaktadır. Bazıları Tanrı&rsquo;nın uzayda olduğunu ileri sürmekte, ötekiler bunu reddetmektedir. Onun evrenin içinde olduğunu söyleyenlerin yanında dışında olduğunu savunanlar vardır. Bu kadar birbirinden farklı, birbirine aykırı görüşlerin olduğu yerde Tanrı&rsquo;nın var olup olmadığını veya ne tür bir doğaya sahip olduğunu nasıl ileri sürebiliriz?</p>

  <p class="p0">Sextus, daha sonra Tanrı&rsquo;nın evrenle ilişkileri konusunu ele alır ve burada daha sonra yine Hume&rsquo;nun bu konudaki ünlü analizini, evrende kötülüğün bir olgu olarak var olduğu, Tanrı&rsquo;nın ya bu kötülüğü istemediği, ancak onu önlemek elinde olmadığı için güçsüz olduğu veya bu kötülüğü önlemenin elinde olduğu ama onu önlemeyi istemediği için kötü niyetli olduğu tezini haber veren öğretisini ortaya atar. Tanrı&rsquo;nın var olduğunu ileri sürenler onun ya evrendeki şeyleri önceden bildiği ve öngördüğünü ya da bilmediği ve öngörmediğini kabul etmek zorundadırlar. Birinci görüşü savunanlar O&rsquo;nun bu öngörüsünün veya inayetinin ya bütün varlıkları ya da onlardan bazılarını içine aldığını kabul etmek zorundadırlar. O&rsquo;nun, bütün varlıklara ilişkin bir öngörüsü varsa evrende kötü bir şey olamaz veya kötülük var olamaz. Ama evrende kötülüklerin olduğu veya hatta onun kötülüklerle dolup taştığı görülmektedir. O halde Tanrı&rsquo;nın evrendeki her şeyi önceden bildiği görüşü doğru olamaz. Öte yandan eğer Tanrı evrendeki şeylerden ancak bazısını öngördüğü görüşü kabul edilirse, bunun nedenini sorabiliriz. Çünkü Tanrı her şeyi öngörme konusunda ya bir isteğe sahipti ama güce sahip değildi veya hem isteğe, hem güce sahipti ya da ne isteğe ne de güce sahipti. Eğer o, hem isteğe hem güce sahip olsaydı, her şeyi öngörmesi gerekirdi. Eğer isteğe sahip olup güce sahip değildiyse o zaman evrende kendisinden daha güçlü olan ve kendisinin onları öngörmesine engel olan bir şey vardı. Bu varsayımın Tanrı kavramına aykırı olduğu açıktır. Eğer ne isteğe ne de güce sahip değildiyse o zaman da Tanrı&rsquo;nın hem kötü niyetli, hem de güçsüz olduğunu kabul etmek gerekir. Bunun da Tanrı kavramına uygun olmayan bir şey olduğu açıktır (PAG, III, 2-12).</p>

  <p class="p0">&nbsp;</p>
</body>
</html>
