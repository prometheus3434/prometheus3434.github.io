<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Üç</title>
</head>

<body>
  <h2 class="h21"><a id="a9"></a>Üç</h2>

  <p class="p5">Lystra&rsquo;dan ayrıldığım gün, Eunice bir çift sandal verdi bana; babamın ağzını bıçak açmıyordu. Yunan kızları, bekleneceği gibi, üzgündü. Oğlanlar da. Karalarla çevrili Lystra&rsquo;da sahile kadar gittim, alevli peygamber çiçeği mavisi gözlerim ve sümbül sarısı buklelerim vardı o zaman. Şimdiyse kelim.</p>

  <p class="p5">&ldquo;Polimorfik inatçının birisin sen&rdquo; diye fısıldardı Paul geceleri, yüzü buklelerime gömülüyken. Yatakta Yunanca konuşurduk hep. Fakat mutfakta o işkenceye sokulduktan sonraki bir ay boyunca, poli moli değildim. Gerçekten acıtıcı bir şeydi, kimse aksini iddia etmesin. Daha önceleri çok mutluydum; fakat açık olalım, kentten çıkmam, Aziz&rsquo;in sekreteri ve dostu olarak Sarı Tuğla Yol&rsquo;a koyulmam için bedenimin vazgeçmem gereken parçası sünnet derisi idiyse, buna değerdi. Ne olursa olsun, kökü hala bendeydi.</p>

  <p class="p5">Parlak, güneşli bir gün, Aziz, Silas ve ben Lystra&rsquo;dan sahile doğru yürüyorduk. Aziz&rsquo;in avare arkadaşı Silas, fıtıklı ve kasık bağlı bir yarı&ndash;Yunan&rsquo;dı; Aziz gibi o da bir Roma yurttaşıydı. Bu ikisi, sonuna kadar Roma yurttaşı olmayı nasıl sürdürdüler! Tabii benim de onlardan biri olmayı istediğim zamanlar olmuştur; çünkü hilesiz hurdasız Roma yurttaşıysanız ve tutuklanmışsanız, yalnızca imparatorun mahkemelerinden birinde yargılanırdınız. Hem Aziz hem de Silas, sınırlardan geçerken bütün gözleri üstüne çeken acayip pasaportlara sahipti; sinagogun sözünü bile etmiyorum.</p>

  <p class="p5">Aziz, eski &ldquo;önce Yahudiler&rdquo; kuralı yüzünden, gittiğimiz her kasabada, eğer varsa, her sinagoga bir nezaket ziyareti yapardı daima. Önce bir sürü kıkırdama, &lsquo;bana Sol de&rsquo; lafları ve sonra kötü bir öğle yemeği olurdu. Daha sonra birkaç şey söylemeye çağırılır ve &ldquo;Kutsal Musa&rdquo; demeye kalmadan sopalarla başına vurarak dövmeye başlarlardı onu. Biz Yunanların Kral ya da Mesih olarak bildiği merhum Nasıralı İsa&rsquo;nın, yıllardır buralarda Yahudilerin bekleşip durdukları gerçek kurtarıcı olduğu kötü haberini hiçbir zaman kabul etmediler onlar.</p>

  <p class="p5">Onun eski dindaşlarıyla yaptığı bu oturumlardan birinden sonra yaralarım sararken, &ldquo;Mesele şu&rsquo;&rsquo; diyecekti bana' Aziz, &ldquo;birinin nerede ve ne zaman din değiştireceğini bilemezsin.&rdquo; Ama Aziz ne zaman bir işe girişse, o ve James, görevi kabaca bölüşecekleri konusunda anlaşırlardı. James, Taşkafa Peter&rsquo;ın da yardımıyla Yahudilere Kıyamet Günü hakkında iyi haberler verirken, Aziz sünnet derisi peşine düşerdi. Daha sonra Peter, toplumsal olarak büyük bir başarı kazandığı Roma&rsquo;ya doğru devam etti yolculuğuna. İmparator Neron&rsquo;un bir tür gözdesi gibiydi; Neron, kendi sözleriyle söylersem, Peter&rsquo;ın &ldquo;bugüne kadar Palatine&rsquo;e takılan en matrak adam&rdquo; olduğunu düşünüyordu&ndash;</p>

  <p class="p5">Ne yazık ki, Aziz, Gentileleri Hıristiyanlığa döndürmek olan kendi işine bakmazdı hiçbir zaman. Bir sinagog görmesin, içeri dalıp iyi haberler vermekten kendini alamazdı: Kurtarıcı, birkaç yıl önce bir eşeğin sırtında, gerçekten de Kudüs&rsquo;e girmiş, Yahudilerce kendi kendinden nefret eden bir Yahudi, Romalılar tarafındansa bir Siyonist terörist olarak suçlanmıştı hemen. Ve bunun üzerine Aziz&rsquo;in bir zamanlar dindaşları olduklarını anımsamaktan hoşlandığı eski-muhafız hahamların da yardımıyla derhal çarmıha çivilenmişti. Daha sonra, ölümünün üçüncü günü, İsa yaşama dönmüş ve tıpış tıpış mezarından çıkmıştı; O&rsquo;nun kişisel medyasından bazıları &ndash;sekreterleri, hempaları vb.&ndash; O&rsquo;nu görmüş, böylece O&rsquo;nun gerçekten de kurtarıcı olduğuna, Kıyamet Günü&rsquo;nün ve Tanrı&rsquo;nın Krallığı&rsquo;nın filan, O, Cennet&rsquo;te Babası Tanrı&rsquo;yla birkaç gün geçirdikten sonra geri döner dönmez gerçekleşeceğine inanmışlardı. Daha sonra, O&rsquo;nun bu kuşak içinde geri döneceğini söylemiş olduğunda karar kıldık. Hâlâ, hafif rüzgârda endişeyle, bekleyip duruyoruz.</p>

  <p class="p5">Tabii bütün bunları, çatısının yenilenmesi gereken katedralimde her Pazar vaazında anlatıyorum ben; ama burada Makedonya&rsquo;daki Genel Vali&rsquo;nin söylediği gibi, &ldquo;Kurtarıcı her an dönecekse ve bizim bu harika dünyamız bir halı gibi katlanacaksa, para harcamaya ne gerek var?&rdquo; Şakacının biri bu Vali.</p>

  <p class="p5">Küçük Asya&rsquo;nın kuzeyinden Makedonya&rsquo;ya bir römorkörle geçtik; çünkü Aziz, düşte o sarışın koca herifin &ndash;benim gibi o da tipiymiş&ndash; suyun öte yanından ona el sallayarak, &ldquo;Su üzerinde Makedonya&rsquo;ya geliyorsunuz ve hepimiz güzel günler göstereceğiz size&rdquo; dediğine şahit olmuştu.</p>

  <p class="p5">O sıralar, bu geri kalmış bölgelere piskopos olacağımı pek düşlemezdim. &ldquo;Köylü milleti&rdquo; demek az gelir bizim buralılara. Tabii, seksidirler; ama Romalılar da öyle değil mi; bana kalsaydı, deniz kıyısında bulunan Yeni Ostia&rsquo;daki orta halli, alçakgönüllü şapelinize razı olurdum. Fakat Aziz&rsquo;in de dediği gibi, kaderimde büyük şeyler yazılıydı benim.</p>

  <p class="p5">Bir sürü koyun, koyun çobanı ve fahişeyle birlikte, hayatlarında banyo yüzü görmemiş bir yığın sarışınla dolu, kasvetli bir liman olan Philippi&rsquo;de karaya çıktık.</p>

  <p class="p5">Aziz oradan geçen birine sinagogun nerede olduğunu sorunca, Silas, Tanrı onu korusun, &ldquo;Sinagoga yaklaşacak olursanız, o lanet olası boynunuzu kırmaları için ben kendim yardım ederim onlara&rdquo; dedi.</p>

  <p class="p5">&ldquo;Ey, siz imansızlar&rsquo;&rsquo; faslına girecek oldu Aziz; ama yediğimiz son dayağın izlerini henüz silemediğimiz için, bizlerin &ndash;Ey, siz bilmem neler&ndash; biraz mola vermemiz gerektiğini kabul etti sonunda, Silas&rsquo;ın fıtığını ve diğer her şeyi düşününce.</p>

  <p class="p5">Bugünlerde dünyanın her yerinde görebileceğiniz aynı küçük kasaba meydanının hemen arkasında, bir handa, oda kiraladık; çünkü her yer birbirine, dolayısıyla tıpkı Roma&rsquo;ya benzer; ucuza getirilmişlerdir. Fakat o zamanlar Roma İmparatorluğu için tek mesele standartlaştırmadır. Hırvatlar ve Kürtler gibi yerel gruplar bile kimliklerini yitirdiklerinden şikâyet ediyorlar; nerede olursan ol, bir meydan, bir amfiteatr, bir mahkeme ve balık soslu pizza bulacağını bilen biz geriye kalanlar içinse bir rahatlık bu tabii. Bir de, her şey pahalı mermerden yapılma; ne var ki, tabii, bugünün enflasyonunda, hiç kimse mermere para yetiştiremiyor; bu yüzden valinin sarayı bile mermer tozuyla karıştırılmış çamurdan yapılıyor. Dış görünüm imparatorluk için her şey demek, tıpkı kilise için olduğu gibi.</p>

  <p class="p5">Bizler hep yollardaydık; çünkü Aziz&rsquo;in onsuz yaşamayacağı tek şey, canlı dinleyicilerdi. Ne yediği, ne içtiği ya da ne giydiği umurundaydı onun. Gerçekten de, kötü kötü kokmaya başlayınca, Silas&rsquo;la ben ona yeni bir tunik bulur, eskisini yakardık. O bunun hiç farkına varmazdı. Kalabalıklar; onun tek önem verdiği şey buydu. Yunan bir çocuk olarak, tertemizdim ben. Gerçekten de, bir kasabaya, herhangi bir kasabaya vardığımız anda hemen banyolara koşardım; yalnızca keyif ve eğlence için değil, aynı zamanda koku ve sünger taşı için. Tabii, koyu dindar Aziz temizlikten nefret ederdi; halktan kişilerin temizliğinden, yani. Aziz için, çarmıha gerilsin ve yeniden dirilsin diye tek Oğlunu göndermiş olan Tek Tanrı vardı, Aziz&rsquo;in özgün zaman tablosuna göre birazcık geç kalmış olan dünyanın sonunu bekleyerek ortalıkta dolanıp duran biz geriye kalanlar, Efendimizin yardımcıları ise, ötekilere nasıl iffetli bir yaşam süreceklerini &ndash;en çok da seks olmadan&ndash; öğretecekti; ta ki, O geriye dönüp de, herkesin yargı önüne çıkacağı, iyilerin yukarıya Cennet&rsquo;e, kalanlarınsa aşağıya Cehennem&rsquo;e yollanacağı güne kadar. Gerçekten de ve sahiden de şahane bir din bu; nakit akışı çevrimine uygun, bunu yürekten söylüyorum şimdi.</p>

  <p class="p5">Aziz, devreyi yarın yokmuş gibi tamamlardı; para toplayarak ve Roma dünyasında o güne kadar yapılmış en büyük müşteri adres listesini oluşturarak. Aziz&rsquo;in her yerde dönmeleri vardı; vericileri de tabii. Roma&rsquo;ya vardığımızda, Aziz&rsquo;in kendi bankası vardı artık, Ruhülkudüs Bankası derdi ona kıkırdayarak; çünkü tıpkı Ruh gibi, paranın nerede olduğunu görebilmeniz için önce imanınızın olması zorunluydu. Taksitle ödeme gibi, numaralı hesabı da Aziz bulmuştu. Musa, iki girişli muhasebeciliği bulmuştu bulmasına da, Aziz muhasebecilikte o kadar yeni teknikler geliştirmişti ki, Roma Yurtiçi Gelirler Servisi, Alec Guiness&rsquo;ın gece seansında koyduğu filme inanılırsa, çöküş günlerinde hâlâ o tekniklerin sırrını çözmeye çalışıyordu.</p>

  <p class="p5">&nbsp;</p>
</body>
</html>
