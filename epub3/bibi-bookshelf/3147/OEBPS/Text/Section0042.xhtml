<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h1>Öğren</h1>

  <p>Bildiklerimizin bilmediklerimizin yanında esamesi okunmaz. Öğren. Her şeyi bilmen mümkün değil ama öğrenmeye çalışmak, öğrendiğine&#160;şaşırmak, sevinmek, “vay be” demek mümkün.</p>

  <p>Yeni bir masal öğren mesela. Günün birinde ağlayan bir çocuğa anlatır, onu susturursun. Çok uzak diyarlara ait bir çorba tarifi öğren. Hem kendin şaşırır hem sofrana oturanı şaşırtırsın. Bir şiir ezberle, bir kelimenin&#160;anlamını öğren, dünyanın en büyük hayvanını öğren, bir şeyi merak et ve&#160;onu öğren. Şaşır öğrendiklerine. “Bilmiyordum, yeni öğrendim” de ve&#160;başkasına da anlat.</p>

  <p>“Bana bilmediğimi düşündüğün bir şey söyle” diyorum bazen arkadaşlarıma. Bir gün Inkalarda şaşı gözün asillik belirtisi olduğunu öğrendim. Başka bir gün, kış uykusuna yatan tek kuşun çobanaldatan kuşu olduğunu öğrendim. Başka bir gün, “Görürsün Hanya’yı Konya’yı” sözündeki&#160;Hanya’nın bir Yunanistan şehri olduğunu...</p>

  <p>Kendime hedefler koyuyorum. Bu yıl origami öğreneceğim, dikiş dikmeyi öğreneceğim, araba kullanmayı öğreneceğim, pasta yapmayı öğreneceğim diyorum ve tek tek yapıyorum bu küçük hedeflerimi. Otuzlu&#160;yaşlarımda bunu planlamam garip gelebilir ama yaşlandığımda torunlarıma origamiden bir kelebek yapıp uçurmak istiyorum; masal kitaplarına&#160;bakarken “bak bu çobanaldatan kuşu, kuşlar arasında bir tek bu üçkâğıtçı kış uykusuna yatar” demek istiyorum. Nerden biliyorsun dediklerinde, “bilirim, nineler her şeyi bilir” demek istiyorum. Olamaz mı?</p>

  <p></p>
</body>
</html>