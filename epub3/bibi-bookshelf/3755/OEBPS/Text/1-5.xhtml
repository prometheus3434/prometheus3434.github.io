<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-5</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x1" xml:lang="tr-TR">
  <div class="Basic-Text-Frame">
    <p class="split" xml:lang="en-GB"></p>

    <p class="anabaslik" id="_idParaDest-3">3</p>

    <p class="paragraf"></p>

    <p class="ilk">İşte ne olduysa bu günlerde oldu. Olayların akışına yıllardır cılız bir dere durgunluğu veren denge bu günlerde bozuldu. Aslında bir denge denemezdi buna. Çocukların odalarına astıkları resimlerdeki şarkıcıların, cazcıların, sinema oyuncularının eğreti durgunluğuna benzer bir yalnızlık, bir sessizliktibu. İskeleyle ev arası gidip geledursun, bulaşık yıkasın, evi silip süpürsün, yatsın uyusun, kocasıyla bölük pörçük de olsa sevişsin, söylentisiyle, dedikodusuyla, rüzgârıyla, kokusuyla yayılan başıbozuk İstanbul yaşamının türlü kesimlerini farkına varmadan yaşıyordu Filiz. Bir ayna gibiydi seslerin, mırıltıların, görüntülerin derinlemesine bir boyut kazandığı ruhu. Karadeniz’i köpürten poyraz ya da Marmara’yı alt üst eden lodos, Kavaklar’la Üsküdar arası esmese de balıklarına dek değiştiriyordu Boğaz’ın suyunu. Böyle bir boğaz vardı Filiz’in içinde de, ta Bizans’tan bu yana İstanbul yaşamıyla yüklü. Varsın çocukların yataklarını düzeltirken duvara bakmasın, aşk, mutluluk, gençlik ve çocukluk özlemlerinin ışığı ve kimi zaman karartısı vuruyordu içine. Her ışık ve karartı bir yaşam isteğine dönüşüyor, bir düşte, bir öfkede, bir öç alma duygusunda gerçekleşiyor ve tükeniyordu. Boğaz’da alttan alta dip sularının aktığını biliyordu, ama kendi dip sularını tanımıyordu Filiz. Bedri’ye kulak verirken, çocukları azarlarken ya da severken beş altı algıyı bir arada kavrıyor, bir arada düşlüyordu. “Koca yaz geldi gidiyor, bir denize bile giremedik!” sözünde çınarların, sakızağaçlarının yapakları hışırdıyor, bir erkek bir kadını boynundan öperken kim bilir nerenin, belki Yeni Cami’nin, belki Eyüp’ün güvercinleri, kumruları kanat çırpıyordu. Dilenci Kemal’in arada bir türküsü duyuluyordu akşamları. Kör Hafız tel örüyor, İskender canlı bir pılı pırtı dolabı gibi dolaşıyordu. “Nerde barınır bunlar!” İstanbul’un dükkân eşiklerinde, duvar diplerinde, sur kovuklarında yatan küçükleri, büyükleri, yoksulları, o farkında olmasa da sesleniyorlardı ona. Biz burdayız, diyorlardı. Bize bak! Her söz, her haber, gittikçe küçülen yoksullarla, gittikçe semizleşen varsılların esintisiyle dolup boşalıyordu ve Filiz’in dip suları, Boğaz’ın dip sularına denk, alttan alta, başladığı yerden boşalacağı yere doğru akıp gidiyordu. Bulaşık yıkıyordu, ama aslında bütün öcü alınacakların öcünü alıyordu, Bedri’yi aldatmadan aldatırken. Kocası uyanmayacağına, kadınlığını duymayacağına inandırmıştı onu. Oysa kimi zaman, gözleri kapalı, ılık bir şeylerden boşaldığını duyar gibi oluyor, Bulgurlu’nun çocukluk günlerinin başaklarına dönüyordu yüzünü. İstanbul’unsa Boğaz’ı aşıp kıyılara, kıyılardan dağ eteğindeki gecekondu semtlerine dek uzanan mırıltısı durmak bilmiyordu.</p>

    <p class="paragraf">İşte ne olduysa bu günlerde oldu. Bedri’nin eniştesi Nuri’yle ablası Remziye’nin bozuştukları bir sırada, Çengelköy’deki yalıların gece yarısı soyulması, Selim adında bir öğrencinin bu soyguna karıştırılması, ama asıl Selim’in yaşamına girmesi, sonra birden en acılı biçimde çıkıp gitmesi olayların rengini de çeşnisini de değiştirdi.</p>

    <p class="paragraf">— Ben deyyusun biriyim! diyecekti Bedri ağlayarak, iş işten geçtikten sonra.</p>

    <p class="paragraf">Neyi anlayacaktı bundan Filiz! Hiç. Yaşam öylesine karışıktı ki, bir kısım insanların yaşamını avuçlarında tutmaları öylesine akıl almaz, öylesine saçma ama öylesine doğruydu ki bunlara inanmak gelmiyordu insanın içinden. Olmaz, denecekti, olmaz böyle şey! Ama olan oluyor, dip sularına tortular ve pislikler yığılıyordu. Kemik, çuval, konserve kutusu, delik kova, kırık şişe, pıhtılaşmış lağım tortusuyla doluydu Boğaz’ın altı ve yalılarda hasırlara yatmış kadınlar güneşleniyor, uzaktan takalar, motorlar geçiyor, ufak bir ürpertiden, kimi zaman çalkantıdan başka bir şey görünmüyordu yüzeyde.</p>

    <p class="paragraf">— Ben deyyusun biriyim! diyecekti Bedri araya ölüm girdikten sonra.</p>

    <p class="paragraf">İnsan birini ele verdiğinde böyle ağlar. Bu gözyaşlarında kişinin kendinden tiksinmesine benzer bir şey vardı.</p>

    <p class="paragraf">Kimdi bu Bedri? Kimdi bu Selim? Filiz’in doğru dürüst yanıtlayamayacağı sorulardı bunlar. O onları duyularıyla bilmişti ve bilecekti.</p>

    <p class="paragraf">Selim’i o günlerde Bedri getirmişti eve. Uzun boylu, ince yüzlü, yirmi beş, yirmi altı yaşlarında bir adamdı. Bir ucuzcudan alınmış, belki de elden düşürülmüş, kişiliğine hiç de uymayan, modaya uygun, kalkık omuzlu, geniş yakalı, yandan yırtmaçlı yeşil kadife ceketi, beyaz gömleği, bol paçalı pantolonuyla yeniyetmelerden herhangi bir delikanlıya benziyordu. Bir yandan, mühendislik fakültesinin gece derslerini sürdürüyor, bir yandan az bir para karşılığı Bedri’nin çalıştığı gazetede şoförlük yapıyordu. Filiz onu görünce, “Fena çocuk değil!” diye düşünmüştü, kaldırım taşlarının sarsıntısını duyarak içinde, bir martı silkinişini anımsayarak. Bin kez tökezliyordu insan bu sokaklarda, martılarsa bin kez uçuyorlardı, arada bir silkinerek yalıların, ağaçların, dükkânların üstünden.</p>

    <p class="paragraf">Martılar kedilere ve insanlara benzemez. Çişleri ve dışkıları aynı delikten aynı silkinişle savrulur havaya, demişti manav Rahmi.</p>

    <p class="paragraf">Selim insana pek bakmıyor, bakarsa çekinmeden bakıyor, diye düşünmüştü. “Bakınca bütün İstanbul’la birlikte bakıyor.” Bedri’ye sorarsan, bütün Anadolu’yla birlikte bakıyor diyebilirdi. Ama İstanbul küçük bir Anadolu’ydu şimdi. Anadolu’nun doğusundan, batısından, güneyinden, kuzeyinden gelmiş insanların kaynaştığı bir panayır, bir ırgat pazarı.</p>

    <p class="paragraf">Selim düzgün yüzü ve ince vücuduyla ilk bakışta çocuksu bir izlenim bırakmıştı Filiz’de, ama çok geçmeden erkekliğinden gelen bir güven ve denge içinde olduğunu anlamıştı. Az konuşuyordu. Belli ki düşüncesine ve duygusuna ulaşmak olanaksızdı.</p>

    <p class="paragraf">Filiz o gün temizlik yapmıştı. Silmiş, süpürmüş, oturma odasındaki halıyla kilimleri arka bahçede çamaşır telinin üstüne sererek dövmüş, kova kova su dökerek arapsabunuyla yıkamıştı, Bedri bu biçim temizlikten hoşlanmazdı. Süpürge, faraş, tahta fırçası gibi ilkel araçlarla ölesiye çalışarak temizlik yapmaktansa pislik içinde oturmak yeğdi onca.</p>

    <p class="paragraf">Yerlerinden kaldırdığı eşyaları tek tek elden geçirmek, sonra yine yerli yerine yerleştirmek genç kadını yormuş, yayları bozuk koltuk, bacakları sallanan iskemle, cilasız masa, yırtık, kopuk, kırık, her gün az daha eskiyen, yıpranan, dökülen ve bir sürü hırdavat umutsuzluk karışık bir eziklik bırakmıştı içinde. Kötülemiş eşyalar hasta çocuklara benzer. Onlara acıyla bağlanırız. Yaşama güçlerini yitirdiklerini, günlerini doldurduklarını bile bile, dayanmaları, yaşamaları için elden geleni yaparız. Bu Filiz için böyledir, Bedri için değil. O, eskiyeni, işe yaramayanı elden çıkarmak ister. Çatlak çay ibriğinin, kapağı kaybolmuş tuzluğun, boş hardal şişesinin dolap köşelerinde yıllar yılı saklanmasına içerler. Bir gün işe yarar umuduyla devşirilip dolaba kaldırılan kırpıntı kumaşları, yünleri, her hafta niçin yıkandığı, ütülendiği bilinmeyen eskileri elinden gelse ateşe vereceğini söylerdi. Soysuzlaşmış kalıntılardı bunlar onun gözünde.</p>

    <p class="paragraf">Filiz, halıyla kilimleri yerli yerine sermiş, saksıları pencere içine oturtmuştu ki kapı çalındı. Çocuklar sokakta oynuyorlardı. Çocuklar sokakta oynarken aklı sokakta olurdu Filiz’in. Aklıyla dışarda olmak az buçuk gerçekten dışarda olmaktı. Göz kulak olurdu onlara uzaktan, görmese de onları. Hızlı koşma! diye seslenirdi içinden, sesi çıkmasa da. İp atlamazsan olmaz mı sanki! Haşarı çocuklar vardı, yabancı, gözlerini budaktan esirgemeyen, “Bil Kid’cilik oynamak için o boş arsaya gitmeye ne gerek var! Vazgeçseniz bu oyundan da adam gibi oynasanız!”</p>

    <p class="paragraf">Kapı çalınmıştı, ama çocukların çalışı değildi. Bedri de olamazdı. Anahtarı vardı yanında, çalacağına açar, girer. Kim gelebilir bu saatte! Kapının ağzında Bedri’yi görünce şaşırdı. Tam çıkışacakken, baktı biri daha var arkasında, onun arkasında da oğlanlarla kız.</p>

    <p class="paragraf">— Bizim Selim’i tanırsın, dedi Bedri.</p>

    <p class="paragraf">Filiz’in ses çıkarmadığını görünce Selim’e döndü:</p>

    <p class="paragraf">— Gel! dedi ve önden yürüyerek içeri girdi.</p>

    <p class="paragraf">Çocuklar da arkadan girdiler. Eve bir konuk gelmiş olmasından memnun görünüyorlardı.</p>

    <p class="paragraf">Filiz, elektriği yaktı. Işık almaz bu hol, göz gözü görmez. En tatsız yeri evin. Duvarların badanası da dökülmüş. Sinek tersiyle kararmış kablonun ucundan sarkan ampul hem toz içinde hem ölü gözü gibi cansız. Oysa altmış mumluk. Yana yana gücü mü tükendi ne!</p>

    <p class="paragraf">Daha önce görmemişti Selim’i. Adını duymuştu. Kapanan sokak kapısıyla oturma odasının açık kapısı arasında sıkışır gibi oldular. Selim susuyor, söylenerek bir şeyler arıyor, önüne bakıyor. Elinde gazeteye sarılı bir şişe rakı var. Başka ne olabilir bu borumsu paket!</p>

    <p class="paragraf">Bedri evde seyrek içer, içerse rakısını kendi eliyle hazırlardı. Filiz, mutfağını, kocası da olsa, başka birinin kullanmasından pek hoşlanmaz, bu yüzden rahat vermezdi Bedri’ye.</p>

    <p class="paragraf">— Bak yine temiz bardak bezlerine kirli ellerini siliyorsun!</p>

    <p class="paragraf">— Bir tabak yerine beş tabak kirletiyorsun, olmaz bu!</p>

    <p class="paragraf">— Arkandan yayıntını toplayacak biri gerekli sana. Ne o beyimiz iş görüyor!</p>

    <p class="paragraf">Şimdi yine mutfakta Bedri meze hazırlarken içi içine sığmıyordu:</p>

    <p class="paragraf">— Çatalları arıyorsan sağ çekmede, alttan ikinci. Kadehler kırıldı, biliyorsun, çay bardaklarını çıkar!</p>

    <p class="paragraf">Çocuklar misafiri uzaktan ablukaya almışlar, kimi zaman alttan alta, kimi zaman açıkça Selim’i inceliyorlardı. Filiz bir aralık:</p>

    <p class="paragraf">— Neden içerde oynamıyorsunuz?dediyse de oralı olmadılar, odadan kovulmak korkusuyla Selim’i incelemekten vazgeçmiş, kendi dünyalarına dönmüş göründüler. Selim’se onlara gülümsüyor, uzaktan kuşkuyla bakan Yonca’yı yanına çekebilmek için ufak tefek hilelere başvuruyordu.</p>

    <p class="paragraf">— Vahşi bu kız, dedi Filiz.</p>

    <p class="paragraf">Selim duymamış göründü. Anahtarlığını Yonca’ya doğru sallamakta devam etti. Yonca kırıtıyor, başı omuzlarının arasında, parmağı ağzında, gelmemekte diretiyordu.</p>

    <p class="paragraf">— Çıkar parmağını ağzından! dedi annesi.</p>

    <p class="paragraf">Yonca parmağını hemen ağzından çıkarmadı, biraz çekti. Ağız ve parmak ilişkisini bozmadan bir süre daha durdu, sonra yüz geri ederek odadan kaçtı. Oğlanlar bir kaplan çevikliğiyle ardından fırladılar. Kıza yarı yolda çullanmış olacaklar ki bir yaygaradır koptu. Tam bu sırada Bedri, elinde rakı tepsisi odaya giriyordu. Başını gürültünün koptuğu yere doğru çevirerek:</p>

    <p class="paragraf">— Gürültü etmeyin, diye bağırdı.</p>

    <p class="paragraf">Rakıyla birlikte getirdikleri salamları, sucukları dizmişti iki ayrı küçük tabağa.</p>

    <p class="paragraf">Filiz:</p>

    <p class="paragraf">— Buzdolabında peynir vardı, dedi.</p>

    <p class="paragraf">— Onu da sen getir!</p>

    <p class="paragraf">Bedri bugün yine oynuyordu. Karısına ve çocuklarına karşı tutumundan, sesinden, davranışından belli. Ne çok sert, ne çok yumuşak. Orta karar. Belli ki Selim’e önem veriyor. Filiz, Selim’e daha iyi baktı: “Başka türlü bir adam, diye düşündü. Bedri’ye hiç benzemiyor.”</p>

    <p class="paragraf">Filiz odadan çıkarken, Bedri, üç çay bardağını, üçünü de aynı karar doldurmak için yan yana dizmiş, rakı koyuyordu. Odaya beyaz peynirle dönünce yine de kendi bardağının bir parmak daha az olduğunu gördü Filiz. İyi ama, rakının azı da çoğu da ona dokunuyor, ertesi gün bir keyifsizlik, bir tatsızlık duyuyor.</p>

    <p class="paragraf">Bedri yukardan alıyor, Selim’e anlayışlı bir dost, bir ağabey gibi davranıyor. Filiz, oyunun bunca anlaşılır olmasına her zaman dudak bükmüştür. Bedri görünümüne bir çekidüzen vermeden edemez. Bari kendi kendini oynasa! Tam kendi kendimiz olmamız ayıp sanki!</p>

    <p class="paragraf">Kocasının bu delikanlıyı peşine takıp evine getirmesini daha hava kararmadan rakıya oturmalarını yadırgamasa da hoş karşılamıyor. “Vardır böyle huyları Bedri’nin, olmayacak işler yapar.” Ellerinin kanı çekilmiş, parmak uçları soğumuş. Bir yabancının eve gelmesinde her zaman heyecan veren bir şey var.</p>

    <p class="paragraf">Yatak odasına geçti. Saçlarını taradı. Dudaklarının boyasını belli belirsiz tazeledi. Selim’in kendisine gereğinden çok önem verildiğini anlamasını istemiyordu. Entarisini bu yüzden değiştirmedi. Mutfağa döndü. Zeytin koydu bir tabağa, tabakla girdi odaya.</p>

    <p class="paragraf">— Ben de başladım, dedi Bedri.</p>

    <p class="paragraf">Sinirliydi bugün Filiz. Bedri’nin tersine gitmek, Bedri’nin dikine düşünmek istiyordu. Saçma buluyordu bu sözü de. Selim’e yeniden baktı. Şimdi masanın yanında, iskemlede, masanın kenarından sarkan sağ kolu ve yüzü aydınlıkta, kıpırdamadan oturuyordu. Filiz Selim’in masadan sarkan sağ eline baktı. Hiçbir özelliği yoktu bu elin. Durgunluktan ve yabancılıktan başka. Rakısına uzanmıyor, içmek için Filiz’i beklediği belli oluyordu.</p>

    <p class="paragraf">Bedri Selim’e döndü:</p>

    <p class="paragraf">— İçsene! dedi.</p>

    <p class="paragraf">Selim kumandayı dinlemedi, çağrının Filiz’den gelmesini bekliyordu.</p>

    <p class="paragraf">— Siz başlamadınız mı? diye sordu Filiz.</p>

    <p class="paragraf">Bedri:</p>

    <p class="paragraf">— Seni bekliyor galiba, dedi.</p>

    <p class="paragraf">— Ben içmesem olmaz mı! Dokunuyor bana, biliyorsun.</p>

    <p class="paragraf">— Canım iki parmak dokunmaz.</p>

    <p class="paragraf">Selim bu sefer rakısını eline almış, yere bakıyordu. Filiz, kadehini hafifçe kaldırarak dudaklarına götürdü. Tam bu sırada başlarına kâğıttan kızılderili şapkaları geçirmiş iki oğlan, ellerinde plastik tabancalarla odaya daldılar. Ağızlarıyla korkunç bir yaylım ateşi açtılar. Yonca, yine eli ağzında, kapıdaydı. Filiz, oğlanların bu taşkınlığına şaşırmış göründü.</p>

    <p class="paragraf">— Bunlar iyice azıttılar, dedi. Ne büyük dinliyorlar, ne küçük.</p>

    <p class="paragraf">Bedri, çocuk eğitimini avucunun içi gibi bilen bir baba edasıyla oğlanları elinden tuttu, yatak odalarına götürdü. İçerde onlara çıkıştığı, sonra aşağıdan aldığı, birden yine sesini yükselttiği duyuluyor, Filiz, Bedri’nin hemen dönmesini istiyormuş gibi kapıya bakıyordu. Selim iskemlesinde kıpırdamadan oturuyor ve Bedri dönmüyordu. Başka biriydi bu karşısındaki, alışmadığı biri. Hayvansal bir yabancılık duyuyordu bu adama karşı, bir o kadar da ilgi, bir o kadar da çekinme. Köpekler biliyordu, ev köpekleri, yalnız insanlarla düşüp kalkan, sonra bir köpek görünce çılgına dönen, kulaklarını diken, gidip koklaşan. Ne gereği vardı şimdi bu düşüncenin! Selim yerinden kıpırdamıyor ve Bedri gelmiyordu. Kızıyordu Bedri’ye Filiz. Selim’e döndü:</p>

    <p class="paragraf">— Hiçbir şey yemiyorsunuz, dedi.</p>

    <p class="paragraf">Selim yine sesini çıkarmayınca bir daralma duydu içinde. Bir şimşek hızıyla Bedri’nin bir rakı sofrasında, kimi yerlerini karısına duyurmamak için kaşıyla gözüyle anlattığı bir olayı anımsadı. Tam bir anlam verememişti bu olaya o zaman. Ama şimdi birdenbire iyice anlıyordu.</p>

    <p class="paragraf">Boğaz vapurunda, alt salonda, Bedri bir kızla yan yanaydı. Elini omzuna atmıştı, sululuk yapıyordu ağzına girerek kızın. Tam karşılarında irikıyım bir herif oturuyor, gözlerini Bedri çiftinden ayırmıyordu. Bedri’nin çenesine yaklaşan favorileri vardı o sıra, saçları da uzun. Yaz günü, çıplak ayaklarında sandaletler, kısa kollu bir gömlek sırtında, düğmeleri yarı yarıya iliklenmemiş. Adam köprüden ta Üsküdar’a kadar onlara bakmıştı. Vapur Üsküdar’ı geçip de Kuzguncuk’a yönelmişti ki irikıyım kişi kalkmış yerinden, Bedri’nin suratına sıkı bir tokat yapıştırmış, sonra hiçbir şey olmamış gibi merdivenlerden çıkıp gitmişti.</p>

    <p class="paragraf">“Her zaman sinire dokunan bir şeyler vardır Bedri’de. Biz alışmışız da göze batmıyor.”</p>

    <p class="paragraf">Kalktı, meze tabaklarından birini Selim’e uzattı.</p>

    <p class="paragraf">— Buyrun! dedi.</p>

    <p class="paragraf">Baktı ki zeytini uzatıyor ve Selim yağlı zeytini eliyle almaktan çekiniyor, şaşırdı, çatal arandı, bulamadı.</p>

    <p class="paragraf">— Size bir çatal getireyim, dedi.</p>

    <p class="paragraf">Mutfağa geçti. Selim’i boşuna eve getirmiş olamazdı bu adam. Bir düşündüğü vardı elbette! Ya yüzüne gülüp bir işini yaptıracak, ya adamı ezecek üstünlüğünün tadını çıkaracak. Ama Selim hiç de ezilecek, ezilebilecek bir kimseye benzemiyor.</p>

    <p class="paragraf">Filiz, çatalı usulca sofraya, Selim’in önüne bırakırken Bedri çocukların odasından dönmüştü. Eniştesi Nuri’yi, Beyoğlu’nda, şık bir meyhanede sevgilisiyle baş başa içerken görmüş, şimdi onu anlatıyordu.</p>

    <p class="paragraf">— Karısından, boyunca kızından utanmıyor.</p>

    <p class="paragraf">Kendi yaparsa iyi, başkası yaparsa kötü!</p>

    <p class="paragraf">İlginç bulmuyordu Bedri, şık da olsa, bu soysuz meyhaneleri. Meyhane, meyhane olmalı. Bundan yirmi yıl önce, güzel yerler vardı Kumkapı’da, Büyükdere’de, daha el altında Asmalımescit’te. Kapıları açık dururdu ve tezgâhta içenler sokağın bir parçası gibi dikilirler kaldırıma yakın. On on beş kişiden fazlasını almayacak kadar küçük yerler, basık, sigara dumanıyla yüklü. Afyon çekmekle birdi rakı içmek. Daha öncelerine yetişmemişti Bedri. Bohemi, Anadolu Pasajı’nı, Cenyo’yu görmemişti, bir rakı şişesiyle birlikte soğuktan başlayarak sıcağa doğru giden, ufak ufak tabaklarda kırk türlü mezenin verildiği meyhaneleri. Rumlar gidince meyhanecilik de ölmüştü. Ama onun gençliğinde meyhane meyhaneydi yine.</p>

    <p class="paragraf">— Bu meyhaneciliğin tadına bir türlü varamadım, diyordu Selim.</p>

    <p class="paragraf">— Bizimkinin parası bol, meyhaneden başka yerde içmez, diyordu Filiz.</p>

    <p class="paragraf">Ve Üsküdar vapurundaki irikıyım adam yerinden doğrulup Bedri’nin suratına tokadını atıyordu.</p>

    <p class="paragraf">— Biz, diyordu Bedri, bizden önceki kuşağın <span class="CharOverride-4">bohème</span> anlayışıyla sanki yarışa çıkmıştık. Onlar bir içmişse biz iki içiyorduk. Onlar basık yerlerde demlendiyse biz daha küçüklerini, basıklarını buluyorduk. Sonra kaldırım, çisentili gecede çakırkeyif. Dilencileri, çocukları, yankesicileri, kopukları, eski hanları, duvarları, kaldırım taşlı yollarıyla İstanbul’u okumaya, anlamaya çalışırdık. Elektrikte, yıldızda, ayda ve suda ışığın bir gradosu vardı ki tam İstanbul işi ve tam bize göre. Sonra gözler İstanbul’dan Anadolu’ya döndü.</p>

    <p class="paragraf">— Dönmesi de gerekliydi, dedi Selim.</p>

    <p class="paragraf">— Büyük kentlere ilgi yine artıyor.</p>

    <p class="paragraf">Selim bir tartışmaya girmek istemiyordu. Steinbeck’in Gazap Üzümleri’ni okumuştu birinden ele geçirip.</p>

    <p class="paragraf">— İyidir, diyordu Bedri, ama Faulkner bin kez daha iyi.</p>

    <p class="paragraf">Selim Faulkner’i okumamıştı. Ne var ki o da Gazap Üzümleri’nin sonunu abartmalı ve duygusal buluyordu.</p>

    <p class="paragraf">— Bir loğusanın açlıktan ölmek üzere olan birini emzirmesi, bilmem olur mu böyle şey!</p>

    <p class="paragraf">Ama sağlamdı kitabın temeli. Çukurova’ya akın eden Anadolu ırgatlarını anımsamıştı okurken. Onların ekonomik yapısıyla bizim ekonomik yapımız ayrıydı, doğru, onlar gelişmiş endüstrinin kurbanıydılar, bizimkilerse feodal kalıntıların.</p>

    <p class="paragraf">— İnsanın karanlığına ışık tutan kitapları sevmez misin? diye sordu Bedri.</p>

    <p class="paragraf">— Karanlık bulmuyorum insanı, dedi Selim, sınıf açısından bakıldığında insan açık seçik.</p>

    <p class="paragraf">— Anlaşamayız bu konuda, dedi Bedri. Şu kadarını söyleyeyim, yirminci yüzyılın başındaki büyük ruhbilimciler insanın ne denli karmaşık bir varlık olduğunu açıkça gösterdiler.</p>

    <p class="paragraf">Filiz yarım yamalak anlıyordu konuşulanları. Bedri’yle başa çıkılamayacağını yinelerken içinden, Selim’in övdüğü o romanı okumak isteğini duyuyordu. Selim’e yabancılığı ve ürküntüsü silinmişti. Az daha içse! Kadehindeki rakıyı bitirdi. Sonra söz yeniden dönüp dolaşıp Nuri’ye dayandı, Bedri’nin eniştesine.</p>

    <p class="paragraf">Selim dinler görünüyordu. Nuri attırmıştı onu daha önce çalıştığı şirketten.</p>

    <p class="paragraf">— Siz o şirkette çalışıyordunuz, değil mi? diye sordu Filiz.</p>

    <p class="paragraf">— İki yıl çalıştım, dedi Selim, sonunda biz de Nuri Bey’in hışmına uğradık!</p>

    <p class="paragraf">“Nuri Bey’in hışmına uğradık!” derken yüzünde en ufak bir öfke belirtisi yoktu. Tersine alay ediyor gibiydi. Kiminle? Belki işiyle, belki bütün bu olup bitenlerle. Selim bir çocuğa benziyor, öylesine sağ ve güleç.</p>

    <p class="paragraf">— Ne malın gözüdür o, dedi Bedri, şeytana pabucu ters giydirir! Kum gibi de para. Artık karıyı da boşar...</p>

    <p class="paragraf">— Bayılırsın karı boşamaya, dedi Filiz.</p>

    <p class="paragraf">Sonra içinden: “Hokkabaz!” diye ekledi. Bedri güldü. Filiz de gülüyordu. Aldırmıyordu artık. Oğlanların bağırdığı, kızın ağladığı duyuldu yatak odalarından. Bedri:</p>

    <p class="paragraf">— Yatır şunları! dedi. Uykuları geldi bunların.</p>

    <p class="paragraf">— Ne uykusu! dedi Filiz, daha saat o kadar olmadı. İstersen bir görün yine! Şimdi ben gitsem büsbütün azarlar.</p>

    <p class="paragraf">Bedri keyfi kaçırılmış bir adam somurtkanlığıyla kalktı, çocukların yanına gitti. Filiz, arkasından:</p>

    <p class="paragraf">— Bir şey yapma sakın! diye seslendi.</p>

    <p class="paragraf">Rakı şişesini tepsiden aldı:</p>

    <p class="paragraf">— Az daha rakı? diye sordu Selim’e.</p>

    <p class="paragraf">Selim kadehini uzattı.</p>

    <p class="paragraf">Selim’in parmaklarına, bileğine gözü ilişti. Etliydi tırnaklarının yanları, içe doğru taşmış gibi, bilekleri de kıllı. Madam Seta geliyordu aklına, Madam Seta’nın böcekleri. “Tanrı sevgi vermese yanaşmak istemez bunlar.” Selim:</p>

    <p class="paragraf">— Siz hiç içmediniz, dedi. Daha birinci kadehi bitirmediniz.</p>

    <p class="paragraf">Demek onunla ilgileniyordu. Demek sezdirmeden bakıyordu ona. Bedri’nin hemen dönmesini istiyordu yine. Bedri’yse dönmek bilmiyordu. Şimdi Selim susuyor, saksılara bakıyordu. Lastik gibi uzuyordu zaman. Gece olmuştu birdenbire. Dışarsını düşündü Filiz, sakızağaçlarını, çeşmeyi, iskeleyi, balıkçıları. Bulutlar geçiyordur gökten, yıldızdan esen rüzgâr dalgaları önüne katmış sürüyordur Marmara’ya doğru. Elektrik yanıyordu odada. Belki kendisi, belki Bedri yakmıştı. Kimin ne zaman yaktığını anımsamıyordu. Oysa odanın kararışı, akşamın ilerleyişi gözünün önündeydi.</p>

    <p class="paragraf">Yine kapı çalınınca fırladı yerinden. Bedri de çıkmıştı çocukların yatak odasından. Holde birbirlerinin yüzüne, “Kim olabilir!” gibilerden baktılar. Kapıyı Bedri açtı ve “Ooo!”lar, “Sefa geldin!”ler çekerek geriledi. Anlar gibi oldu Filiz gelenin kim olduğunu. Nüvit’dir bu! Elinde iri bir rakı şişesi vardı gazeteye sarılı.</p>

    <p class="paragraf">Pos bıyıkları iki yandan aşağı sarkan, otuz beş kırk yaşlarında bir adam bu Nüvit. İlk bakışta güleç, candan, şakacı bir izlenim bırakır ama, gizli bir karabasanın, bir hüznün içini kemirdiği de gözden kaçmaz. İki ayrı kişilikten, iki ayrı görünüşten oluşmuş gibidir. Ayarlanmamış bir fotoğraf merceğinden bakılıyormuş gibi üst üste oturmayan iki ayrı görüntü. Bu ona bulanık bir derinlik verir. Sevinçli olması gereken yerde, sesi çatallaşır, bir çığlık niteliğine bürünür. Hüzünlü olduğu zaman güler sanki. Sanat ve sanatçı meraklısıdır. Rakı sofralarından eksik olmaz. Eski Boğaz’lı. Tepede, babadan kalma ahşap bir evde yaşar. Nerde çalışır, pek kimse bilmez. Bilinen, yaşamıyla uyuşmayan bir iştir bu.</p>

    <p class="paragraf">Filiz, şaşırtıcı, gülünç ve ilginç bulur bu adamı. Yüzünde bir gülümseme belirir onu görünce. Ya bir kez gelmiştir eve, ya iki. Ama sokakta, vapurda rastladığı çok olmuştur. Bütün çekingenliğine karşın, onunla yüz yüze gelmekten, konuşmaktan çekinmez, sonra düşünür: “Tuhaf bir adam!” Başını büker ve yüzünde beliren gülümseme bir süre eksilmez. Ama bir evi tek başına çeviren, o evin düzeninden sorumlu kadınlar ansızın bastıran konuktan her zaman tedirgin olurlar. İşlerin temposunu hızlandırmak, zeytin tabağındaki zeytinleri, kavanozdan çıkarılan zeytinlerle tazelemek, hiç olmazsa bir domates salatası yapmak, öğleden kalma buğulama sardalyeyi çiçekli porselen tabağa dizip, üstüne ince ince maydanoz doğramak, iştir bunların hepsi. Hele tabak çanak, çatal kaşık bol değilse! Ya bulaşık! Dağlar gibi yığılır musluğun altına ertesi günü. Yıkayan bilir bulaşığı! Ama yine de tekdüze yaşayan kadınlar, cinsel olduğunu düşünmedikleri bir tat bulurlar erkek konuklarda.</p>

    <p class="paragraf">Rakı tepsiye dikildi. Nüvit bir koltuğa yerleşti. Masaya sokulmak istemedi nedense. “Şöyle gelsene yahu!” dendiyse de aldırmadı. İlk sözlerden sonra Bedri’nin konuklarını hemen bırakmayacağı, geç vakitlere dek rakı içileceği anlaşıldı. Çocuklara mutfakta yemek verildi, erkenden yatıp uyudular. Bedri:</p>

    <p class="paragraf">— Agop’a gidiyor musun? diye sordu Nüvit’e.</p>

    <p class="paragraf">Agop Büyükdere’de sokak içinde bir meyhane.</p>

    <p class="paragraf">— Geçen akşam ordaydım, dedi Nüvit. Muzaffer rahat vermedi. İçince çekilmez oluyor herif. İstiyor ki herkes ağzının içine baksın. Ağzından da cevahir dökülmüyor hani. Üç kadehten sonra teklemeye başlıyor. Dinlemedin mi kızıyor, saldırıya geçiyor, sonra yüz geri ederek ağlamaya vardırıyor işi. O gece de Gülseren’in seviciliğini dolamış diline...</p>

    <p class="paragraf">— Öyledir, dedi Bedri.</p>

    <p class="paragraf">Ne demek istiyor? Gülseren’in sevici olduğunu mu, yoksa Muzaffer’in çekilmez olduğunu mu!</p>

    <p class="paragraf">— Tatsız bir dünyada yaşıyoruz, dedi Nüvit. Sevici olması ırgalamaz beni Gülseren’in.</p>

    <p class="paragraf">Bedri de biliyor ki Nüvit’in Gülseren’de gözü var. Ama Gülseren, Nüvit’in dişine göre ceviz değil. Filiz Nüvit’e bakıyor. İşte yine aşırı güleç. Oysa hiç de gülünecek bir şey anlatmıyor. Selim susuyor. Sigara dumanı kaplamış odayı. Bedri’nin psikanalizle ilgili sözler geçiyor aklından ama söylenmeye değmez şeyler. Selim’in ne düşündüğü, ne duyduğu belli değil. Bedri de Nüvit de önem veriyorlar bu oğlana. Sorsan, hödüğün biri diyebilirler, üstelik çocuk daha. Öyleyse neden bunca önemsiyorlar onu!</p>

    <p class="paragraf">— Aslında seviciliği seviyorsun onda.</p>

    <p class="paragraf">— Ben mi! diyor Nüvit, gülüyor. Sevdiğim filan yok. Nerden çıktı bu laf.</p>

    <p class="paragraf">Beşiktaş vapuru yanaşıyor iskeleye. Üç gün önce, iskelenin üstündeki meyhanede, güneşte buzlu rakı içiyorlardı. Boğaz suyunun ürpertisine ışık oturmuş cıvıl cıvıl. Ziller çalıyor sanki, ışık zilleri. Uzakta bir şilebin dumanı uzuyor. Beyazpeyniri diliyor çatalla Nüvit, bastırıp bir lokma atıyor ağzına. Beyazpeynir Boğaz suyu gibi tuzlu.</p>

    <p class="paragraf">— Meyhane başka! diyor Bedri, Nüvit’in şimdi kendini bir meyhanede duyuşunu anlamış gibi.</p>

    <p class="paragraf">Düşünce, çağrışımlarla bir balık ağı gibi ilmik ilmik uzamaya, büyümeye başladı mı otur Bedri’nin odasında, bir elini Galata kulesine koy, öbür elini açık denize uzat, hüzün ve sevinç arası mekik doku. Bulanıklık zaman zaman durulmasa, konuşmalar çığrından çıkar. Filiz’e dönüyor bu sefer:</p>

    <p class="paragraf">— Gülseren’i nasıl bulursun yenge?</p>

    <p class="paragraf">Bedri de oldum bittim bu yenge lafından hoşlanmaz.</p>

    <p class="paragraf">— Valla, diyor Filiz, iyi, hoş.</p>

    <p class="paragraf">Selim’i düşündüğünü, Selim’den söz ettiğini kendi de anlamıyor. Şimdi kanı daha iyi dönüyor vücudunda. Yüzü hafifçe kırmızı.</p>

    <p class="paragraf">Boğaz’ın bu yakası sönük alabildiğine. Yollar açıldıkça, beton yığını apartmanlar dikildikçe ediliyor içine Boğaz’ın. Üçü de Boğaz’ın adamı. Selim’i sayma. Selim başka bir dünyadan. Boğaz, beyazpeynirin, salam dilimlerinin, zeytinin yanında ayrı bir tabakta. Şu boş sarı melamin tabakta işte. Oysa eskiden, yıldız porseleninde, dilinmiş karpuz kavun tepsisinin, kara dut tabağının yanında dururdu. Zaman o sular gibi aktı gitti. Nüvit:</p>

    <p class="paragraf">— Bugün Milliyet’te bir röportaj vardı, okudunuz mu?diye soruyor.</p>

    <p class="paragraf">Bedri:</p>

    <p class="paragraf">— Şöyle bir göz gezdirdim, diyor. Şu kız kaçırma olayı, değil mi?</p>

    <p class="paragraf">Nerden nereye! Nüvit’in bir yüzü yine güleç, öbürü öfkeli daha çok.</p>

    <p class="paragraf">Diyarbakır Siirt yolundan yirmi yedi kilometre içerde, altmış evlik Kurukavak köyünde üç yüz yıldan beri Yezidî’ler yaşar. Çevrede Müslüman köyleri var. Bugüne değin bir olay çıkmamış aralarında.</p>

    <p class="paragraf">Haziranın on altısını on yedisine bağlayan gece, köyün herkesçe sevilen Müslüman öğretmeni Mahmut Kaçar, köy halkından Şino Yavşan’ın on yedi yaşındaki kızı Hazar Yavşan’ı, köyün, alt başına taksi yanaştırarak gönül rızasıyla kaçırır. Alır kızı, varır bir başka köye, bir tanışına bırakır.</p>

    <p class="paragraf">— Bu kız ben gelene kadar sende dursun! der.</p>

    <p class="paragraf">Dost bildiği köylü, daha yakın dostudur kızın babasının. Ses etmez. Öğretmen gidince kızı götürür babasına geri verir.</p>

    <p class="paragraf">Yörenin güçlü şıhlarından Cevat Sevgili, dolaylı olarak çıkar ortaya. Dolar işi parmağına. Yörede dedikodu alır yürür. Kurtalan’da, kızın Müslümanlığı kabul ettiği, Müslüman öğretmenle gönül rızasıyla kaçtığı, Yezidîlerinse kızı zorla geri aldıkları söylenir. Bir dilekçe verilir savcılığa. Bu dilekçe üstüne kız, babası ve öğretmen, jandarma ile Kurtalan Hükümet Konağı’na getirilir. Kurtalan yargıcı Açıkmeşe evinden her sabahki gibi mahkemeye gitmek için yola düzülünce bir uğultu gelir kulağına. Bir de bakar ki Hükümet Konağı’nın önü ana baba günü. En azından beş yüz kişi birikmiş. Çevre köylerden traktörlerle, otobüslerle daha da adam gelmekte. Yezidî köyünden de birtakım adamlar Kurtalan’a gelmişler üstelik. Uğultu artar, saldırı başlar.</p>

    <p class="paragraf">Cumhuriyet Halk Partisi Siirt İl Başkanı Mehmet Can halkı güçlükle yararak girer Hükümet Konağı’na. Dışardakilerin “Müslüman Türkiye!” diye bağırdıkları duyulmaktadır. Halk Partisi İl Başkanı Mehmet Can’la çevrenin güçlü kişisi Şıh Cevat Sevgili arasında kısa bir söz çekişmesi olur. Olay politik bir niteliğe bürünmüştür. Halk Partisi İl Başkanı Mehmet Can, Hükümet Konağı’ndan çıkarken:“Yezidîlerin avukatıdır, vurun!” gibi sesler duyulur. Mehmet Can zor kurtarır canını.</p>

    <p class="paragraf">Saldırı daha da büyür, bir taş yağmurudur başlar. Güvenlik kuvvetleri Hükümet Konağı’na sığınır, cam çerçeve iner. Kalabalık kararlıdır: “Müslüman olan kızı geri almadan gitmeyiz!” Yargıcın, jandarma üsteğmeninin öğütleri yuhalanır. Saatler geçer. Vali yardımcısı, emniyet müdürü gelirler olay yerine. Emniyet müdürü bir kalp krizi geçirir içerde. Müftü aranır, bulanamaz. Sonunda Şino kızı Hazar, güvenilir kişi olarak verilir Şıh Cevat Sevgili’ye. Bir taksi biter kapının önünde, süslü püslü bir gelin arabası, el ele tutuşmuş öğretmenle Hazar Yavşan, halay çekenlerin arasından geçerek Şıh Cevat Sevgili’yle binerler arabaya. Öykü burada bitmiyor. Arkası da var.</p>

    <p class="paragraf">— Ne buyurulur! diyor Nüvit, beş perdelik klasik bir güldürü değil mi?</p>

    <p class="paragraf">— Üç perdelik modern bir oyun, diyor Bedri.</p>

    <p class="paragraf">— Acıklı, diyor Selim. Doğu bütün gerçeğiyle sırıtıyor bu öyküde.</p>

    <p class="paragraf">— Bir kız kaçırma olayı, ki gündelik bir olaydır Türkiye’de, şeyhin parmağını dokunmasıyla nasıl da politik bir niteliğe bürünüyor!</p>

    <p class="paragraf">— Bunları biliyoruz, diyor Bedri. Bayatladı artık bunlar. Halkın arı inançlarını toprak ağalarının, şıhların istedikleri yönde kullanabildiklerini, arka verdikleri kişilere türlü biçimde yarar sağladıklarını artık bilmeyen kalmadı. Bu öyküde başka ilginç öğeler var. Aslında bir kızla bir oğlanın gönül öyküsü bu. Ama olaylar öylesine <span class="CharOverride-4">absurde</span> bir yönde gelişiyor ki, bakıyorsun bir gönül öyküsü toplumsal bir tragedyaya dönüşmüş. Ne çocuksu bir halktır bu! Ne yaman bir düzendir bu ve ne yaman kişilerdir ki o ağalar ve şıhlar, sanki Amerika’da halkla ilişkiler eğitimi görmüş uzmanlar gibi halkı burnundan tutar, istedikleri yöne çekerler! Toplumsal olaylara bir ruhbilimci gözüyle eğilmekte fayda var. Bu yapılmıyor bizde. Ekonomik yararı ağanınkine ters düşen köylü, nasıl oluyor da ağanın elinde, ağanın yararına oyuncak olabiliyor! İşte bütün sorun burada.</p>

    <p class="paragraf">— Bütün sorun ekonomik yapıda, diyor Selim.</p>

    <p class="paragraf">— Anlamadınız, diyor Nüvit. Çok ilginç bir şey söylüyor Bedri.</p>

    <p class="paragraf">— Anladım, diye cevap veriyor Selim. Temele inmek gerekli. Temele inmeden belki kimi sonuçlara varılabilir, ama bu temeli değiştirmek olanağını vermez. Bu biçim olaylara bir ruhbilimci gözüyle bakmaktan çok, bir devrimci gibi yaklaşmak gerekir.</p>

    <p class="paragraf">— İşte yanıldığın nokta, diyor Bedri. Çoğu gencin yanılgısı bu. Onlar devrimciliği ayrı bir uzmanlık dalına sokmak istiyorlar. Bununsa sakıncaları var. Mahkemede yargıç soruyor adama: “Necisin?” diye, “Devimciyim,” diye yanıtlıyor.</p>

    <p class="paragraf">— Karşı devrim uzmanları var ama, diyor Selim.</p>

    <p class="paragraf">— Anlamıyorsun, diyor Bedri. Belki bunu da getiriyor geri kalmış toplumumuz. Ne var ki kendi işinden ötesini bilmeyen uzman devrimciler topluma zarar veriyor fayda yerine.</p>

    <p class="paragraf">— Savaş biçimini toplum düzeni belirler, diyor Selim.</p>

    <p class="paragraf">— Bence o devrimci olduklarını söyleyen çocuklar, Hazar kız olayındaki halk gibi burunlarından başka yönlere, istenilen yöne çekilebilirler, çekilmişlerdir de, diyor Bedri.</p>

    <p class="paragraf">— Devrimcinin uzman kişi olması, diyor Selim, onu anarşik eyleme itmez. Başka başka şeyler bunlar.</p>

    <p class="paragraf">Filiz sıkılmıştı. Konuşulanları artık izlemiyor, Selim’e bakıyor, onun bir kadınla sevişmesini düşünüyor, “Nasıldır”a benzer bir soru geliyor aklına, sonra o kadınla kendi arasında bir değiş tokuş olacakken düşüncesinden sıyrılıyor, Bedri’ye dönüyordu. Bedri’nin yüzünü inceliyor, gözünde kaşında ayrı ayrı duruyordu.</p>

    <p class="paragraf">— Benim bildiğim kadarıyla, diyordu Nüvit, politik eylem bir parti örgütü içinde, bir parti liderliğinde yapılır. Sağ kanat böyle yapıyor, oysa sol kanatta her kafadan bir ses çıkıyor. Beş sosyalist parti var Türkiye’de. Bunlar niçin ayrıdırlar, niçin bir araya gelmezler, akıl erer gibi değil.</p>

    <p class="paragraf">Yine sesinde o çatallaşma var bunları söylerken. Yine özle söz birbirini tutmuyor. Gülünç bir şey anlatıyormuş gibi konuşuyor.</p>

    <p class="paragraf">— Türkiye’de anayasal hakları sağlam kazığa bağlamak için savaşmak başta gelir, diye ekliyor.</p>

    <p class="paragraf">Selim’de içki en ufak bir etki yapmamış, durgun. Bir şey söylemiş olmak için:</p>

    <p class="paragraf">— Savaş sürüp gidiyor, diyor.</p>

    <p class="paragraf">Bedri:</p>

    <p class="paragraf">— Sınıf kavgası mı? diye soruyor.</p>

    <p class="paragraf">— Doğaldır bu, diyor Selim.</p>

    <p class="paragraf">Bedri, kafayı bulmuş, tatlı bir sarhoşluk içinde yüzüyor, artık söylediği, söyleyeceği şeylerin doğruluk derecesine pek aldırış etmiyor, düşündüğü ya da düşünmediği gibi, bir düşünceyi arar gibi konuşuyor.</p>

    <p class="paragraf">— Valla, diyor, bu sınıf kavgası kuramı...</p>

    <p class="paragraf">— Bu bir kuram değil, diye kesiyor Selim, bu bir doğal yasa.</p>

    <p class="paragraf">— Kazın ayağı öyle değil, diye bağırıyor Bedri, ben bu yasanın doğruluğundan kuşkudayım. Herhalde nasıl yürüdüğünü bilmiyoruz bu kavganın. Mazlumlar, boynu bükük kişiler var her sınıfta, barışçılar diyebiliriz bunlara. Bunların öyle savaşta mavaşta gözü yok. Kuzu gibi yaşayıp gidiyorlar. Bir de çıkarcılar var her sınıfta, kavgacılar. İşte bunlar çekişiyor gerçekte. Ama pazarlık sırasında bir çekişme bu. Sonunda bir uyuma varılıyor nasıl olsa.</p>

    <p class="paragraf">— Bir uyum sağlanır görünse de temelli sağlanmıyor hiçbir zaman, diyor Selim. Çelişki sürekli.</p>

    <p class="paragraf">Nüvit, o ikili görünümü silinmiş, sadece sıkıntılı, dertli bir adam gibi. Yüzü acılı, saçlarını yolarcasına karıştırıyor:</p>

    <p class="paragraf">— Toplumsal sorunlarla temelli ilgilenebilecek kadar kişisel sorundan yoksun insanlara imreniyorum.</p>

    <p class="paragraf">Bedri fırsatı kaçırmıyor:</p>

    <p class="paragraf">— Bizimki geceden korkan çocuğun türkü çağırması gibi bir avuntu, diyor. Toplum sorunları avutuyor bizi. Kişisel sıkıntılarımızı unutuyoruz. Oysa herkesin, köydekinin, kenttekinin, bakın bu konuda diretiyorum, bin bir ruhsal sorunu var.</p>

    <p class="paragraf">Selim’in rakısına uzandığını görünce, üstten, babacan bir eda ile:</p>

    <p class="paragraf">— Sen bu işe ne diyorsun delikanlı?diye soruyor. Gençsin, yakışıklısın, sağlam görünüyorsun, seni de kemiren bir kurt yok mu?</p>

    <p class="paragraf">— Olmaz mı! diyor Selim, ama ruhsal değil.</p>

    <p class="paragraf">— Görünürde bizim de yok, diyor Nüvit, kurtsuz bir kemirilme bu, nedensiz.</p>

    <p class="paragraf">Filiz bir Nüvit’in, Bedri’nin, bir de Selim’in yüzüne baktı. Anlamıştı artık. Selim’in başka bir mayadan, başka bir dünyanın adamı olduğuna inanacağı geldi. İmrendi ona. “Sağlam görünüyor, sapsağlam!” Bedri’nin ortaya attığı bu “sağlam” sözü, üreyeceğe, dal budak salacağa benziyordu. Sağlama karşı önüne geçilmez bir istek, bir eğilim var içinde Filiz’in.</p>

    <p class="paragraf">Küçük şişe rakıdan sonra büyük de dibine inmeye başlayınca, kafalar iyiden iyiye tütsülendi. Rakının çoğunu Nüvit’le Bedri içmişlerdi. Nüvit şimdi bir öfke dalgasına kaptırmıştı kendini. Yüzü alabildiğine güleç, kimin nenin sözü edilse bağıra çağıra sövüyordu. Sağlı sollu politikacılara, aydınlara, kitaplara, dergilere, gazetelere, yollara, apartmanlara, sever görünüp de sevmesini bilmeyen kadınlara sövüyordu. <span class="CharOverride-4">Drug-store</span>’dan, <span class="CharOverride-4">pub</span>’dan, <span class="CharOverride-4">club</span> bilmem kaçtan, <span class="CharOverride-4">snack-bar</span>’dan ve bankadan geçilmiyordu sokaklar. Tümüne birden sövüyordu. Sakallı sakalsız, uzun saçlı, dazlak, bıyıklı, bıyıksız bütün insanlara sövüyordu. Tepedeki evinin çinkoları Kayışdağ’dan esen rüzgârla dökülmüştü. Bütün ahşap evlere, yalılara, apartmanlara sövüyordu. Ayağa kalktı:</p>

    <p class="paragraf">— Çıkalım! dedi.</p>

    <p class="paragraf">— Nereye çıkılır bu saatte!</p>

    <p class="paragraf">Yine sövecekti ki Filiz’e gözü takıldı:</p>

    <p class="paragraf">— Yengeyi de alalım, iskeledeki kahveye gidelim, dedi.</p>

    <p class="paragraf">— Ben gelmeyeyim, dedi Filiz.</p>

    <p class="paragraf">— Yengesiz şurdan şuraya adımımı atmam.</p>

    <p class="paragraf">— Bir kahve içeriz, dedi Bedri, iyi olur!</p>

    <p class="paragraf">Selim karşıya geçecek, vapurla geçebilir, Selim’in vapurunu beklerlerdi kahvede.</p>

    <p class="paragraf">Apartman kapısını çekip de sokağa çıkınca, geniş bir soluk aldılar. Bedri’yle Nüvit öne düştü, Filiz’le Selim arkada kaldılar.</p>

    <p class="paragraf">— Asıl evimiz bu işte! dedi Selim.</p>

    <p class="paragraf">— Ne evi! diye sordu Filiz.</p>

    <p class="paragraf">Selim başını yıldızlara doğru kaldırdı, geceyi ve gökkubbeyi gösterdi.</p>

    <p class="paragraf">İlk kez tanımadığı bir duygunun içini sardığını duyar gibi oldu Filiz. Aşktı bu, iyi kötü, sağlam ya da sakat, ama aşk. Asıl evlerinde yalnızdı, baş başaydı bir erkekle. Sessizlik olmasa, ağustosböcekleri git derinden derine ötüyorlar denebilirdi yıldızlara. Arkada ay vardı. Ayla ışımıştı ortalık. Anayolu geçip rıhtıma, sakızağaçlı yola saptıklarında yaprak ve ay ışığı karması gölgelere girdiler. Avlusunun ortasında, minareleriyle göğe dek yükselen cami, horasanlı taş duvar ve Osmanlı parmaklığı. Bir su sesi geliyordu. Şadırvan musluklarından biri açık kalmış olmalı. Köşedeki kahvede tek tük bir iki kişi, yalı kahvesi kapalı, kimsecikler yok.</p>

    <p class="paragraf">Kahve söylediler köşedeki kahveye, kaldırımdan birer iskemle çekip götürdüler deniz üstüne. Su bir metre kadar aşağıda şıpırdıyor. Betona dayadılar ayaklarını. Başlarını çevirmeseler de biliyorlar, duyuyorlar arkalarında bir çeşme olduğunu. Rıhtım feneri suya vurmuş. Yarım kulaç suyun dibindeki çakıl ve yosunlar tek tek seçiliyor. Parmak kadar bir çurçur dönüyor çakılların arasında.</p>

    <p class="paragraf">Kahveleri geldiğinde dördü de susuyorlardı. Selim, görüntüden, geceden, yaşayan sudan duygulanmışa benziyordu.</p>

    <p class="paragraf">— Durgun bir gece, dedi.</p>

    <p class="paragraf">— Bunca içki güme gitti, dedi Nüvit, açıldım.</p>

    <p class="paragraf">Bedri güldü.</p>

    <p class="paragraf">— Bir yalıda yaşamak isterdim, diye söylendi.</p>

    <p class="paragraf">Uzaktan, Boğaz suyuna kendini bırakmış bir vapur geçiyordu.</p>

    <p class="paragraf">— Vapura bak Filiz!</p>

    <p class="paragraf">— Şu geçen vapura dışardan bakmak, içinde olmaktan daha iyi, dedi Nüvit. Oysa büyük vapurların içinde olmak ister insan.</p>

    <p class="paragraf">— Büyük gemiler uzaklara gider de ondan, dedi Bedri. Şu vapurun gidip gidebileceği yerse, köprü.</p>

    <p class="paragraf">— Geceleri her şey daha güzel.</p>

    <p class="paragraf">— Gündüzleri de güzel, dedi Selim. Saatine baktı, benim vapurum kaçta?diye sordu.</p>

    <p class="paragraf">Bedri elini iskeleye doğru uzattı:</p>

    <p class="paragraf">— Vapurun gelmesine bir iki dakika kala iskelede kıpırtılar başlar, dedi. Gelince binersin.</p>

    <p class="paragraf">— Köprüye gidecek ya bir kişi çıkar ya da iki, dedi Nüvit.</p>

    <p class="paragraf">Ayağa kalktı:</p>

    <p class="paragraf">— Ben gidiyorum, hoşça kalın!</p>

    <p class="paragraf">Para arandı.</p>

    <p class="paragraf">— Ben veririm, dedi Bedri.</p>

    <p class="paragraf">Nüvit geri geri bir iki adım attı. Sonra yüzünü köye çevirerek hızla uzaklaştı. Bir martı geçti fener ışığından.</p>

    <p class="paragraf">— Gecikmiş bir martı, dedi Bedri.</p>

    <p class="paragraf">Derken Selim’in vapuru göründü, yanaştı. Yolcularını boşaltırken Selim’i kahveden uğurladılar. Karı koca yalnız kaldılar. Filiz damdan düşer gibi:</p>

    <p class="paragraf">— Yakışıklı çocuk Selim, dedi.</p>

    <p class="paragraf">Bedri yan gözle Filiz’e baktı. İskemlesinde arkaya doğru kaykılmıştı.</p>

    <p class="paragraf">— Demek beğendin!</p>

    <p class="paragraf">— Yoksa kıskandın mı?</p>

    <p class="paragraf">Bedri güldü.</p>

    <p class="paragraf">— Ne gülüyorsun!</p>

    <p class="paragraf">Cevap vermedi Bedri. Gelişigüzel sözler söyledi Selim’le ilgili. Liseyi taşrada okumuştu. Görgüsü, bilgisi de ne! Hiç. Saygısı, sevgisi vardı Bedri’ye. Bedri, kendini ateşe at dese, atardı gözünü kırpmadan. Nasıl olmuştu da ona böyle bağlanmıştı! Şimdi bunun nedenlerini araştıracak değildi ama bir gerçekti bu.</p>

    <p class="paragraf">Övüyor muydu Selim’i! Bu muydu Selim!</p>

    <p class="paragraf">— Demek onu iyice tanıyorsun, dedi Filiz.</p>

    <p class="paragraf">— Tanıyorum, tanımaz olur muyum!</p>

    <p class="paragraf">Bir köylü çocuğu. Uyanmıştı. Aydın bile denebilirdi ona. Çok da kitap okuyordu. “Yazık ki dil bilmiyor.” Bağnazdı bütün gençler gibi ister istemez. Bütün ilerici derneklerde ve öğrenci eylemlerinde boy gösteriyordu. Kapalı kutu. “Başında kara bulutlar dolaşıyor olmalı!” Evliydi. Bir kızı vardı, Lüleburgaz’da. Kim bilir nasıl bir insandı karısı! Olan olmuştu, evlenmişti.</p>

    <p class="paragraf">— Aklı neredeydi, evlenmeseydi! dedi Filiz.</p>

    <p class="paragraf">— Öyle deme! Dengi olmayan bir kadınla ömür tüketecek değil ya!</p>

    <p class="paragraf">— Karı boşamaya o kadar özeniyorsan sen de beni boşa olsun bitsin!</p>

    <p class="paragraf">— Hoppala! Elin köylüsü seninle bir mi!</p>

    <p class="paragraf">Bir yandan karısını yatıştırmak istermiş gibi davranıyor, bir yandan hınzırca sırıtıyordu. Filiz’in sinirine dokunuyordu böyle sırıtması. Biliyordu Bedri’nin dengi olmadığını, ama her boşanma lafında keyiflenmesi, sırtlan gibi dişlerini göstermesi mi gerekli! “Ben de bir besleme kızıyım,” diyecekken vazgeçti:</p>

    <p class="paragraf">— Ben de senin dengin değilim, dedi.</p>

    <p class="paragraf">Bedri’nin hâlâ sırıttığını görünce:</p>

    <p class="paragraf">— Sırıtma! diye bağırdı.</p>

    <p class="paragraf">Bedri beklenmedik, çıngıraklı bir kahkaha savurdu. Filiz’in bütün kanı çekilmişti, ağlayacaktı nerdeyse. Elini çenesine dayadı, gerilere, çocukluğuna gider gibi oldu. Küçükken, anası Necibe ile gittikleri Fehim Paşaların köşkü geçti gözünün önünden. Kırmızı mutfak çinileri, sofa, yazılar, köşe minderinde oturan yaşlı kadınlar. Buzlu camdan ışık alan sofa merdiveninden büyük hanımın üst kattaki odasına çıkmışlardı. Kapının topuzunu çevirince, duvar gibi bir cicim perde çıkmıştı önlerine. Kış olmalı. Çini sobalarla ısınıyorlardı. Pirinç bir mangal vardı ortada. Anasının araladığı perdeden korkuyla süzülmüştü içeri. Büyük, loş bir oda. Pencerelerinde, iki yana çekilerek bağlanmış, saçaklı ağır perdeler, tavanda nakışlar. Merdiven başındaki trabzan babalarının billur topuzlarını hiç unutmamıştı. Onları uzun uzun okşamak, iki elinin arasına almak istemişti, ama annesi bırakmamış, onu kolundan çekip götürmüştü. İçi burkulmuştu. Şimdi de burkuluyordu. Alt tabaka insanıydı tıpkı Selim’in Lüleburgaz’daki karısı gibi, Selim gibi.</p>

    <p class="paragraf">Bedri üstüne eğilmiş:</p>

    <p class="paragraf">— Ağlıyor musun? diye soruyordu.</p>

    <p class="paragraf">Filiz başını kaldırdı. Ağlamıyordu. Niçin ağlasın! Gözleri sulanmış gibi gelmişti Bedri’ye.</p>

    <p class="paragraf">— Hadi gidelim de yatalım artık, dedi Bedri. Yarın bir sürü iş.</p>

    <p class="paragraf">Eve dönerlerken, deminki duygulanmanın yerinde yeller esiyordu. Kucağında kurdeleli, belki de küpeli küçük bir kız çocuğu ile lacivert elbiseli bir adam geçti yanlarından. Çocuk babasının omzundan onlara baktı. Arkadan birkaç metre geriden yeldirmeli bir kadın geliyordu. Karısıydı herhalde. Gece oturmasından dönüyorlardı.</p>

    <p class="paragraf">— Nasıl kıyarlar da çocukları bu saatlere dek uyanık bırakırlar!</p>

    <p class="paragraf">— Önce uyutmuşlar, sonra giderken uyandırmışlardır.</p>

    <p class="paragraf">Evlerine yaklaşınca Bedri öne geçti.</p>

    <p class="paragraf">— Anahtarın yanında mı? diye sordu Filiz.</p>

    <p class="paragraf">Anahtarını yanından eksik etmezdi Bedri. İçerisi sigara zifiri ve rakı kokuyordu. Masa çıkarken bıraktıkları gibi. Tablalar izmarit dolu. Selim’in kadehinde bir yudum rakı var. Üç beş dilim salam, birkaç zeytin ve peynir.</p>

    <p class="paragraf">Bedri doğru yatak odasına gitti, giydi sarı pijamasını, vurdu kafayı, yattı. Az sonra horlamaya başladı. Filiz, ortalığı topladı. Tablaları çöp tenekesine döktü. Artık mezeleri buzdolabına kaldırdı. Pencereyi açtı. Elektriği söndürdü. Karanlıkta öylece durdu. Az önce konuşulanları duyar gibi oluyordu. Daha iyi duyabilmek için kulak kabarttı. Selim’in oturduğu iskemleye döndü karanlıkta. Bedri’yi düşünmek istemiyor, Selim’in, Nüvit’in yüzlerini arıyor, ama Bedri bırakmıyordu yakasını. Bir gün alıp başını gidecekti bu adam. Sevmiyordu onu. Seviyor, diyorlardı. Bu ne biçim sevgiydi böyle! Evlendiklerinden bu yana, on iki yıl içinde, en azından on kadına tutulmuştu. Kadın, diyordu ya, kadın değildi çoğu bunların. Kısa çoraplı, önlüklü okul öğrencileri. Kıskandırmak için yapıyor demişlerdi. Erkekliğinden kuşkulananlar olmuştu. Bacak kadar kızlarla mektuplaşmasını, sevişmesini kötüye yoranlar çıkmıştı. “Bak sana da o yaşlarda göz koymuş, var bir şey bu adamda!” Erkekliği üstüne sorular sormuşlardı. Doğru dürüst bir şey söyleyememişti Filiz. Başka erkek görmemişti ki! İşte şimdi, o fitil gibi eve geldiği akşam gözünün önüne geliyordu. Sabahın üçüne doğru, anahtarıyla kapıyı açıp girmişti eve. Filiz’i tatlı uykusundan dürterek uyandırmış, hizmetçisine emir verir gibi: “Kalk!” diye bağırmıştı. Filiz: “Ne oluyor!” diye çıkışınca, onu yataktan sürüyerek çıkarmıştı. Kızılca kıyamet kopmuştu, ama kaç para eder! Sonra birden o azgın adam gitmiş, yerine başka biri gelmişti. Ayaklarını öpmüştü Filiz’in. Kibrit çaksan alev alacak kadar alkol kesilmişti. Kim bilir nerde, kimlerle içmişti böyle! Anlaşılmaz şeyler söylüyordu. Aklında kalmamıştı hepsi ama, “Ben bir gölgeyim!” diye tutturduğunu çok iyi anımsıyordu. “Ne gölgesi! Sana öyle geliyor, demişti Filiz. Yat uyu! Yarın konuşalım.” Filiz’le yatak dışında minderin üstünde yatmak istemiş, Filiz: “Bari yatakta olsun!” deyince hoyratlaşmış, “Hayır, burada!” diye diretmişti. Filiz, çaresiz razı olunca, bu sefer de yarı yolda caymış, vurduğu gibi kapıyı çekip gitmişti. Filiz, ertesi günü hesaplaşmak isteyince, eve sarhoş gelen, sevişmeyi yarıda bırakan o değilmiş gibi, utanmadan:“Sende kusur yok güzelim, demişti, bizim kadınlarımız sevişmesini bilmez.”Hemen arkasından sevişmeyle toplum düzeni arasındaki ilişkilere geçmiş, azgelişmiş bir memleketin ilkel konuları içinde aşkın da güdük ve hastalıklı kalacağını uzun uzadıya anlatmıştı. Türkiye’nin azgelişmiş bir memleket olduğunu Mısır’daki sağır Sultan duydu demişti. Gazetelere bak, azgelişmiş bir memleket olduğumuzu artık cayır cayır yazıyorlar. Raporlar yayınlanıyor. Azgelişmiş olduğumuz için yardım alıyoruz. Adımız Kamboçya’nın, Laos’un yanısıra anılıyor.</p>

    <p class="paragraf">Filiz bu memleketlerin adlarını duymuştu. Ne biçim insanlar yaşıyordu oralarda kim bilir! Bizim gibi azgelişmiş insanlar.</p>

    <p class="paragraf">— Ben kendimi başkalarından hiç de aşağı görmüyorum, demişti Filiz! Ne farkım var bir Amerikalıdan, bir Fransızdan!</p>

    <p class="paragraf">Bedri’ye göre bir hastalık gibiydi gerilik. Bunu gözü açılmamış insan göremiyordu. Toplumun alt tabakalarını dıştan, aydınları içten kemiren azgelişmişlik ancak ileri teknikle ve düşünceyle yenilebilirdi. “Her yerde azgelişmişliğin izlerini görüyorum.” Demek Bedri ileri düşünceliydi. “Kimselere benzemiyor, diyordu Filiz, çekilmez doğrusu!”</p>

    <p class="paragraf">Kimi zaman, sevilecek nesi var, dediği, kimi zaman hoşlanmadığı, kimi zaman iğrenç bulduğu bu adama bağlıydı. Bu adam, kişiliğini kazırcasına silmiş, içinde kendini dilediği biçimde seyrettiği bir ayna haline getirmişti onu.</p>

    <p class="paragraf">Aradan bir iki gün geçti. Oğlanlar sokakta, Yonca arka bahçede Pertev’le oynuyordu. Arkası sokaktan iyi, diye düşünüyordu Filiz. İçi rahattı. Sökük dikiyordu koltukta. Mestan kilimin üstüne yan gelmiş uyuyordu. Kapı çalındı. Filiz kapıyı açıp da karşısında Selim’i görünce şaşırdı.</p>

    <p class="paragraf">— Bedri Ağabey evde mi?</p>

    <p class="paragraf">— Yok.</p>

    <p class="paragraf">— Bugün saat üçte evde bekleyecekti beni.</p>

    <p class="paragraf">— Gelir öyleyse! Buyrun, dedi Filiz.</p>

    <p class="paragraf">Selim çekinerek girdi. Filiz dikişini derleyip toparladı, yer gösterdi. Selim oturmak istemedi.</p>

    <p class="paragraf">— Rahatsız etmeyeyim.</p>

    <p class="paragraf">Masanın yanındaki iskemleye ilişti.</p>

    <p class="paragraf">— Neden şöyle oturmadınız?</p>

    <p class="paragraf">— İyi böyle, teşekkür ederim.</p>

    <p class="paragraf">Saatine baktı.</p>

    <p class="paragraf">— Saat üçü on geçiyor.</p>

    <p class="paragraf">— Bedri’nin sözüne pek güven olmaz, dedi Filiz.</p>

    <p class="paragraf">Bir çekingenlik vardı üstünde Selim’in. Ezilip büzülüyordu. Filiz, tersine, hiçbir çekingenlik duymuyor, bundan sonra da duymayacağını biliyordu. Kapıda oğlanla göz göze gelir gelmez kurulan dengede, Filiz’den yana ağır basan bir şey vardı. Bir güven doğmuştu içinde birdenbire. “Hep böyle gitse!” diye aklından geçirdi. Demek bozulmaktan, dağılmaktan korkuyordu.</p>

    <p class="paragraf">Selim yürüyerek gelmiş olacak ki kızarmış, terlemişti. Pantolon cebinden çıkardığı renkli, kötü cins bir mendili, avucunun içinde Filiz’den saklamaya çalışarak alnından geçirdi.</p>

    <p class="paragraf">— Havalar iyice ısındı, dedi.</p>

    <p class="paragraf">Filiz, “Evet,” der gibi hafifçe başını salladı, gülümsedi. Selim’in sıkılganlığına, dörde katlanmış, renkli mendiline gülümsüyordu.</p>

    <p class="paragraf">— Yaz birdenbire bastırdı.</p>

    <p class="paragraf">Selim, mendilini pantolon cebine yerleştirirken:</p>

    <p class="paragraf">— Bedri Bey gelmeyecekse ben gideyim, sizi rahatsız etmeyeyim, dedi.</p>

    <p class="paragraf">Filiz, yana çektiği çamaşırların arasından Bedri’nin, düğmesi dikilecek beyaz gömleğini bulup çıkardı. Göğsünden iğneyi aldı, pencereye döndü, ipliği geçirirken:</p>

    <p class="paragraf">— Oturuyoruz, dedi. Gelirim dediyse, bekleyin, en iyisi. Siz yabancı değilsiniz. Hem konuşuruz, hem de bu işler çıkar. Günlerden beri sürünüyor. Bir türlü elim değmiyordu.</p>

    <p class="paragraf">Selim iskemlesine yerleşti. Filiz, en ilgisiz görünüşüyle bir süre baktı yüzüne adamın. Oysa ilgiliydi Selim’le. Anlamıştı bir şeyler geçeceğini aralarında. Daha ilk gün, Bedri’yle geldikleri gün sezinler gibi olmuştu bunu. O akşam mutfakta duyduğu heyecan bundandı. Yeniden:“Bedri mi yolluyor bunu yoksa!” diye düşündü. Yüzünü buruşturdu.</p>

    <p class="paragraf">— Evlisiniz, değil mi? diye sordu.</p>

    <p class="paragraf">Selim iskemlesinde toparlandı.</p>

    <p class="paragraf">— Evet, dedi sıkılarak.</p>

    <p class="paragraf">— Hanımınız burada mı?</p>

    <p class="paragraf">— Lüleburgaz’da.</p>

    <p class="paragraf">Mendilini cebinden yeniden çıkardı, yüzünü sildi. Annesiyle oturuyordu karısı Lüleburgaz’da. Bağları bahçeleri vardı. Onları topraktan ayırmak zor. Bolluktu oraları. Yemişe, kavuna karpuza doyuyorlardı bütün yaz. Gitmemişti bu yakınlarda Lüleburgaz’a ama yemiş yüklü ağaçların yerlere sarktığını görür gibi oluyordu. Yine de zordu yaşam. “Boğaz’da insan şöyle akşamüstü bir dolaşmaya çıksa, bir vapura binse, üç beş kişi görse yeter.”</p>

    <p class="paragraf">— Sizin hanımla yerlerimizi değişelim, dedi Filiz. Ben Lüleburgaz’a gideyim, o buraya gelsin.</p>

    <p class="paragraf">— Üç günde canınız sıkılır. Uzaktan güzel gelir insana, ama çekilmez.</p>

    <p class="paragraf">Konuşmasında aksayan bir şey vardı. Sözcükleri yayıyordu ağzında. İlk günü hiç de böyle bir izlenim bırakmamıştı onda. “Sıkılganmış,” diye düşündü.</p>

    <p class="paragraf">— Siz istedikten sonra gelir herhalde hanımınız buraya!</p>

    <p class="paragraf">Selim cevap vermedi, önüne baktı. Kalkık siyah kaşları, içe doğru hafifleyerek bir gölge halinde ortada birleşiyordu. Etsiz, ince yüzünün iki yanından aşağı doğru derinlemesine iki çukur uzanıyordu. Sakal yeri mavimsi görünüyordu.</p>

    <p class="paragraf">— Göreceğiniz gelmiyor mu?</p>

    <p class="paragraf">İleri gittiğini anladı.</p>

    <p class="paragraf">— Kızınızı, diye ekledi.</p>

    <p class="paragraf">Evet özlüyordu kızını. Ama ne gelir elden!</p>

    <p class="paragraf">— Benim kız tıpkı sizin küçüğe benzer.</p>

    <p class="paragraf">— Adı ne?</p>

    <p class="paragraf">— Reyhan.</p>

    <p class="paragraf">Kızının adını kıvançla söylüyordu. Ora dağlarının kokusu esiyor bu adda. Okula gitmiyordu, hayır. Daha çok küçük, dört yaşında bile yok. Öyle dilli ki kimseye laf bırakmıyordu.</p>

    <p class="paragraf">— Yazık, dedi Filiz, yazık!</p>

    <p class="paragraf">Niçin “Yazık!” dediğini kendi de anlamadı. Uzakta, babasından ayrı olduğu için yazık demişti herhalde. Bir an, sadece Reyhan’ın babasıymış gibi baktı karşısındaki adama.</p>

    <p class="paragraf">— Oğlanlar okulda mı?</p>

    <p class="paragraf">— Yonca arka bahçede komşunun oğluyla oynuyor. Oğlanlar sokakta. Okullar kapandı.</p>

    <p class="paragraf">Sustu. Kendinden yana ağır basan o şeyin hafifleyerek birdenbire yükselmesinden korkuyordu. Selim saatine baktı. Gitmesini istemiyordu Selim’in.</p>

    <p class="paragraf">— Size bir kahve pişireyim, dedi.</p>

    <p class="paragraf">Selim’in karşı koymasına meydan vermeden odadan çıktı. Cezveyi yerinde bulamayınca sinirlendi. Çay fincanlarının üstündeki örtüyü kaldırarak tepsiye baktı. Orda da bulamayınca büsbütün canı sıkıldı. Oysa musluğun yanında durup duruyordu cezve. Kavanozda şeker kalmamıştı. Kesekâğıdındaki tozşekeri kavanoza aktarırken biraz döktü. Büsbütün telaşlandı. Parmak uçları buz kesilmişti yine. “Heyecanlanacak ne var!” diye düşündü. Ocağın üstünde kahve kabaradursun yaldızlı fincanın içini sol elinin orta ve işaretparmağıyla sıvazladı. Kahvenin köpüğünü kesmemeye çalışarak fincanı doldurdu. Tepsiyi arandı. Bereket yeni ovulduğu için pırıl pırıl tepsi. Fincanı büyük bir dikkatle tepsinin ortasına oturttu, ağır ağır odanın yolunu tutturdu. Ufak adımlarla kayar gibi Selim’e yaklaşınca başını kaldırdı baktı. Selim kucağına Mestan’ı almış okşuyordu. Kahvesine uzanmadan önce, elini birkaç kez daha kedinin başından geçirdi, sonra hayvanı sol eliyle karnından kavrayarak ayağa kalktı. Mestan birdenbire hırıltısını kesti ve Selim’in kucağından atlamak istedi.</p>

    <p class="paragraf">Selim hem kediyi kaçırmadan, hem Filiz’i bekletmeden kahveyi tepsiden aldı, dikkatle masaya bırakarak yerine oturdu. Odaya tatlı bir kahve kokusu yayılmış, Mestan yeniden hırıldamaya başlamıştı. Selim kedinin göğsünü ve başını okşuyor, fincanda kahve duyulur duyulmaz bir çıtırtıyla köpüğünü yitiriyordu.</p>

    <p class="paragraf">— Kahvenizi soğutmayın!</p>

    <p class="paragraf">— Soğuk severim, dedi Selim.</p>

    <p class="paragraf">Filiz, bu tanımadığı adamın kendine göre alışkanlıkları olabileceğini düşünmemişti.</p>

    <p class="paragraf">— Tuhaf ama, çayı da soğuk içerim, diye ekledi Selim.</p>

    <p class="paragraf">Tuhaf olan Selim’in çayı da kahveyi de soğuk içmesi değil, bu birkaç sözle Filiz’e birdenbire yaklaşmış olmasıydı. Şimdi bu adamı daha yakından görüyor gibiydi. “İster soğuk içsin, ister sıcak, bana ne!” dedi içinden. Ama işte onunla ilgileniyor, kahvesini içmesini seyrediyordu. Selim, dudaklarını büzerek ileri doğru uzatıyor, bir yudum alır almaz fincanı yerine bırakıyordu. Her seferinde bir yudum kahve fincanının yanından yükselerek dudaklarının arasında yayılıyor ve o her seferinde hafifçe ağzını şapırdatıyordu.</p>

    <p class="paragraf">— Kedileri çok severim, dedi.</p>

    <p class="paragraf">Filiz şimdi de onun kediyi okşayan ellerine bakıyordu. Baktıkça, bu eller Selim’le ilintisini kesiyor, kendiliğinden işleyen bir makine, daha doğrusu, yabansı bir hayvan gibi görünüyordu gözüne. Bir yadırgama, bir ürküntü. Yine de bakmaktan kendini alamıyordu. Selim, kediyi kucağından usulca yere bıraktı, saatine baktı.</p>

    <p class="paragraf">— Bedri Ağabey gelmeyecek galiba! dedi.</p>

    <p class="paragraf">— Saat daha üç buçuk olmadı.</p>

    <p class="paragraf">Selim tam yerinden doğruluyordu ki kapı çalındı. Filiz:</p>

    <p class="paragraf">— Geldi, diyerek kapıyı açmaya gitti.</p>

    <p class="paragraf">Bedri değildi gelen. Hatice Hala Yonca’yı getirmişti. Hatice Hala bitişik bodrum katında oturuyordu.</p>

    <p class="paragraf">— Çocuk durmadı, beni eve götür, diye tutturdu. Mutfak kapısı kapalıymış, buradan geldik.</p>

    <p class="paragraf">— Buyurmaz mısınız Hatice Hala?</p>

    <p class="paragraf">Hatice Hala bir iki adım attı, içerde biri olduğunu anlayınca:</p>

    <p class="paragraf">— Girmeyeyim, misafirin var kızım, dedi.</p>

    <p class="paragraf">Filiz, kadının aklına bir şey gelmesini istemiyordu. Girmesi için üsteledi. Ama Hatice Hala’nın işi vardı, ufak tefek yıkayacak, akşama yemek pişirecekti daha. Filiz boynunu büktü. Hatice Hala’nın arkasından yavaşça kapıyı kapadı, odaya döndü. Selim ayaktaydı. Yonca oda kapısında durmuş, gülümsüyordu.</p>

    <p class="paragraf">— Bedri gelir de sizi bulmazsa üzülür, dedi Filiz.</p>

    <p class="paragraf">Şimdi yanında Yonca da olduğu için daha rahat konuşuyordu. Selim duymamış göründü. Yonca’ya yaklaştı. Çocuğu koltukaltlarından yakalayarak havaya kaldırdı. Havada öylece bir süre tuttu. Yonca’nın gülümsemesine şimdi korku karışmış, yukardan Selim’e bakıyordu. Genç adam düşürür gibi indirdi kızı, kucağına alarak iskemleye oturdu.</p>

    <p class="paragraf">— Senin adın ne bakayım? diye sordu yapma bir tatlılıkla.</p>

    <p class="paragraf">Selim’in onu konuşturmak için böyle gelişigüzel bir soru sorduğunu anlamış gibi cevap vermedi çocuk. Elini ağzına soktu.</p>

    <p class="paragraf">— Çıkar elini ağzından! dedi annesi. Bak sana adını soruyor amca.</p>

    <p class="paragraf">Yonca’nın kızardığını görünce üstelemedi. Daha ileri varırsa ağlayacağını biliyordu. Yonca bütün vücudunu gererek Selim’in kucağından yere kaydı, pencerenin yanına giderek oradan ona bakmaya başladı.</p>

    <p class="paragraf">— Benim otomobilim var, dedi Selim, seni gezmeye götürürüm gelirsen kucağıma.</p>

    <p class="paragraf">Kızın yine de yanaşmadığını görünce annesine döndü:</p>

    <p class="paragraf">— Pazar günü Gebze’ye gideceğim, dedi. Öteberi var buraya getirilecek. Bedri Ağabey isterse hep birlikte gideriz, çocuklara da gezme olur.</p>

    <p class="paragraf">Filiz şimdiden bir şey söyleyemezdi, Bedri’ye danışması gerekiyordu. Bedri böyle gezilerden pek hoşlanmazdı ama çocuklar için gerçekten büyük bir eğlence olurdu bu yolculuk. Kim bilir bu mevsimde ne güzeldi oraları!</p>

    <p class="paragraf">— Cennet gibi, dedi Selim.</p>

    <p class="paragraf">— Hiç gitmedim Gebze’ye, dedi Filiz. Nasıl gidiliyor? Hangi yolda?</p>

    <p class="paragraf">— Ankara asfaltından. Kaymak gibi yol. Yarım saat çeker çekmez. Çınarların altında kır kahveleri var. Yemek de götürebiliriz buradan.</p>

    <p class="paragraf">Müdürleri bir angarya için yolluyordu Selim’i Gebze’ye. Küçük bir denk bir teneke de yağ getirecekti oradan. İyi adamdı müdür. İyi olmasa ne gelir elden! Yaşam zordu.</p>

    <p class="paragraf">— Ekmek aslanın ağzında.</p>

    <p class="paragraf">Filiz yıllardan beri böyle bir gezmeye gitmemişti. Bir kez çocukken Sapanca’ya gitmişlerdi büyük halasına trenle. Dolma, börek, çay, kahve, kap kacak, tam bir sepet dolusu yiyecek ve öteberi almışlardı yanlarına. Telgraf tellerine baktığını anımsıyordu. Teller yükselip alçaldıkça direkler geçmişti önünden düzenle. İstasyonda trenden inişleri, yol, sonra o ağaç altları. Büyükler hasırlarda yan gelirken çocuklar ter içinde koşup oynamışlardı. Bahçeler elma doluydu. Şu manavlardan kilosunu sekiz liraya alamadığımız elmalar, ağaçlardan sarkıyordu tekmil. Sonra elma yığınları vardı, doyasıya elma yemişlerdi.</p>

    <p class="paragraf">— Gebze’de elma bulunmaz, dedi Selim. Gebze’den üzüm çıkar. Şimdi de üzümün mevsimi değil.</p>

    <p class="paragraf">— Biliyorum, dedi Filiz. Bir şey yemek gerekli değil ya! İnşallah Bedri ister!</p>

    <p class="paragraf">— İş siz isteyin! Siz istedikten sonra Bedri Ağabey nasıl olsa razı olur.</p>

    <p class="paragraf">Filiz bir eziklik duydu içinde. Anlatamadığı, doğru dürüst anlayamadığı için hiçbir zaman anlatamayacağı, aksayan bir şey vardı onda. Mutluluk, su içmek, dolaşmak, çiçek koparmak kadar kolay görülse de hiçbir zaman mutluluğa eremeyeceğini biliyordu. Birtakım görünür görünmez engeller vardı. Bu engellerin çoğunu Bedri çıkarmıştı önüne. Bedri’nin az para kazanmasını, kazandığının çoğunu da içkiye, kitaba, hovardalığa yatırmasını, kimi gün çoluğunu çocuğunu aç bırakmasını –bu da olmuştu çünkü– pek o kadar önemsemiyordu. Evine bağlı bir adam olsa, kafa kafaya verip geçinseler, gül gibi yaşarlardı. Değil. Bu da değil! İçinden bir düşmanlık kabarıyordu Bedri’ye. Niçin? Bilgisizliği, güçsüzlüğü, eksikleri yüzünden mi mutsuzdu yoksa! Ama Bedri’nin ondaki bu eksiklik duygusunu, bir çiçek yetiştirir gibi, gece gündüz üstüne titreyerek büyüttüğünü, beslediğini de sezinliyordu. Öyleyse? Bedri’ye varacak yerde herhangi başka bir adamla, sözgelimi Selim’le evlenseydi yine böyle mi olacaktı?“İnsanın en büyük düşmanı insandır,” demişti Bedri. Bak bu doğru! Erkek olsun, kadın olsun, o da insanlardan hoşlanmıyordu. Hele giyinip kuşanıp bacak bacak üstüne atan, erkek gibi konuşan, karşısındakini sinek gibi gören kadınlardan iğreniyordu. Böyle biriyle karşılaştı mı, büyülenmiş gibi, kalakalıyordu. Elleri büyüyor, ağzı çarpılıyor, pabuçları, üstü başı birdenbire eskiyor, dökülüveriyordu sanki. Bir yerini, bir şeylerini gizlemeye çalışıyor, beceremiyordu. “Ne bakıyorsun öyle yüzüme? Ben buyum işte!” diye bağırmak geliyordu içinden. Ama insanın, “Ben buyum işte!” diye bağırabilmesi için, az da olsa, bir şey olması gerekiyordu. Oysa Filiz hiçti, bir hiç. “Kadınlığım da yok!” diye yineliyordu. Güzel olduğunu söylüyorlardı. Yetmiyordu bu ona. İstediği kadar güzel olsun!</p>

    <p class="paragraf">Selim’e baktı. Selim kadınlığı olmadığını anlamış mıydı acaba!</p>

    <p class="paragraf">— Ben, diye kekeledi, çok isterim gitmesini. Ama Bedri’nin ipiyle kuyuya inilmez ki! Bakın, size bugün söz vermiş, yine de gelmedi.</p>

    <p class="paragraf">— Bakarsınız gitmeyi ister. Nasıl öğreneyim ben gidip gitmeyeceğinizi.</p>

    <p class="paragraf">— Cumartesi akşamı uğrayın, olmaz mı!</p>

    <p class="paragraf">Hayır, Selim kadınlığı olmadığını anlamamıştı. Anlasa yüzüne başka türlü bakar, onunla başka türlü konuşurdu.</p>

    <p class="paragraf">— Cumartesi akşamı uğrarım. Bedri Ağabey’e de söyleyin bu saate kadar beklediğimi.</p>

    <p class="paragraf">Kalktı, artık gitmek istediği anlaşılıyordu. Filiz sesini çıkarmadı. Öne düştü, sokak kapısını açtı. Sokak kapısının ağzında yeniden karşı karşıya kaldılar. Yonca, arkadan annesinin bacaklarına sarılmıştı. Selim, söylemek istediği başka bir şey varmış gibi duruyor, hemen ayrılmıyordu.</p>

    <p class="paragraf">— Güle güle, dedi Filiz elini uzatırken. Cumartesi uğrar, öğrenirsiniz.</p>

    <p class="paragraf">— Gelirim, dedi Selim.</p>

    <p class="paragraf">Arkasına bakmadan uzaklaştı. Filiz kapıyı kapadı, odaya geçti, masadan tepsiyi, Selim’in kahve fincanını aldı, mutfağa götürdü. Hiçbir şey olmamıştı, biraz önce bu eve bir insan gelmemişti sanki! Kahve fincanını musluğa tuttu, yıkadı. İçinden bir sıkıntı dalgası kabarıyordu. Sıkılacak ne var! Sıkıntısının nedenlerini araştırdı. “Saçma!” diye geçirdi içinden.</p>

    <p class="paragraf">— İstersen yine arka bahçeye çık! diye bağırdı Yonca’ya.</p>

    <p class="paragraf">Sıkıntı gittikçe artıyordu. Bir yere gitse açılabilir. Yatak odasına geçti, aynaya baktı. Çok değişmişti yüzü. Saçlarını taradı. Şimdi de bütün vücudu kırılıyordu. Yatağın ayakucuna ilişti, öylece kıpırdamadan bir süre kaldı.</p>

    <p class="paragraf">Filiz insancıl değildi. İnsanları sevmiyordu. İnsanın insan oluşu çekinmek için yetiyordu ona. İnsanlar onun hakkını yiyorlar, onu hiçe sayıyorlar, küçük düşürüyorlardı. Dolmuşta yanına oturduğu adam, iki kişilik yerin üçte ikisine yayılıyor, Filiz’e ancak ilişecek kadar bir yer bırakıyordu. “Oturmasını bilmiyor da ondan,” diyordu Bedri. Dükkâncı, sanki bağışlıyormuş gibi mal satıyor, tepesine atarcasına veriyordu paranın üstünü.</p>

    <p class="paragraf">— Köşedeki bakkaldan bir kibrit al da gör! Bak bakalım nasıl verir sana kibriti!</p>

    <p class="paragraf">“Yontulmamış da ondan!” diyordu Bedri.</p>

    <p class="paragraf">Filiz’in insanlardan çekinmesi giderek bir korkuya dönüşüyordu. Sokaktaki adamdan, vapurdaki biletçiden, balıkçıda yanısıra midye alan dar pantolonlu, boyalı saçlı kadından, sandviç yiyen Amerikan taklidi oğlandan, uzun saçlı berberden, öğle üstü sağa sola sataşarak okula giden bacak kadar öğrenciden korkuyordu. “Bizim zamanımızda ortalık böyle değildi. Büyük küçük belliydi. Saygı vardı,” diyordu yaşlılar, sözgelimi Hatice Hala. Filiz’in asıl yakındığı, insanların saygısızlığı değildi. Al işte nahiye müdürünü! Ondan daha saygılısı can sağlığı! Görmüyor muydu bu adam karşıdan geldiğini, kaçacak delik arıyordu. Daha yirmi metreden gülümsemeye başlıyordu, Filiz’i görünce. Yaklaştıkça sırıtması artıyor, onu büyük bir saygıyla selamlıyordu. Uzun ve sarı dişlerini göstererek: “Bedri Bey nasıllar?” diyecek, arkasından çoluğu çocuğu ayrı ayrı soracak, bir istekleri olursa doğruca kendisini bulmalarını söyleyecek. Filiz nahiye müdürünün burnundaki kıllara, elmacık kemiklerinin üstündeki ince damarlara bakmaktan kendini alamıyordu. Güler yüzlü, saygılı tutumuna karşın bir tilkilik akıyordu suratından. Onunla her göz göze gelişinde, iliklerine kadar donduğunu biliyor, ne diyeceğini bilemiyordu. Alay mı ediyordu bu adam onunla! Nahiye müdürünü bırak da zerzevatçı Rahmi’yi al! Filiz’e ilk zamanlar öyle çıkışlar yapmıştı ki bu kadar olur! “Malın iyisini, tazesini, ucuzunu almak istersen, bana gelirsin, demişti. Müşterim olursan kazanırsın. Ama başka başka manavlara gittiğini görürsem bir daha uğrama!” Tok sözlüydü tok sözlü olmasına ya, her şeyin bir sınırı var! Veresiye verdiği bir başka manava gidemiyordu Filiz. Bin pişmandı ama olmuştu bir kez. Meraklı bir insandı üstelik. Mahallede herkesin ıncığını cıncığını bilirdi. Bedri’nin akşama eve uğramadığından tut da, gazetede yayın müdürüyle kötü kişi oluşuna, ellerine geçen paranın hesabına değin her şeyden, hepsinden haberi vardı. Bir seferinde turfanda kabak almak istemişti de:</p>

    <p class="paragraf">— O sana gelmez, demişti. Onun kilosu on iki lira.</p>

    <p class="paragraf">On iki lirayı duyunca, kaynar sular inmişti başından aşağı Filiz’in ama renk vermemiş:</p>

    <p class="paragraf">— Sen parasına karışma da ondan bana bir kilo tart! demişti.</p>

    <p class="paragraf">— Ay sonunda sıkışıyorsunuz sonra...</p>

    <p class="paragraf">Görüyor musun terbiyesizi! Filiz her ay başı veresiye defterini kapatınca, yandaki manavdan, şişkodan alışveriş etmeyi kuruyor, ama ne hikmetse Rahmi’den yakasını sıyıramıyordu. Şişkoya giderse bir daha onun önünden geçemeyeceğini biliyordu. Ne yapardı sanki! Çevirir miydi! Laf mı atardı uzaktan! Belki hiçbirini yapamazdı ama nasıl etmişse etmiş, bağlamıştı Filiz’i bir kez dükkânına. Hem öylesine bağlamıştı ki bu bağı koparmak için yürek isterdi insanda. Filiz korkuyordu. Manav Rahmi’den korkuyordu. Manav Rahmi’yi bırak da kasap Ömer’i al! Kasap Ömer beş vakit namazında, “Bismillah!” çekmeden ete bıçağı sürtmeyen takımındandı. Tıraşlı kafası, uzun bıyıklarıyla bir yeniçeriye benziyordu. Kazık atmasına can dayanmıyordu ama ne gelir elden! Yarım kilo kıyma istedin mi dolabın kapağını aralar, kırpıntı etlerin morarmış yerinden bir parça keser, nenin nesi olduğunu göstermeden kıyma makinesinin içine sokuverirdi. Kolaysa:</p>

    <p class="paragraf">— O eti benim gözüm tutmadı, de!</p>

    <p class="paragraf">— Ondan iyisini mi yemeye alışıksın, der gibi şöyle bir bakar insana.</p>

    <p class="paragraf">Manav Rahmi kasap Ömer için:</p>

    <p class="paragraf">— Kalıbına boş ver, ne zındıktır o! diyordu.</p>

    <p class="paragraf">Anlattığına göre, bir tarihte, kasap Ömer’in karısı balıkçı Recep’e kaçınca, kasap Ömer de balıkçı Recep’in karısını ayartmış, bir iki ay öylece yaşadıktan sonra, yine karıları trampa etmişlerdi. “Her mide kaldırmaz!” diyordu Rahmi. Filiz’in tüyleri diken diken oluyordu. Kapı komşusu, kırk yıllık mahallelisini böylesine yerin dibine batıran bir adam, neler söylemezdi kim bilir, Bedri için, kendisi için! Dedikoducular, iftiracılar, yine neyse ne! Filiz asıl küçük dağları ben yarattım diye dolaşanlara içerliyordu. Bir köpekli hanımefendi bozuntusu vardı ki, “Şunun ilk görüşte ağzının payını vereyim!” diye kurduğu halde, karşılaşınca eli ayağı buz kesiliyor, bir türlü taşı gediğine koyamıyordu. Şu işe bak ki kadın da Filiz’i nerede görse aşnalık ediyordu. Ama ne aşnalık! İnsan hizmetçisiyle bile böylesine tepeden konuşmaz. Bir “Nasılsınız güzelim?” deyişi vardı ki görmeli! Filiz, en çok bu “Güzelim” sözüne tutuluyordu. Bedri’nin akşamları eve geç geldiğini, içtiğini, az para ile geçindiklerini, kimseyle görüşmediklerini, veresiye alışveriş ettiklerini, kötü bir bodrum katında oturduklarını biliyor, üstelik bunları dokunduruyordu. Sanki Filiz’in bütün dertlerini, sıkıntılarını gidermek elindeymiş de, Filiz istemiyormuş gibi bir ağız kullanıyordu. Genç kadın, onun bütün sözlerinden:“Sizde yok, bizde var, iyisi mi faydalanın bizden! Bizim elimiz açıktır, yenmiş içilmiş aramayız,” gibi anlamlar çıkarıyordu. Sözgelimi: “Çocukları bize getirin, güzelim, taraçada oynasınlar, hava alsınlar!” derken apartmanlarının genişliğiyle, taraçalarıyla övünüyor gibi geliyordu Filiz’e.</p>

    <p class="paragraf">— Akşamları evde kukumav gibi tek başınıza oturacağınıza, bize gelseniz olmaz mı, a iki gözüm!</p>

    <p class="paragraf">— İşittiğimize göre yaramazlık ediyormuş Bedri Bey, siz getirin de kulağını çekeyim ben onun.</p>

    <p class="paragraf">— İnsan içine çıkmalısınız. Yalnızlıktan hastalık bile gelir.</p>

    <p class="paragraf">Filiz’e bu sözler alabildiğine batıyordu. Bu kadınla önceleri ilgilenmek istemiş, ama sonra bir paşa kızı olduğunu, Yeşilköy’de bir köşkleri bulunduğunu manav Rahmi’den laf arasında duymuştu. Fıtnat Hanım’dı adı. Filiz, Fıtnat Hanım’dan korkuyordu. Bu kadınla karşılaşmamak için elinden geleni yapıyordu. Oysa Fıtnat Hanım’ı mahallede yere göğe koymuyorlardı. Fakir fukaraya yardım ettiği, başı sıkışanların imdadına koştuğu söyleniyordu. Kime bu kadından hoşlanmadığını açsa:</p>

    <p class="paragraf">— İyi kadındır. İçi dışı birdir, diyordu.</p>

    <p class="paragraf">O zaman Filiz, ister istemez kusuru biraz da kendinde arıyordu. Bilgisiz, görgüsüz, okuyup yazmamış bir kadın oluşunun, insanlardan bunca çekinmesinde bir payı yok muydu acaba! Bedri’nin deyimiyle azgelişmiş bir insan mıydı yoksa o da! Bu soru bir kurt gibi zaman zaman onu kemiriyor, olumlu olumsuz hiçbir yanıtla yatışmıyordu. Azgelişmiş bir insan olmak korku ve ürperti, bulaşık yıkarken, alışveriş ederken, sokakta yürürken, içini ansızın bürüyüveriyordu. İşte o zaman, bir zaman, bir düşünce dizisinin içinde, tek adım ilerlemeden, dakikalarca dönüp dolaşıyor, bir batağa saplanmış da kurtulmak istiyormuş gibi çırpınıyordu. Karanlıklar sarıyordu dört yanını. Arada, bir ışık belirir gibi olsa da bu ışıktan yararlanmayı beceremiyor, derken o ışığı da yitiriyordu. Düşüncesi daha çok korkulu bir düşe benziyordu.</p>

    <p class="paragraf">İster kusur kendinde olsun, ister başkalarında, insanları sevemiyordu. Kuyruk acısız, ürküntü duymadan yüzlerine bakabildiği pek az insan vardı. Hatice Hala, Hatice Hala’nın kiracısı emekli yargıç, bir de belki birkaç hısım. Şimdi Selim de katılmıştı bunların arasına. O köylümsü, o sağlam hali hoşuna gidiyordu. Terleyişi, mendiliyle alnını silişi gözünün önüne geldikçe gülümsüyor, ferahlıyor ama bu ferahlığı yitirmekten korkuyordu. Zor koşullar içinde yaşayan bu adam Filiz’i rahat ettirmesini, hiç olmazsa kuşkulandırmamasını bilmişti. Daha ötesi de vardı, ama şimdilik daha ötesini düşünmek istemiyordu. Gebze’ye gidiliyordu pazar günü. Bedri gelmiyordu. “O düz, biteviye asfalt beni açmaz. Sıkılırım. Sen çocukları al git!” demişti.</p>

    <p class="paragraf">— Ben yalnız nasıl giderim?</p>

    <p class="paragraf">— O da nereden çıktı!</p>

    <p class="paragraf">— Hiç! Yalnız gitmem bir tuhaf da...</p>

    <p class="paragraf">— Hadi canım!</p>

    <p class="paragraf">Filiz iple çekiyordu cumartesiyi. Yola çıkmadan önce Selim’le uzun uzadıya konuşmak, her şeyi kararlaştırmak istiyordu. Selim, arabayla evden mi alacak onları? Yoksa bir yerde mi buluşup binecekler arabaya? Yemek işi ne olacak? Aslında bu soruların yanıtları belliydi, ama yine de titizlenmekten kendini alamıyordu. Besbelliydi Selim’in onları evden alacağı. Yemek işi zaten konuşulmuştu. Bir yufka böreği yapsa, birkaç yumurta haşlasa, biraz da peynir alsa yanlarına, yeter de artardı bile.</p>

    <p class="paragraf">Bedri, Selim’in geldiği gün gece yarısından sonra dönmüştü eve. Ertesi gün kahvaltıda söylemişti Filiz, Selim’in geldiğini.</p>

    <p class="paragraf">— Ya kimseye söz verme ya da verdiğin sözü tut! demişti. Adamı içeri alsam bir türlü, almasam bir türlü. Senin münasebetsizliklerini düzeltmek bana düşüyor.</p>

    <p class="paragraf">Bunları söylerken Selim’in gelişinden hiç de memnun kalmamış gibi davranmıştı. Oysa açık açık: “Selim’le yarım saat çene çaldım. Değişik bir insanla konuşmak içimi açtı,” demediğine sonradan pişman olmuştu. Kıskanan, sanki “Selim’i neden içeri aldın?” diyen mi var! Niçin böyleydi bu Bedri! Hiç mi umurunda değildi karısı! Umurunda bile olmasa erkeklik gereği karısını korur insan! Onu hiçbir zaman kıskanmamıştı. Kıskanmak şöyle dursun, hep başka erkeklere doğru itmişti. Yalnız evlendikten iki ay sonra, daha çiçeği burnunda gelinken, bir kıskançlık tokadı yediğini anımsıyordu. Akşam eve gecikmişti:</p>

    <p class="paragraf">— Nerdeydin? diye sormuştu Bedri.</p>

    <p class="paragraf">— Bir arkadaşımdaydım.</p>

    <p class="paragraf">— Kim o arkadaşın?</p>

    <p class="paragraf">— Müzehher.</p>

    <p class="paragraf">Müzehher demesiyle tokadı yemesi bir olmuştu. Hiç beklemediği anda yediği bu tokat Filiz’e çok dokunmuştu. Yapılacak bir şey yoktu. Kimsesizdi, çalışıp para kazanamazdı, boşanamazdı. Bedri’den güçsüzdü, el kaldıramazdı ona. Bağırıp çağıramaz, şirretlik edemezdi, alışmamıştı. Birinden yardım isteyemez, birine dert yanamazdı. “Kocam bana bir tokat attı,” diye yakınsa, “Sahi mi söylüyorsun!” diye şaşacaklar, hemen arkasından:“Kocandır, çekeceksin!” diye ekleyeceklerdi. Bu tokat, Tanrının indirdiği sille gibi bozulmaz, değişmez, karşı gelinmez bir nitelikteydi. O da, çaresiz, karşı gelmemiş, yüzünde beş parmağın yeri, ağlayarak odadan çıkmıştı. Bedri, işi bu kadarla kapatsa iyi, bu sefer de Müzehher’den Filiz’in bu saate kadar onlarda olup olmadığını sıcağı sıcağına öğrenmeye kalkmıştı.</p>

    <p class="paragraf">— Düş önüme, demişti, Müzehher’e gidiyoruz! Anlayacağız bakalım, bu saate kadar nerede olduğunu.</p>

    <p class="paragraf">Suçsuzluğu ortaya çıkacağı için Filiz’in içi rahattı ama, doğrusu Müzehher’den çekiniyordu. Neler gelmezdi aklına! Ne demezdi kız! Müzehher’lerde durum kendiliğinden aydınlanıverdi. Kaç para eder! Olan olmuştu bir kez.</p>

    <p class="paragraf">Filiz o tokatla insanlığından bir şeyler yitirdiğini duymuş, bundan böyle, ikinci bir Tanrının buyruğunda yaşayacağını anlamıştı. Her adımını kocasına uydurmak kolaylığı, bu belli tutum, bir bakıma, ondan sorumluluğu aldığı için rahattı, ama buyruğuna girdiği bu yeni tanrı ilkin huyu suyu belliyken, zamanla ne istediği, ne düşündüğü bilinmez, anlaşılmaz bir varlık olup çıkmış, öteki Tanrı gibi sanki göklerin yedinci katına çekilmişti. Ondan uzaklaşmış, yüzüstü bırakıvermişti onu. Artık kocasına uzaktan uzağa uymak, onun buyruğuna uzaktan uzağa boyun eğmek zorundaydı. Böylece ona, daha kendiliğinden bağlanmış oluyordu, ama bu arada sevgisini de yarı yarıya yitiriyordu. Bir eziklik, bir kırgınlık vardı içinde. İlk günlerin merak karışık ateşi de sönünce, geriye kadınlığından bir şey kalmamıştı. Kocası, bunu bildiği için olacak, artık üstüne düşmüyor: “Nasıl olsa bir şey yapacağı yok!” diye düşünüyordu herhalde. Filiz: “Benim kadınlığım ölmüş!” diyordu kendi kendine. Selim’in eve gelişinden bu yana, en olmadık zamanlarda gözünün önüne gelen o açık saçık görüntülerin kadınlığıyla bir ilişkisi olamazdı. Üç dört günden beri, durmadan, gözünün önünde sevişiliyor, yatılıyor gibi geliyordu ona. Çıplak bir kadınla bir erkek dolaşıyordu yakınında bir yerde. Kadının istekten kıvrandığını duydukça içi eziliyor, oturuyorsa yerinden kalkıyor, ayaktaysa bir iş tutarak başka şeyler düşünmeye çalışıyordu. İşin asıl tuhafı, bu kadının kendisi, erkeğin Selim oluşuydu.</p>

    <p class="paragraf">Bedri cuma günü eve saat beşe doğru gelmişti. Bedri’nin böyle erken geldiği günler, akşam yedi buçukta yeniden gazeteye gittiğini bildiği için, Filiz:</p>

    <p class="paragraf">— Yemeği erken istiyorsan, söyle de ona göre hazırlık yapayım, demişti.</p>

    <p class="paragraf">— Gazeteye gitmeyeceğim, demişti Bedri.</p>

    <p class="paragraf">— Müdürle kavga mı ettin yoksa yine!</p>

    <p class="paragraf">— Niye kavga edeyim canım, nerden çıkarıyorsun bunu! Kırıklığım var, dinleneceğim evde, kitap okuyacağım.</p>

    <p class="paragraf">Filiz, “Acaba sahiden hasta mı!” diye düşünmüş, ama derece koymak isteyip de bırakmayınca, bir şeyciği olmadığını anlamıştı:“Yarı tembellik, yarı naz!” Bedri rakı tepsisini hazırlamış, karısının bir gün önce yapraklarını kestiği o kalın Fransızca kitabı eline alarak koltuğa yerleşmişti. Gömleğinin düğmelerini çözmüş, kollarını sıvamıştı. Atlet fanilasından içeri daldırdığı sol elini, okşarcasına göğsünden geçiriyor, koltukaltına götürerek kıllarını çekiştiriyor, arada bir parmaklarını burnuna kaldırarak kokluyordu. Filiz kocasının bu pis huyuna çok tutulduğu halde, kitap okurken ona duyduğu büyük saygıdan, sesini çıkarmıyordu. Başka zaman olsa bağırır çağırırdı. Masanın yanında, Selim’in oturduğu iskemlede, çocukların çoraplarındaki yırtıkları onarıyordu. Arada, başını kaldırıp kutsal bir iş gören kocasına bakıyordu. Çocuklar sokakta oynuyorlardı. Çocuklara gidip bir bakmak istiyor, ama Bedri’nin zihnini karıştırmamak için yerinden kıpırdamıyordu. Hava yavaş yavaş bir akşam kızıllığına bürünüyordu. Camdaki iri sineğin vızıltısından başka çıt çıkmıyordu odada. Bedri’nin bir ara kitabını yanına bırakarak kadehini yudumladığını görünce:</p>

    <p class="paragraf">— Elektriği yakayım mı?diye sordu.</p>

    <p class="paragraf">— İyi böyle, yakma!</p>

    <p class="paragraf">Filiz şimdi de Gebze yolculuğunu düşünüyor, Bedri’nin gelmeyişine üzülmek mi yoksa sevinmek mi gerektiğini bir türlü kestiremiyordu. “Gelse, bir tatsızlık çıkarır, zehir eder gezintimizi!” diye geçiriyordu içinden. Sonra bu yargının Selim’le baş başa kalmak isteğine bağlı bir hesap olabileceğini düşündükçe utanıyordu. Üç gün önce kapıyı açınca Selim’le karşılaşması, genç adamın sıkılarak içeri girişi, oturuşu, terini silişi gözünün önüne geliyordu. Ne çıkar sanki Selim’le baş başa kalmak isterse! Darılacak mıydı Bedri buna! “Sen kadın değil misin! Kendine bir erkek bul!” dememiş miydi açıkça! İşte sonunda bir erkek bulmuştu o da. Bedri’yle Selim’i birlikte düşünmek ister istemez, “Hangisi?” sorusunu aklına getiriyor, iki erkeği sanki teraziye koyarak tartıyordu. Ona bir gün bile rahat soluk aldırmamış, kavgacı, içkici, huysuz kocası, berikinin bütün gençliğine, sağlamlığına, çekiciliğine, Bedri’den kat kat yakışıklı oluşuna karşın yine de Selim’den daha ağır basıyordu. Ama Filiz, Selim’i, Bedri’nin ölçülerine göre tarttığını sezinliyordu. Yakasını kurtaramayacaktı bu Bedri’den! Tutsak mıydı! Büyülemiş miydi onu bu adam! İyi kötü nafakasını getirdiği için mi bağlıydı ona bu kadar! Bir öfke kabarıyordu içinden.</p>

    <p class="paragraf">— Elektriği yakar mısın! dedi Bedri kitaptan gözünü ayırmadan.</p>

    <p class="paragraf">Elektrik yanınca kitabı yanına bıraktı, gözlerini ovuşturdu.</p>

    <p class="paragraf">— Çocuklar nerde?diye sordu.</p>

    <p class="paragraf">— Oynuyorlar. İstersen çağıralım. Ama nerdeyse gelirler.</p>

    <p class="paragraf">Bedri kadehinin dibindeki rakıyı son damlasına kadar içti, kollarını açarak gerindi.</p>

    <p class="paragraf">— Bütün vücudum kırılıyor.</p>

    <p class="paragraf">— Bir hastalık çıkarma!</p>

    <p class="paragraf">— Bir aspirin içmeli yatarken.</p>

    <p class="paragraf">Esnedi.</p>

    <p class="paragraf">— Pazara Gebze’ye gidiyor musun, diye sordu.</p>

    <p class="paragraf">— Git, dedin ya sen!</p>

    <p class="paragraf">— Öyle ya, unuttum.</p>

    <p class="paragraf">Yeniden kitabı eline aldı. Öteki eliyle başını kaşıdı. Kitabına daldı.</p>

    <p class="paragraf">Filiz: “Hastalanırsa gidemeyiz!” diye düşündü. Kocasına baktı:“Mahsus mu yapıyor yoksa!”</p>

    <p class="paragraf">Bedri hastaydı. O gece yatmadan önce, bir aspirin almış, ama ertesi gün düzelememişti. Otuz yedi, yedi ateşi vardı. Filiz dereceye bakarken:</p>

    <p class="paragraf">— Sabah otuz yedi, yedi olursa akşama daha da çıkar, dedi. “Pazar günü Gebze’ye gidilmiyor, demek!”</p>

    <p class="paragraf">— Üşüttün herhalde, dedi Bedri’ye. Yataktan çıkmazsan iyi edersin! Akşama kadar dinlen, yarına bir şeyciğin kalmaz. Çay mı pişireyim sana, ıhlamur mu?</p>

    <p class="paragraf">Bedri cevap vermedi. Tıraşı uzamış solgunca yüzünü pencereden yana çevirdi. Duyulur duyulmaz bir sesle inledi. Böyleydi bu Bedri! Herkes en ağır hastalıkları ayakta geçirir, o bir nezle olsa yataklara serilir!</p>

    <p class="paragraf">— Bir yerin ağrıyor mu?</p>

    <p class="paragraf">— Bütün vücudum kırılıyor.</p>

    <p class="paragraf">— Çocuktan betersin!</p>

    <p class="paragraf">— Dün terli terli buzlu bir limonata içtim, dedi Bedri.</p>

    <p class="paragraf">— Ah Bedri! Yapılır mı hiç!</p>

    <p class="paragraf">Hastalandı mı başka bir insan oluyor, o adam gidiyor, yerine bir çocuk geliyordu, başına sirkeli bez konmasını, bileklerinin kolonya ile ovulmasını, ağzına öksürük şurubunun kaşıkla verilmesini bekleyen bir çocuk. Kendine acındırmak için elinden geleni yapıyordu. Bir yeri ağrımasa da, etinden et koparılıyormuş gibi inliyor, öldü ölecek bir köpek yavrusu gibi bakıyordu insanın yüzüne. Rengi sararıyor, sakalları uzuyor, sarı pijama bolluktan üzerinden dökülüyordu sanki! Filiz: “Bir yapmacık olabilir, diye düşünüyordu. Bedri bu! İstediği kılığa, istediği biçime girer. Parmağında çevirir insanı.” İlkin, en katı, en vurdumduymaz haliyle dikiliyordu kocasının karşısına. Beriki istediği kadar sızlansın, duymamış görünüyordu. İri başının altında armut sapı gibi duran boynuna, sigaradan sararmış parmaklarının hafiften titreyişine bakmıyordu inadına. Sahiden hasta mı bakalım! Sonra hastaysa ne kadar hasta! “Pireyi deve yapar!” Sonra... sonrası bu işte! Yaş tahtaya basmak istemiyordu. Bunca yıldır, atlatılmış, aldatılmıştı. Gerçeği, hastalıkla ilgili gerçeği çırılçıplak görebilmek için kocasına kuşkulu gözlerini çevirince, Bedri her türlü yapmacıktan birdenbire sıyrılıyor, “Elindeyim!” der gibi o da Filiz’e bakıyordu. Ne oluyorsa işte o zaman oluyordu. Uzun sürmüyordu artık Filiz’in bocalaması, ilgiyle dönüyordu kocasına. Artık her istediğini seve seve yapıyordu. Daha Bedri ağzını açmadan:</p>

    <p class="paragraf">— Başına sirkeli bez ister misin? diye soruyordu.</p>

    <p class="paragraf">— İstemem.</p>

    <p class="paragraf">— Ateşin var, iyi gelir.</p>

    <p class="paragraf">Bedri nazlanıyordu.</p>

    <p class="paragraf">— İstemem.</p>

    <p class="paragraf">Kocasının alnını yokluyordu.</p>

    <p class="paragraf">— Doktor çağıralım mı?</p>

    <p class="paragraf">— Hayır!</p>

    <p class="paragraf">Giysilerini, ayakkabılarını çıkarır gibi kişiliğinden soyunarak hasta yatağına uzanan bu başka adama, her zamanki Bedri’nin hatırı için mi bunca yakınlık duyuyor, yoksa bu başka adamı asıl Bedri’den daha mı çok seviyordu!</p>

    <p class="paragraf">Odaya iyice ışık girmesi için perdeyi sonuna kadar açtı. Mutfağa gitti, havagazına çay ibriğini oturttu. İçerki odada kahvaltı bekleyen çocuklara, sofranın örtüsünü kaldırırken, gürültü etmemelerini söyledi.</p>

    <p class="paragraf">— Babanız hasta.</p>

    <p class="paragraf">Çay bardaklarını masanın muşambası üstüne dizdi, yatak odasına döndü. Hastalığın artıp artmadığını anlamak için Bedri’nin alnını yoklayacakken vazgeçti. Bedri üstüne düşülmesini de sevmezdi.</p>

    <p class="paragraf">— Bir şey istiyor musun? diye sordu.</p>

    <p class="paragraf">— Saat kaç? dedi Bedri.</p>

    <p class="paragraf">Kocasının, tuvalet masasının üstüne bıraktığı kol saatini eline aldı, baktı. Sayıları bir tuhaftı bu saatin. Kısa bir bocalamadan sonra:</p>

    <p class="paragraf">— Sekizi yirmi geçiyor, dedi.</p>

    <p class="paragraf">— Ben bir çay içerim, dedi Bedri.</p>

    <p class="paragraf">— Çayı daha demlemedim. Sabredeceksin biraz!</p>

    <p class="paragraf">Yeniden mutfağa geçti. Çay ibriği boynundan dumanlar çıkarıyor, ama daha kaynamıyordu. Havagazı düğmesini sonuna kadar açtı, suyun kaynamasını bekledi. Ekmeği kesti. Bu ara, suyun fokur fokur kaynamaya başladığını görünce, ibriğin sapından bir bezle tutarak çayı haşladı. Büyük bir kolaylıkla iş görüyordu. Kimi zaman bir sisin altına gömülmüş gibi seçilmeyen, kaybolan, ondan uzaklaşan eşya, şimdi tam bir aydınlık içinde ve apaçık ortadaydı. Filiz, bu eşyanın erimişçesine karıştığını, bütün evi dolduran tek bir yığın haline geldiğini de görmüştü. Yitmişti bu yığının altında. Oysa bu sabah neye elini uzatsa kolayca avucuna oturuyor, cezve kavanozların arkasında yok olmuyor, tabak kaşık, çatal ayrı ayrı gözünün içine bakıyordu. İçerdeki odada bir hastanın yatmasıyla ilgiliydi bu durum. “Keşke hep böyle hasta olsa!” demek aklından geçiyor, yitirilmemesi gerekli bir aydınlık içinde olduğunu görüyordu. Ekmekleri, buzdolabından çıkardığı peynir tabağıyla sofraya götürüp bıraktı. Çocuklar masa başına dizilmiş, ellerinde kaşıkları çayı bekliyorlardı. Filiz Bedri’nin yanına döndü.</p>

    <p class="paragraf">— Beş dakika sonra çayın hazır, dedi. Bir dilim kızarmış ekmek de yiyebilirsin beyazpeynirle.</p>

    <p class="paragraf">Ne dediğini bilen bir insan edasıyla konuşuyordu. Hep böyle olurdu Bedri ya da çocuklardan biri hastalandı mı. Hasta düşeni ayakta tutan yaşama gücü, olduğu gibi ona geçerdi. Bu yeni güçle çoğalırdı Filiz. Hasta iyiliğe yüz tuttu mu onda bir eksilme başlar, hasta ayağa kalktı mı, işte o zaman tükendiğini, bittiğini anlardı. Bundan iki yıl önce, Bedri, on gün süren bir bağırsak hastalığı geçirmişti. Bu on gün içinde, üç kişinin birlikte yüklenebileceği yükü tek başına alabilecek kadar dayanıklı görünen genç kadın, Bedri iyileşip de ayağa kalkınca, eczanenin baskülünde tam iki buçuk kilo verdiğini görmüştü.</p>

    <p class="paragraf">Bedri, neden sonra:</p>

    <p class="paragraf">— İyi olur, dedi. Bir dilim kızarmış ekmekle biraz beyazpeynir yerim. İçim kazınıyor.</p>

    <p class="paragraf">— Öyleyse sana ekmek kızartayım, dedi Filiz.</p>

    <p class="paragraf">Tam odadan çıkacaktı ki Bedri elini kaldırdı.</p>

    <p class="paragraf">— Bu gece kötü bir düş gördüm. Sıkıntıyla uyanmışım. Kalktım, içeri gittim.</p>

    <p class="paragraf">Filiz kocasının kalkıp içeri gidişini duymayışına, uykusunun bu denli ağır oluşuna şaştı.</p>

    <p class="paragraf">— Nasıl oldu da duymadım! dedi.</p>

    <p class="paragraf">Durdu:</p>

    <p class="paragraf">— Ben de bir düş gördüm bu gece, diye ekledi.</p>

    <p class="paragraf">Hemen anlatmaya başladı.</p>

    <p class="paragraf">— Bir yolda yürüyormuşum. İki yanım mezarlıkmış. Bütün ölüler ayaklanmış ben geçerken, şarkı söylüyorlardı.</p>

    <p class="paragraf">— Nasıl bir şarkı?</p>

    <p class="paragraf">Filiz ölülerden duyduğu şarkıyı hafifçe mırıldandı.</p>

    <p class="paragraf">— Bunun gibi bir şey, dedi.</p>

    <p class="paragraf">Bedri:</p>

    <p class="paragraf">— Yüzlerini gördün mü ölülerin? diye sordu.</p>

    <p class="paragraf">— Gördüm, dedi Filiz. Yalnız yüzlerini gördüm. Vücutları yoktu.</p>

    <p class="paragraf">— Ben de, dedi Bedri, Sermet’i gördüm düşümde, küçüklüğünü, çok küçüklüğünü. Ama konuşuyordu. Karnını gösterdi bana. Kıpkırmızıydı. “Baba apandisit oldum,” dedi. “Seni doktora götürürüm hemen oğlum,” dedim. Bir otomobile bindirdim onu hastaneye götürmek için, hem araba kullanıyorum, hem de kucağımda tutuyorum Sermet’i.</p>

    <p class="paragraf">— Sonra? dedi Filiz.</p>

    <p class="paragraf">— Sonra... dedi ve arkasını getirmedi Bedri.</p>

    <p class="paragraf">Filiz korkuyla:</p>

    <p class="paragraf">— Yoksa öldü mü çocuk? diye sordu.</p>

    <p class="paragraf">— Hayır, dedi Bedri.</p>

    <p class="paragraf">— Söylesene canım!</p>

    <p class="paragraf">— Valla, ölmedi, dedi Bedri, uyanmışım.</p>

    <p class="paragraf">Bedri’nin geceleri korkulu düşler gördüğü, kalkıp dışarlarda dolaştığı çok olmuştur.</p>

    <p class="paragraf">— Kalktığın zaman hasta mıydın? Ateşin var mıydı?</p>

    <p class="paragraf">— Farkında değilim.</p>

    <p class="paragraf">— Ateşin olsaydı farkında olurdun.</p>

    <p class="paragraf">Bedri başını duvardan yana çevirmişti. Filiz çocukların çayını vermek için odadan çıktı. İçerde çayları koyarken Sermet’e baktı. Sapsağlamdı oğlan. Bedri’ye seslendi:</p>

    <p class="paragraf">— Yataktan kalkma sakın! Ben sana tepsiyle çayını getiririm. Şu çocukların işini bitireyim hele!</p>

    <p class="paragraf">Oğlanlar sofradan kalktıklarında, Yonca hâlâ oyalanıyordu. Daha süt bardağını yarılamamıştı bile.</p>

    <p class="paragraf">Filiz tepsiyle kapının ağzında görününce Bedri yorganı üstünden attı, doğruldu:</p>

    <p class="paragraf">— Yatarsam büsbütün hasta olacağım, dedi. İçerde içeyim çayımı daha iyi.</p>

    <p class="paragraf">Filiz elinde tepsi kalakalmıştı. Bir hastabakıcı gibi:</p>

    <p class="paragraf">— Yatmazsan, düzelemezsin, dedi.</p>

    <p class="paragraf">Bedri oralı olmadı. Sabahlık gibi kullandığı eski yağmurluğunu sırtına aldı, çoraplarını giydi, eğilerek yatağın altında terliklerini aradı. Filiz, kapının ağzında, elinde tepsi Bedri’ye bakıyordu. Sonunda sözünün dinlenmeyişine canı sıkılarak yüz geri etti, içerki odaya geçti. Tepsiyi masanın üstüne bıraktı. Yonca’nın bardağını bitirmediğini görünce öfkeyle:</p>

    <p class="paragraf">— Bana bak, diye bağırdı, içeceksen iç, yoksa karışmam ha! Ne o öyle, sabahtan beri oyalanıp duruyorsun.</p>

    <p class="paragraf">Yonca bu azarla hızlandı. Bardağını iki eliyle yakaladı, ağzını yaklaştırdı, gürültü ile, üst üste üç beş yudum çekti. Filiz yatışmamıştı:</p>

    <p class="paragraf">— Ekmek de ye! diye bağırdı.</p>

    <p class="paragraf">Bu sırada Bedri odaya girmiş, masanın başına yerleşmişti. Filiz üzüntülü:</p>

    <p class="paragraf">— Bıktım, bıktım! diyerek odadan çıktı.</p>

    <p class="paragraf">Bedri’nin yataktan kalkmasıyla ilgiliydi daha çok bu söz. Oysa Bedri üstüne alınmadı, Yonca’ya:</p>

    <p class="paragraf">— Annenin sözünü dinle! diye çıkıştı.</p>

    <p class="paragraf">Çocuk son ekmek ve peynir kalıntısıyla ağzını doldurdu. İskemleden yere kaymadan önce, dolu ağzıyla bardağın dibini bitirdi.</p>

    <p class="paragraf">Filiz mutfakta bir çay koydu kendine. Artık sıra ona gelmişti. Musluğun yanında, oracıkta çayını içmeye başladı. Sofraya oturmak da, bir şeyler yemek de istemiyordu. Canı sıkılmıştı birdenbire. “Bana ne! Hasta olan o, ister yatar, ister kalkar!” Bunu düşünen kendisi değilmiş gibi: “Ama bizim başımıza patlıyor kabak, diye geçirdi içinden. Biz çekiyoruz sonunda!” Bedri’nin hastalığı artarsa Gebze’ye gidemezlerdi. Oysa ne kadar istemişti bu gezmeyi! “Çocuklara da yazık! Onlarınki de can! Hiçbir yere gittikleri yok!”</p>

    <p class="paragraf">Çayından bir yudum alırken omzuyla duvara dayandı. Günün büyük bir kısmını şu mutfakta geçiriyordu. Günde kırk kez açıp kapıyordu belki şu musluğu. Her gün şu yalakta yıkıyordu bulaşığı. Belirli bir saati vardı bulaşığın, ama sözgelimi bir kahve içilmiş, bir çay içilmiş, bulaşığa bırakmıyordu artık çay bardağını ya da kahve fincanını, açıp musluğu yıkayıveriyordu. Arada kirlenen çataldı, kaşıktı, bardaktı, yine burada yıkanıyordu. Yerlerin silinmesinden, rafların sabunlu sularla ovulmasına, mutfak bezlerinin yıkanmasına varıncaya dek türlü temizliği vardı mutfağın. Sebzeler burada yıkanıyordu. Etin, sebzenin konduğu kevgir, tencere, öyle kalkacak değil ya, yıkanıyordu ister istemez. Ellerini, mutfak işiyle kirlendi mi burada yıkıyordu. Sokaktan gelmiş, ortalık süpürmüş, o başka, o zaman banyonun musluğunda yıkıyordu. Hiç sudan çıkmıyordu elleri. Günde belki kırk kez yıkıyordu. Soğan kokusu, kıyma kokusu siniyordu ele. Sabunla köpürte köpürte yıkamak yetmiyordu. Vimle yıkıyordu bu sefer de. Sonra limon kabuğuyla tırnak diplerini, parmak aralarını ovuyordu. Krem de sürüyordu üstüne ama yine de içten içe bir koku kalıyordu. Bedri mutfak eldiveni kullanmasını söylüyordu. Tak, çıkar, kim uğraşacaktı mutfak eldiveniyle! Ona göre, bu mutfağa, bu eve göre değildi mutfak eldiveni. Elleri morumsu bir renk bağlamıştı yıkanmaktan, ovulmaktan. Avucunun, parmaklarının derisi kırış kırıştı. Çok yıpranmıştı elleri. “Bunca iş gören bir kadının elleri yıpranmaz da ne olur!” Yemek, bulaşık, alışveriş, ortalık, ütü, hep onun üstündeydi. İlk zamanlarda çamaşır da ondaydı ya, bereket sonradan bir çamaşır makinesi almışlardı, taksitle. Çamaşır yıkandığı günler, çamaşırla ilgili bir sürü iş çıkıyordu yine. Akşamdan ıslatıyordu kirlileri. Sabah erkenden banyonun sobasını yakıyordu. Odun yoksa, bir gün önce gidip oduncudan odun alıyordu. Bir dertti çamaşır. Yıkanması, asması, toplaması, ütüsü, canı çıkıyordu! Ya ortalık! Kimi gün iki sefer süpürdüğü oluyordu oturma odasını. Toz almak, yerleştirmek, haftada bir halıları, kilimleri çırpmak, işti bütün bunlar. Üç çocuk vardı evin içinde, çabucak dağılıyordu ortalık. Kolay değildi üç çocukla başa çıkmak. Bereket oğlanlar okula gidiyorlardı da biraz soluk alabiliyordu. Okullar kapandı mı işi daha da ağırlaşıyordu. Bedri evde olmadığı için görmüyordu onun neler çektiğini. Görse de aldırış edecek değildi ya! Bedri’nin kıl kadar yardımı dokunmuyordu ev işine. O sade dağıtsın, kirletsin! Filiz ortalığı silmiş süpürmüş, gül gibi yapmış diyelim, Bedri, tozlu, sırasında çamurlu pabuçlarıyla, “Ayaklarını sil, ortalığı yeni temizledim!” demeye kalmadan giriveriyordu içeri. Sigara külü içinde bırakıyordu her yanı. Oysa tırnakları dökülüyordu Filiz’in silmekten süpürmekten. Acımıyordu Bedri ona. Acısa böyle yapmaz! Bir kadının inleye sıklaya temizlediği halının üstüne kirli pabuçlarıyla basmaz! Üstüne başına da dikkat etmiyordu Bedri. Çocuklar da öyle. Ne çekiyordu Filiz derleyip toparlayabilmek için onları! Bedri’nin topu topu iki tergal gömleği vardı. Bedri’ye kalsa haftada bir bile çıkarmazdı sırtından ya, Filiz iki günde bir zorla değiştiriyordu. Bereket, hem yıkanması kolay, hem de ütüsü yoktu bu gömleklerin. Çitilemeden yıkayıp, arka bahçeye, güneşe astın mı mum gibi, öylece kuruyuveriyorlardı.</p>

    <p class="paragraf">Filiz, bardağının dibinde kalan son yudum çayı da içti. Omzunu duvardan çekti, başını salladı. Duyulur duyulmaz bir sesle:</p>

    <p class="paragraf">— Nankör, diye mırıldandı.</p>

    <p class="paragraf">Böyleydi bu adam. Acımazdı insana. Filiz, ne zaman bir şey almak istese, bir iş yapmaya niyetlense, bir yere gitmeye kalksa, mutlaka bir engel çıkarırdı. Bu sefer de öyle olmuştu. Gebze’ye gitmelerine bir gün kala hastalanmıştı işte. “Beni Gebze’ye yollamamak için inadına hastalandı!” diye geçirdi içinden. Buna kendi de güldü. Gülümseyerek içeriki odaya geçti. Bedri çayını içmiş, ekmeğini bitirmişti. Şimdi koltuğa yan gelmiş, gazete okuyordu. Gazetecinin, kapının altından gazeteyi attığını duyunca, kalkıp almış olmalı. Hasta görünmüyordu.</p>

    <p class="paragraf">— Nasılsın?diye sordu Filiz.</p>

    <p class="paragraf">— Hep öyle.</p>

    <p class="paragraf">— Sen hasta olduğuna göre biz yarın Gebze’ye gidemeyiz.</p>

    <p class="paragraf">Bedri gazetesini indirdi, karısına baktı.</p>

    <p class="paragraf">— Yok canım, dedi, gidersiniz. Benim hastalığım önemli değil.</p>

    <p class="paragraf">Filiz Bedri’nin çay bardağını tepsiye koydu. Ekmek kırıklarını bıçağın tersiyle bir araya getirdi, parmaklarının ucuyla kavrayarak tepsiye aktardı.</p>

    <p class="paragraf">— Hiç canım istemiyor.</p>

    <p class="paragraf">— Çocuklar hava alır.</p>

    <p class="paragraf">— Ben hava almam çünkü!..</p>

    <p class="paragraf">Bedri karısına yeniden baktı, tuhaf tuhaf gülümsedi. Gazetesini kaldırarak okumaya koyuldu.</p>
  </div>
</body>
</html>
