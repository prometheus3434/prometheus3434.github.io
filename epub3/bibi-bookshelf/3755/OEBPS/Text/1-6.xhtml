<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-6</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x1" xml:lang="tr-TR">
  <div class="Basic-Text-Frame">
    <p class="split" xml:lang="en-GB"></p>

    <p class="anabaslik" id="_idParaDest-4">4</p>

    <p class="paragraf"></p>

    <p class="ilk">Biri genç, öteki yaşlı iki kadın daha vardı manavda. Filiz onlardan sonra geldiği için sırasını bekliyordu. Rahmi gencine bir kilo patates tartarken ötede deminden beri domatesleri yoklayan ihtiyara döndü:</p>

    <p class="paragraf">— Mıncıklarsan turşuya döner onlar, diye çıkıştı. Sen iyi domates istiyorsan bana bırak! Ben sana kötüsünü vermem.</p>

    <p class="paragraf">— Bu domatesler ezik, dedi yaşlı kadın.</p>

    <p class="paragraf">Rahmi patatesleri teraziden hızla, bir çekişte kaldırdı. Kesekâğıdının ağzını daha havadayken kapadı, sağ eliyle uzattı, sol eliyle kadından aldığı iki buçukluğu önlüğünün ön cebine attı. Bereket versini bastıktan sonra yeniden ihtiyara döndü:</p>

    <p class="paragraf">— Anacığım elleme! dedi. Onlar ezikse başkasını veririz.</p>

    <p class="paragraf">İhtiyar kadın:</p>

    <p class="paragraf">— Kaçtan veriyorsun? diye sordu.</p>

    <p class="paragraf">— Bak üstünde yazıyor, sekiz lira. Daha yerlisi çıkmadığı için biraz fiyatlı.</p>

    <p class="paragraf">İçerde, dipte duran, yeni açılmış bir domates sandığını kaptığı gibi getirdi, öteki domateslerin yanına bıraktı.</p>

    <p class="paragraf">— Bunlara da bir kusur bulamazsın ya! Beğendiğini al! Yalnız gözünü seveyim mıncıklama.</p>

    <p class="paragraf">Filiz’e döndü:</p>

    <p class="paragraf">— Sana ne vereceğiz ablacığım.</p>

    <p class="paragraf">— Ben bezelye istiyorum, dedi Filiz.</p>

    <p class="paragraf">— Bezelye de bezelye hani! Bir tane boş bulamazsın.</p>

    <p class="paragraf">Bir kesekâğıdı çekti, üfleyerek açtı, elini bezelyelere soktu, bir tutam avuçlayarak kaldırdı, sonra bezelyeleri yukardan aşağı kesekâğıdına yerleştirdi.</p>

    <p class="paragraf">— Şuna bak! Bu malı bir yerde bulamazsın.</p>

    <p class="paragraf">Sol elinde iki domates tutan kadın, üçüncü domatesi bir türlü seçemiyordu. Rahmi’nin “Şuna bak!” dediğini duyunca, o da bezelyelerden yana döndü. Filiz’e:</p>

    <p class="paragraf">— Nesini yapacaksın kızım?diye sordu.</p>

    <p class="paragraf">Filiz bezelyenin birkaç türlü pişirilebileceğini unutmuş gibi şaşırdı:</p>

    <p class="paragraf">— Bayağı, dedi, zeytinyağlısını.</p>

    <p class="paragraf">Yaşlı kadın:</p>

    <p class="paragraf">— Sade yağlı, etlisi de güzel olur, diyerek yeniden domateslere eğildi.</p>

    <p class="paragraf">Rahmi yüzünü buruşturdu. Domatesleriyle uzun uzadıya oynanmasına içerlemişti. Bezelye paketini Filiz’in filesine yerleştirirken:</p>

    <p class="paragraf">— Başka? diye sordu.</p>

    <p class="paragraf">Filiz’in cevabını beklemeden, bir kesekâğıdı çekti, yaşlı kadına sokuldu, domateslere uzanmış elini hafifçe iterek:</p>

    <p class="paragraf">— Ne kadar olacak domates? dedi.</p>

    <p class="paragraf">— Yarım kilo.</p>

    <p class="paragraf">Kadının uzattığı iki domatesi kesekâğıdının içine attı, üstüne üç domates daha koydu, dirhemi değiştirdi, domates paketini teraziye hızla bırakıp kaldırdı:</p>

    <p class="paragraf">— Al sana, ağır ağır yarım kilo.</p>

    <p class="paragraf">— Deftere yazıver! dedi kadın.</p>

    <p class="paragraf">— Kolay.</p>

    <p class="paragraf">Yaşlı kadın arkasını dönerek ağır ağır uzaklaşırken:</p>

    <p class="paragraf">— Evet ablacığım, dedi, bir kilo da kuru soğan, öyle mi?</p>

    <p class="paragraf">Soğan çuvalının ağzında sağ eli makine gibi işlerken kabuklar dökülüyordu sağa sola. Sanki en dolgunlarını, en irilerini seçiyordu Filiz’e. Bir ara durdu, doğrulmadan, sadece başını kaldırarak baktı:</p>

    <p class="paragraf">— Gördün ya, dedi, neler çekiyoruz! Yarım kilo domates alacak, on kilo domatesi berbat eder.</p>

    <p class="paragraf">Doğruldu.</p>

    <p class="paragraf">— Sana göre domates yok, desen, git başka yere, desen, kalbi kırılır.</p>

    <p class="paragraf">Başını salladı, acımış göründü.</p>

    <p class="paragraf">— Yoksul zavallı!</p>

    <p class="paragraf">“Hep bu ağız! Hep bu laflar! diye düşündü Filiz. Bir yandan kazıklarken, bir yandan acıyormuş gibi davranmaya kalkmasa olmaz mı!”</p>

    <p class="paragraf">Uzaklaştı. Yolunu birkaç adım daha uzatmak, eve sokağın alt başından dönmek istiyordu. Karşı kaldırıma geçti. Dükkâncıların çoğu dükkânlarının kapısına dayanmış, sokağa, gelene geçene bakıyorlardı. “Bugün hava ne güzel!” İki gün önce, Gebze’ye gittikleri gün de böyle güzeldi. İçini çekti. Unutulmaz izlenimler kalmıştı içinde bu gezintiden. Ama işte yine her günkü yaşamına dönmüştü. Yine alışverişe çıkmıştı. Az sonra eve girecek, bezelyeleri ayıklayacak, pişirip kotaracak, akşamdan kalma pilavı çocukların önüne sürecekti. Onun yaşamı buydu. Bunun dışındaki olaylar geçiciydi, gelgeçti. Düş gibiydi onlar. Adımlarını sıklaştırdı. Gebze gezisini anımsamak istemiyor, ama anımsamak istese de istemese de bu gezi, herhangi cansız bir nesne, bir halı, bir resim gibi gerilerde bir yerde, belirli bir noktaya yerleşmiş duruyordu. Artık öylece duracak, sadece ondan her gün az daha uzaklaşacak, her gün az daha yıpranacaktı. Daha otomobilde Selim’in yanında pencereden bakarken anlamıştı bunu. İçi titreyerek gözlerini çevirdiği ağaç altlarını, papatya ve gelincik tarlalarını görmesiyle yitirmesi bir olmuştu. Dağ, bayır, ova, ev, ağaç bir yıldırım hızıyla geçip gidivermişti iki yanından. Yavaş gidelim, demişti Selim’e, bu gezi uzun sürsün, bitmesin istemişti. Arabanın arkasında oturan çocuklarsa, tersine bir an önce Gebze’ye varmak için sabırsızlanmışlardı. Ne varsa Gebze’de var gibi gelmişti onlara. Onlar bir otomobille asfaltta kuş gibi uçup gitmeyi, gezinin bu yanını daha eğlenceli bulmuşlardı. Selim’in arkasından sarkarak direksiyonu kullanışına bakmışlardı. Asıl Selim’in yanına oturmak istemişler, ama Filiz adamı rahatsız etmelerinden korkmuş, üçünü de zorla arkaya oturtmuştu. Önce sızlanmışlar, Filiz kaşlarını çatınca yatışmışlardı. Arkaya oturmaya razı olduktan sonra da aralarında çekişme eksik olmamıştı. Yer kavgası etmişlerdi. Selim, güler yüzle karşılamıştı bütün bunları. “Bulunmaz bir çocuk bu Selim! Hoş hem de.”</p>

    <p class="paragraf">Sokağın alt başında durdu. Girmek istemiyordu eve. Saat on buçuk sularında olmalı. Bezelyenin ayıklanması, pişirilmesi, soğuması, en çok bir buçuk saat sürer. Daha vakit var öğleye. Nasıl olsa sokakta oynuyor çocuklar. Girip de ne yapacak evde! Yanından iki kadınla bir erkek geçiyor. Filiz gerisingeri döndü, birkaç adım ilerledi, bir dükkânın vitrinine bakmaya başladı. Bir nalburdu bu. Küçük kapların içinde renk renk toz boyalar, büyükten küçüğe doğru istif edilmiş iki ağızlı anahtarlar, boy boy pensler, kerpetenler, vidalar, plastik borular. Vitrin camında yüzünü gördü. “Çok yalnızım!” Gebze yolundaki o at arabası gözünün önüne geldi. Ot yüklüydü. Otların arasından tek tük gelincikler sarkıyordu. Bir oğlan yan gelmişti üstüne. “Çok yalnızım!”</p>

    <p class="paragraf">Bu sefer de döndü, eve doğru yürümeye başladı. Filesini bırakıp çıkacaktı. Evde duramayacağı için çıkacaktı. Yürüyecekti hiçbir şey yapmasa! Balıkçılara kadar uzanacaktı. Ne oluyordu kuzum! Ne vardı değişen! “Bir değişiklik var!” diye düşündü.</p>

    <p class="paragraf">Evin önüne gelince, bozuk para çantasından anahtarını çıkardı. Karanlık ve soğuktu ev. Mutfağa girdi. Kesekâğıdındaki bezelyeleri musluğun yanına boşalttı. Raftan kevgiri indirdi, ayıklamaya başladı. Çıkmak istemiyordu artık sokağa, vazgeçmişti. Sol avucu doluncaya kadar ayıklıyor, ayıkladıklarını toptan kevgire atıyordu. Bezelye taneleri zıplayarak yayılıyordu kevgirin içine. Yine Gebze yolu, yine ağaç altları! Selim kadife ceketini arkada bir yere iliştirmiş, beyaz gömleğinin kollarını yukarı kıvırmıştı. Yol boyunca yüzüne bakmadan konuşmuştu onunla. Filiz, onu hep yandan görmüştü. Bir iki kez göz göze gelmişler, o zaman da uzun uzun bakmıştı Filiz’in gözlerinin içine. Bir şey istiyor, bir şey soruyor gibiydi. “Seviyor muydu onu yoksa!” Sol avucundaki bezelye tanelerini kevgire bırakırken:“Seviyor!” diye mırıldandı. Duyduğu heyecan bundandı. Bu yüzden duramıyordu iki günden beri yerinde. Birdenbire arka bahçede oynayan çocuklar aklına geldi. Mutfak kapısından başını uzatarak bahçeye baktı. Çocuklar annelerini görünce sevindiler. Sermet:</p>

    <p class="paragraf">— Anne! diye bağırdı.</p>

    <p class="paragraf">Yonca ona doğru koştu.</p>

    <p class="paragraf">— Oynayın! dedi Filiz. Yemek pişiriyorum size.</p>

    <p class="paragraf">Hatice Hala, bitişikteki mutfağının önünde, bir yer iskemlesine oturmuş, önlüğünü yamıyordu.</p>

    <p class="paragraf">— Oynuyorlar kızım, sen işine bak!</p>

    <p class="paragraf">Filiz bir adım ilerledi. Yer yer güneşli ve loştu bu mezbelemsi arka bahçe. Genç kadın derin bir soluk aldı.</p>

    <p class="paragraf">— Bugün hava ne güzel!</p>

    <p class="paragraf">Hatice Hala başını salladı.</p>

    <p class="paragraf">— Yargıç baba içerde mi oturuyor bu havada?diye sordu Filiz.</p>

    <p class="paragraf">Emekli yargıç Hatice Hala’nın kiracısıydı, kiracının kiracısı.</p>

    <p class="paragraf">— Yargıç babanın kabahati var, utanıyor bahçeye çıkmaya.</p>

    <p class="paragraf">Filiz çamaşır telindeki ıslak yatak çarşafını görünce işi anladı.</p>

    <p class="paragraf">— Zor! dedi.</p>

    <p class="paragraf">Hatice Hala gözlüklerinin üstünden baktı.</p>

    <p class="paragraf">— Hangisi?dedi. Bunamak mı, yoksa bir bunağa bakmak mı?</p>

    <p class="paragraf">— İkisi de.</p>

    <p class="paragraf">— Allah akıl eksikliği vermesin! Alacaksa canını, zihnini bulandırmadan alsın! Dün yine heyheyleri üstündeydi. Göreceği geliyor zaar.</p>

    <p class="paragraf">— Kondurmuyor bir türlü, değil mi!</p>

    <p class="paragraf">Ne karısı, ne kızı, illaki oğlu, dedi Hatice Hala. Ne zaman oğlu aklına gelse altını ıslatıyor.</p>

    <p class="paragraf">Filiz’in aklı artık başka yerdeydi. Anayoldan geçen otomobillerin gürültüsüne kulak verdi. Serçe cıvıltıları geliyordu uzaklardan. Bir karga sesi duydu arada. Sermet yaklaştı:</p>

    <p class="paragraf">— Anne susadım, dedi.</p>

    <p class="paragraf">Filiz, çocuğun ensesinden sırtını yokladı.</p>

    <p class="paragraf">— Sırılsıklam terlemişsin. Terli terli su içilmez.</p>

    <p class="paragraf">Sermet tepinmeye başlayınca oğlanı kolundan içeri çekti, mutfak iskemlesine oturttu.</p>

    <p class="paragraf">— Terin çekmeden su içmek yok!</p>

    <p class="paragraf">Muhtar dışardan bağırıyordu.</p>

    <p class="paragraf">— Sermet! Sermet!</p>

    <p class="paragraf">Sermet mutfak kapısından fırladı, su içmekten vazgeçmişti. Filiz raftan alüminyum tencereyi indirdi, bir soğan rendeledi içine. Gözlerinden yaşlar boşanınca, yeniden kapının önüne çıktı. Dışarsı, yaşların ardından kırmızılı, yeşilli bir leke olarak görünüyordu.</p>

    <p class="paragraf">— Gözüme soğan suyu kaçtı da, dedi Hatice Hala’ya, biber gibi yanıyor.</p>

    <p class="paragraf">Hatice Hala gülümsedi. Mutfağa döndüğünde hâlâ yanıyordu gözleri. Havucu, patatesi doğradı. Yağ, tuz, biber, su, tencereyi ateşe oturttu. “Düdüklü olsa beş dakikada pişirir!” Korkuyordu düdüklüden. Ama Gebze gezisinden sonra bir değişiklik olmuştu onda. Yeni bir yaşama gücüyle dönmüştü sanki eve. İnsan içine çıkmak, gezmek, eve, kendine, çocuklara çekidüzen vermek, Bedri’nin deyimiyle kalkınmak istiyordu. “Bedri’nin dünya kadar tanıdığı var. Taksitle uydursun bir tane.” Havagazı tüketiminin düdüklü tencereyle yarı yarıya azaldığını biliyordu. “Ya ayarını bulamazsam, ya kullanamazsam, ya patlarsa!” gibi korkuları atacaktı içinden. Sonra giyime sıra gelecekti. Çocukların üstü başı dökülüyor! İç çamaşırı, don, gömlek, ayakkabı, dünyanın parası gidecekti ama, gerekliydi bütün bunlar. İki gündür modellere bakıyordu. Keten bir emprime yapmayı düşünüyordu kendine. Hem bu sefer gündelikçiye vermeyecek, kendi dikecekti. Elinde patron olduktan sonra korkmazdı, becerirdi nasıl olsa.</p>

    <p class="paragraf">Tencere hafiften kaynamaya başlayınca, havagazını kıstı, mutfaktan çıktı. Birdenbire evde ekmek olmadığı aklına geldi. Döndü:</p>

    <p class="paragraf">— Sermet! Sermet! diye seslendi kapıdan.</p>

    <p class="paragraf">Bir iki buçuk liralık uzattı oğlana.</p>

    <p class="paragraf">— Bakkaldan bir ekmek al! Yalnız gözünü aç, taze ve pişkin olsun.</p>

    <p class="paragraf">Çocuk, ekmeği bir an önce eve getirip yeniden oyuna dönmenin acelesi içinde, kaptığı gibi parayı fırladı. Filiz arkasından bağırdı:</p>

    <p class="paragraf">— Bir demet de dereotu al Rahmi’den, deftere yazsın. Göreyim seni, en güzelini seç.</p>

    <p class="paragraf">“Rahmi şimdi ona en kötüsünü sokuşturur. Keşke kendim gitseydim!”</p>

    <p class="paragraf">Kapıyı aralık bırakarak içeri girdi. Bu sabah ortalığı süpürmemişti. Yemeği pişirdikten sonra süpürürüm, diye düşünmüştü, ama şimdi de üşeniyordu. Koltuğa oturdu, ayaklarını uzattı, kollarını koltuğun iki yanından sarkıttı. Gözlerini tavanla duvarın birleştiği çizgiye çevirdi: “Çarpık bu tavan. Duvar da çarpık. Hakkı var Bedri’nin.” Dikey ve paralel çizgileri nişanlayarak baktı. Biri ötekini tutmuyordu. Açılar da bozuk. Doksan dereceyi tutturamamıştı usta. Bedri kırk kez söylemişti belki bu odada hendese diye bir şey olmadığını da o hep Bedri’nin huysuzluğuna vermişti. Bedri, sokakta, sefertası gibi apartmanların balkonlarını, yan duvarlarını gösterip:</p>

    <p class="paragraf">— Bak, çarpık! derdi.</p>

    <p class="paragraf">Hemen farketmezdi Filiz. Kocası gibi o da gözünün birini kapayarak bakınca görürdü:“Doğru, çarpık!” Bedri’ye göre pencereleri alt alta düşen, dikeyleri doğru, balkonları birbirine denk bir apartmanı mumla arasan bulamazdın İstanbul’da. Ya o beğeni yoksunluğu! Ya o görmemişlik! Ya o alaca bulaca süs püs! “Her işimiz böyle, diyordu Bedri, her işimiz çarpık!” O hiçbir şeyden memnun değildi, ama hiçbir şeyden! Her şey kusurluydu ona kalırsa. Oysa güzel yanları da vardı yaşamın. İşte Gebze yoluna, ağaç altlarına dönüyordu yeniden, “Selim!” diye geçirdi içinden, yalın ve sağlam.</p>

    <p class="paragraf">Sermet’in odaya yıldırım gibi girmesiyle ekmeği, dereotunu bırakarak bahçeye fırlaması bir oldu.</p>

    <p class="paragraf">Filiz gözlerini yeniden tavanda, duvarlarda, pencere ve kapı pervazlarında gezdirdi. Bütün kusurları sırıtıyordu yine odanın. Ne sıva sıvaya benziyor, ne badana badanaya. Budaklı döşeme tahtaları kıymık kıymık kabarmış, açılmış, kir dolmuş aralarına. Kapı desen, kurumuş, çatlamış, basmış. Camlar iyi oturmuyor pencereye. İspanyoletlerle rezeler işlemez durumda. Pervaz budaklarından reçine sızmış tekmil. Üstelik hepsi çarpık, kiriş, pervaz, duvar, tavan, ne varsa çarpık. Filiz badanası yer yer kararmış şu dört duvarın, şu budakları dökülmüş reçine sızan tahtaların, çarpık pervazların, çarpık kirişlerin arasında, memleketin ortasında açıkta bir yerde oturuyor gibiydi. Doğudan, batıdan, güneyden, kuzeyden geliyordu bu daralma yüreğine.</p>

    <p class="paragraf">Gözleri, sandaletlerinin atkılarından çıkan parmaklarına, topuklarına ilişince, kendi kendinden utanmış gibi çekti ayaklarını. Kalktı, Sermet’in masaya bıraktığı ekmekle, dereotu demetini aldı, ağır ağır mutfağa yöneldi. Ayrı bir insan soyu muydu o sokakta gördüğü yabancılar o kadınlı erkekli turistler. Başkaydı onlar. Giysileri, duruşları, bakışları başka. Her türlü özenden yoksun, topraktan biter gibi üreyen fakir halkın arasında, mahalle çocuklarının içine düşmüş kişizade veletleri gibi seçkin ve gururluydular. Legorn tavuklara benzetiyordu Filiz onları. Bir de bizimkiler vardı, bodur, gösterişsiz, bakımsız.</p>

    <p class="paragraf">Bezelye tenceresinden güzel kokular geliyordu. Tencerenin kapağını bir bezle kaldırarak baktı. Yemeğin pişip pişmediğini hemen anlayamadı. Ak, kırmızı ibikli cins tavuklar vardı gözünün önünde. Bir de Gebze yolları.</p>

    <p class="paragraf">Filiz ertesi günü, bütün hazırlığını yaptı. Badana edecekti oturma odasını. Bir kutu badana boyası almıştı nalburdan. Adamın, önüne sürdüğü renk tablosundaki lekelerde gözlerini dura dura gezdirmiş, sonunda limon küfünde karar kılmıştı. Ellerini tezgâha dayayarak renk seçiminin sonucunu sabırla bekleyen bej önlüklü nalbura, limon küfü isteğini söyledikten sonra:</p>

    <p class="paragraf">— Kutusu kaça bunların, diye sormuştu.</p>

    <p class="paragraf">Oysa bu boyaların doksan sekiz lira olduğunu biliyordu.</p>

    <p class="paragraf">— Doksan sekiz lira, bayan, işletme vergisiyle birlikte.</p>

    <p class="paragraf">— Perşembe Pazarı’nda daha ucuza veriyorlarmış!</p>

    <p class="paragraf">— Bu mal değildir. Her yerde doksan sekiz lira bunların büyük kutusu.</p>

    <p class="paragraf">— Bir indirim yapamaz mısınız?</p>

    <p class="paragraf">— Olmaz bayan, bundan aşağı olmaz.</p>

    <p class="paragraf">Sinirlenir gibi olmuştu adamın böyle diretmesine. Bir an önce eve dönüp boyaya başlayabilmek için:</p>

    <p class="paragraf">— Sarın bir kutu! demişti. Bir de naylon badana fırçası rica edeceğim.</p>

    <p class="paragraf">Manav Rahmi’den ya da bakkaldan alışveriş ederken rica sözcüğünü ağzına almazdı ama, ilk giriyordu bu dükkâna. Üstelik bu nalbur bildiği dükkâncılara benzemiyordu. Selofan kâğıdına sarılı fırçayı evirmiş çevirmiş:</p>

    <p class="paragraf">— Kâğıdını açabiliyor miyim? diye sormuştu. Kaça bunlar?</p>

    <p class="paragraf">— Serbest, bayan, açabilirsiniz! On dört lira.</p>

    <p class="paragraf">Yahudiye benzetmişti nalburu.</p>

    <p class="paragraf">— Daha aşağı olmaz mı?</p>

    <p class="paragraf">— Kurtarsa!.. Kurtarmaz, bayan!</p>

    <p class="paragraf">— Boya kutusunun üstünde nasıl sürüleceği yazılı, değil mi?</p>

    <p class="paragraf">— Yazılıdır bayan.</p>

    <p class="paragraf">Filiz boyanın ve fırçanın parasını vermiş, dükkândan kan ter içinde çıkmıştı.</p>

    <p class="paragraf">İşte şimdi her şey hazır. Kilimle halı dürülerek dışarı çıkarılmış. Masa, koltuk, iskemleler, eşya odanın ortasında. Duvar diplerine gazeteler serili. Omuz başlarını ve koltukaltlarını gösteren atkılı, eski bir entari var sırtında, başına bir eşarp bağlamış. Çocuklar bu olağanüstü işi seyredebilmek, anneleri bırakırsa bir iki fırça sürebilmek için, sessiz ama meraklı dönüp dolaşıyorlar odanın içinde. Sermet’in fırçaya uzanmasıyla zılgıtı toptan yemeleri bir oldu:</p>

    <p class="paragraf">— Bir daha birinizin o fırçaya elini sürdüğünü görürsem vay halinize!</p>

    <p class="paragraf">Muhtar ağlamaklı:</p>

    <p class="paragraf">— Ben sürmedim ki, diyor, Sermet sürdü.</p>

    <p class="paragraf">— Kim sürdüyse... Bir daha görmeyeceğim.</p>

    <p class="paragraf">Filiz, kutuya musluktan, gereği kadar su koyduktan sonra, bir çıta parçasıyla boyayı karıştırdı. Kırmızı saplı el genişliğindeki yassı fırçayı usulca boyaya batırdı, kutunun kenarına bastırıp akıtarak kapının yanından işe başladı. Kirli sarının üstünde limon küfü pırıl pırıl parlıyor, yeşile çalıyor. Fırçayı sürer sürmez bu işi başaracağını anlıyor Filiz. İşte iki dakikanın içinde yarım metrelik bir yüzey boyandı bile. Bir iyiliği var, sıçramıyor. Gazete kâğıtlarına en çok üç dört damla düştü. Filiz boya kutusunu az daha yaklaştırıyor. Önce kapı pervazının yanına rastlayan yerleri çıkarmak istiyor. Pervaza taşmaması için dikkatle sürüyor fırçayı. Kırk yıllık badanacı, boyacı sanki! Kapının yanı boydan boya çıktı. Hafiften kızıştığını ve terlediğini duyuyor. İçinde bir hafiflik, bir türkü mırıldanıyor. Oysa türkü söylemesini bilmez.</p>

    <p class="paragraf">Fırçayı gazetelerin üstüne, bulaştırmadan, usulca bıraktı, mutfağa geçti. Küçük mutfak iskemlesini getirdi. Tavana yakın yerleri boyayabilmek için bu iskemleye çıkacak. Odaya dönünce kuşkuyla baktı çocukların yüzüne.</p>

    <p class="paragraf">— Ellediniz mi yoksa!</p>

    <p class="paragraf">Çocuklar başlarını kaldırıyorlar. Filiz bağırıyor:</p>

    <p class="paragraf">— Hele bir elleyin!</p>

    <p class="paragraf">Böyledir bu çocuklar, ilk ağızda sindirilmezlerse sonra baş belası kesilirler. Gerçekten: “Bir fırça da biz sürsek!” diye içi gidiyor çocukların. Birine sürdürse öteki de ister. Arkasından, ben az sürdüm, sen çok sürdün kavgası. Filiz fırçayı yavaşça boyaya batırıyor, iskemleye çıkarken tatlılıkla:</p>

    <p class="paragraf">— Oyun değil bu! diyor. Sizin yapabileceğiniz bir şey olsa yaptırmaz mıyım?</p>

    <p class="paragraf">Çocuklar seslerini çıkarmıyorlar. “Bundan güzel oyun mu olur!” der gibi annelerinin yüzüne bakıyorlar. Filiz, yalan söylediğinin farkında. Duvar boyamak şimdilik bir oyun gibi görünüyor ona da. Ortalık temizlemenin, halı silkmenin, yemeğin, bulaşığın, çamaşırın yanında düpedüz oyuna benzeyen bir iş bu.</p>

    <p class="paragraf">Filiz işini sürdürüyor. Tavana gelince durdu. İnerek fırçayı yeniden boyaya soktu. “Böyle in çık, zor oluyor. Biriniz boya kutusunu uzatsanız bana...” diyecek çocuklara ama, çocuklar boyadan umut kesmişler, sokağa çıkmışlar. Şimdi işin en zor yerinde. Tavanın eski beyaz badanası, duvarın yeni badanasıyla düz bir çizgide kesişmeli. “Nasıl etsem, diye düşünüyor, bir gazete ile tavanı kapatıp öyle mi boyasam acaba!” Boyu yetişmeyecek buna. Yeniden iskemleye çıkıyor, eli titreyerek fırçayı yanlamasına çekiyor, sonra inerek karşıdan nasıl göründüğüne bakıyor. “Bayağı oluyor işte!” Yukarıları boyamak oldukça yorucu. Koltukaltlarından ve sırtından ter sızıyor. Ama yorulduğuna değecek, oda güzel olacak.</p>

    <p class="paragraf">— Kalkınıyoruz, diye mırıldanıyor, gülümseyerek.</p>

    <p class="paragraf">Şimdi biri gelse de bu kılıkta badana yaparken onu görse! Ne var, ayıp mı badana yapmak! Daha çok erkek işi bu, ama Bedri böyle işlere elini sürmez. Sade söylenmesini, öfkelenmesini bilir. Boyacılar bu çeşit badanaları oda başına beş yüz liradan aşağı yapmıyorlar. Püskürtme kireç badanası bile dünyanın parası. Oysa yüz liraya bu oda çıktıktan başka... Yok, geriye bir şey artmaz, anca boyar bu kutu bu odayı. Belki de yetmez bile. Ama Bedri kıymet bilmez. Filiz neye elini atsa bir engel çıkarır.</p>

    <p class="paragraf">— Canım şimdi badananın sırası mı?</p>

    <p class="paragraf">— Neden sırası olmuyormuş! Tam sırası.</p>

    <p class="paragraf">— Badanaya verecek param yok benim.</p>

    <p class="paragraf">— Rakıya verecek paran var ama.</p>

    <p class="paragraf">Tam kızılca kıyamet kopacakken, düş bu ya, sağ tarafına rastlıyor Bedri’nin, çıkarıp yüz kâğıdı uzatıyor. Filiz gözlerine inanamıyor.</p>

    <p class="paragraf">Şimdi duvarın ortalarını boyadığı için kolayca ürüyor iş. Makine gibi işliyor eli. Ter sızıyor her yanından. Alnında limon küfü bir leke var, ama o farkında değil. Yukarsını boyarken sürülmüş olmalı. Elleri de yer yer boya içinde. Biraz soluk alsa, dinlense! Fırçayı bırakırken yorulduğunu anlıyor. Odanın ortasına koyduğu koltuğa bırakıyor kendini. Gözleri boyadığı yerde.</p>

    <p class="paragraf">Birden bir tıkırtı ile doğruldu. Pencerenin camına vuruluyordu. Cama doğru dönünce Selim’le göz göze geldi.</p>

    <p class="paragraf">— Kolay gelsin! diyor herhalde genç adam.</p>

    <p class="paragraf">Cam kapalı olduğu için pek anlaşılmıyor.</p>

    <p class="paragraf">Filiz şaşkınlığını çabucak geçiştirdi. Selim’i orada göreceğini biliyormuş gibi gülümsedi. Ayağa kalktı ve kapıyı açmak için odadan çıktı.</p>

    <p class="paragraf">Selim boyanan duvara bir sanat yapıtı seyreder gibi uzun uzun baktıktan sonra başını salladı:</p>

    <p class="paragraf">— Güzel oluyor, dedi.</p>

    <p class="paragraf">Kısa kollu, mavi bir gömlek, açık renk bir pantolon giymişti. Kahverengi ayakkaplarını az önce boyattığı belli.</p>

    <p class="paragraf">— Görünmediniz! dedi Filiz.</p>

    <p class="paragraf">Selim elleri belinde, duvar diplerindeki gazetelere, ortaya toplanmış eşyalara göz gezdirdi. Eğildi, boya kutusuna çıta parçasını daldırarak karıştırdı.</p>

    <p class="paragraf">— Su koydunuz mu buna?</p>

    <p class="paragraf">— Koydum, dedi Filiz.</p>

    <p class="paragraf">— İyi ettiniz. Bol su ister.</p>

    <p class="paragraf">Bu işi bilen biri gibi konuşuyordu. Filiz koltuğa oturdu, ayaklarını uzattı. Açılan eteklerini kapamak gereğini duymadı. Bu yarı çıplak ev haliyle Selim’in hoşuna gideceğini düşünüyordu belki de. Selim süzülmüş, biraz da kararmıştı. Denize mi giriyordu yoksa! Fırçayı aldı, boyaya batırdı, kutunun kenarında fazlalığı akıttıktan sonra sürmeye başladı.</p>

    <p class="paragraf">— Üstünüz kirlenecek, dedi Filiz.</p>

    <p class="paragraf">Selim başını çevirdi.</p>

    <p class="paragraf">Bacaklarına bakıyormuş gibi geldi Filiz’e.</p>

    <p class="paragraf">Şimdi Selim hem boyuyor hem anlatıyordu.</p>

    <p class="paragraf">— Çok kullandım bu boyalardan. Piyasada çeşitli boya var ama en iyisi bunlar. Bir kutu bir odayı zar zor boyar. Küçük bir kutu daha gerekebilir size. Daha geçen hafta bizim odayı boyadım. Bu renk değildi, tirşe idi benimkisi. Lüleburgaz’da da var bunlardan. Bizim orada kadınlar yapar badanayı.</p>

    <p class="paragraf">Filiz güldü:</p>

    <p class="paragraf">— İnsanın Bedri gibi kocası olursa burada da kadınlar yapar, dedi.</p>

    <p class="paragraf">— Lüleburgaz’da evin kadını ortalık temizler gibi durmadan badana yapar. Biraz çivit atar kireçli suyun içine, saplı yer fırçasıyla sürü sürüverir duvarlara. Evin dış duvarlarını da boyarlar bizde. Boya işi eksik olmaz.</p>

    <p class="paragraf">Gerçekten ustalıkla ve temiz çalışıyordu. Daha tek bir damla bile damlatmamıştı. Koskoca bir yer boyamıştı beş dakikanın içinde.</p>

    <p class="paragraf">Filiz kalktı, Selim’in elinden fırçayı almak istedi.</p>

    <p class="paragraf">— Yorulacaksınız.</p>

    <p class="paragraf">— Yoksa boyacılığımı beğenmediniz mi?</p>

    <p class="paragraf">Kızışmış, yüreklenmişti. Gözünü kırpmadan bakıyordu Filiz’in yüzüne. Nerdeyse sarılacak, terli boynundan, omuz başlarından öpecek gibi geldi genç kadına. Yerine oturdu. Limon küfü boyanın duvarda gittikçe yayılışına bakıyor, yabancı bir erkekle bu kadar rahat oluşuna şaşıyordu. Selim’in de payı vardı bunda. Sıkmıyordu insanı. Filiz sabırsızlandı:</p>

    <p class="paragraf">— Oldu artık, şimdi de sıra bende.</p>

    <p class="paragraf">— Şurasını bitireyim, ondan sonra.</p>

    <p class="paragraf">— Bir çay içer miyiz?</p>

    <p class="paragraf">— İçeriz, ama benim yardım etmeme izin verirseniz.</p>

    <p class="paragraf">Sokulgan bir insandı bu Selim. Boya fırçasını gazetelerin üstüne bıraktı, eğilerek üstüne başına, ayakkaplarına baktı. Bir damla badana sıçramıştı pantolon paçasına. Lekeyi Filiz de gördü.</p>

    <p class="paragraf">— Bir ıslak bez getireyim de silelim hemen. Kumaş boyayı içerse leke olur.</p>

    <p class="paragraf">— Zahmet olacak.</p>

    <p class="paragraf">Filiz ıslak bir bez getirdi. Selim ayağını iskemleye dayadı, bezi almak için elini uzattı. Filiz bezi geri çekti.</p>

    <p class="paragraf">— Ben sileyim, dedi. Daha iyi silerim, dağıtmam.</p>

    <p class="paragraf">Delikanlının iskemleye dayalı ayağına doğru eğildi, elini paçaya sokarak kumaşı gerdi. Boya damlasını bezin ucuyla dağıtmadan aldıktan sonra lekeyi uzun uzadıya sildi. Selim de eğilmiş, Filiz’in paçasını silişine bakıyordu. Çok yakındı genç kadına. “Ağzı nerdeyse enseme değecek!” diye düşündü Filiz. Leke çıkmıştı. Yalnız ıslaklığın verdiği bir koyuluk kalmıştı pantolon paçasında.</p>

    <p class="paragraf">— Tamam, şimdi çayımızı içebiliriz.</p>

    <p class="paragraf">Mutfağa birlikte girdiler. Filiz çaydanlığa uzanırken Selim havagazı ocağını yaktı. Eliyle koymuş gibi rafta çay kavanozunu buldu, kapağını açtı. Küçük bir kaşık vardı içinde. Bir kaşık çay alarak bekledi. Mutfak dar olduğu için ister istemez birbirlerine sürtünüyorlardı. Selim titriyordu sanki. Ya da Filiz’e öyle geliyordu. Onun da birdenbire dengesi bozulur gibi olmuştu. Selim’in içine üç kaşık çay koyduğu çaydanlığı ibriğin üstüne oturturken artık ne yaptığını pek bilmiyordu. Arkasını döndü, iki sıcak elin omuz başlarını tuttuğunu duyunca ürperdi. Kalbi çarparak bekledi. Hazırdı. Öpüşmeye, sevişmeye, her şeye hazırdı. Ama Selim ellerini çoktan çekmiş, çay bardaklarını arıyordu. Titreme sırası Filiz’e gelmişti bu kez. Bütün vücudu içten içe sarsılıyordu. Şakakları zonkluyor, yüzünden ateş çıkıyordu.</p>

    <p class="paragraf">— Bardaklar rafta, diyebildi.</p>

    <p class="paragraf">Bereket bozulan denge yavaş yavaş düzeliyor, kalbinin çarpıntısı hafifliyordu. Artık titremiyordu da. Selim bardakları bir türlü bulamıyordu. Filiz:</p>

    <p class="paragraf">— Bardaklar sizi görüyor, dedi.</p>

    <p class="paragraf">Baş döndürücü bir hızla yönelip ulaşamadığı bir yerden şimdi aynı hızla gerisingeri dönüyordu. Ne olmuştu da büyü bozuluvermişti. Bir kusur mu işlemişti yoksa! Bir dönüş isteği ve umudu vardı içinde. Bir gülüşün, bir bakışın, bir sözün onu oraya, o heyecan noktasına, o kaldıkları yere yeniden götürmesini istiyor, o gülüşü, o bakışı, o sözü bulmak için bütün gücünü kullanıyordu. Ama her çaba, her kımıldanış dönüş hızını arttırmaktan başka bir işe yaramıyordu. Selim o deminki adam olmaktan çıkmıştı. Gözlerini kaçırıyor, rastgele de olsa Filiz’e değmekten, dokunmaktan kaçınıyordu. Genç kadın:</p>

    <p class="paragraf">— Çay suyunun ısınmasını içerde bekleyelim, dedi.</p>

    <p class="paragraf">Tam odaya döneceklerdi ki mutfak kapısı açıldı, Yonca kapının eşiğinde göründü. Eli kapının tokmağında durdu, annesiyle Selim’e, onları suçüstü yakalamış gibi baktı. Büyümüş de küçülmüş bir çocuk! “Sizi gidi düzenbazlar, ne işler beceriyorsunuz orada, bakayım!” der gibi bir hali var. Selim:</p>

    <p class="paragraf">— Vay Yonca Abla! dedi.</p>

    <p class="paragraf">Çocuğu koltukaltlarından tuttuğu gibi havaya kaldırdı. Bir süre öylece tuttu havada. Filiz, Selim’le ilk karşılaştığı günü anımsadı. O gün de böyle havaya kaldırmıştı Yonca’yı. Yonca yere basınca, Selim’i elinden tuttu, mutfak kapısının önüne çıkardı. Filiz de çıktı arkalarından. Küçük arka bahçe, bahçeden çok bir yangın yerine benziyordu. Yarısı yenmiş, sapları kırık aptesane süpürgeleri, telleri dökük yer fırçaları, boya kutuları atılmıştı oraya buraya. Kırık bir musluk yalağı dayanmıştı duvara. Buruşmuş gazete kâğıtları, yağ kâğıtları sırıtıyordu otların arasından. Kaç kez temizlemişti Filiz, ama dayanmıyordu, iki üç gün içinde eski görünümünü buluyordu bahçe. Genç kadın:</p>

    <p class="paragraf">— Kargalarla başımız dertte, dedi.</p>

    <p class="paragraf">Selim anlamadı. Filiz üst katların mutfak balkonlarını gösterdi.</p>

    <p class="paragraf">— Çöp tenekelerinden dökülüyor bütün bu pislik, dedi. Kargalar çöp tenekelerine musallat, didik didik ediyorlar çöpleri.</p>

    <p class="paragraf">Belli belirsiz bir gülümseme dolaştı Selim’in yüzünde. Belki de inanmadı kargaların bütün bu kâğıtları, bu çöpleri bahçeye dökebileceklerine.</p>

    <p class="paragraf">— Gözümle görmesem inanmazdım, diye ekledi Filiz.</p>

    <p class="paragraf">İnanmasını istiyordu Selim’in. Yoksa aptalca bir şey söylemiş olacaktı. Selim bahçeye doğru ilerleyince ister istemez sustu. Kollarını göğsünde kavuşturarak duvara dayandı. Selim, içerde, onu omuz başlarından kavradıktan sonra neden ileri varmamış, birden yüz geri etmişti! Düşünmeden, arkadaşça mı koyuvermişti ellerini omzuna! Olacak şey değil! Ya o titreme! Hayır, hayır, yanılmış olamazdı. Besbelliydi ilgilendiği onunla. Bu adam seviyordu onu. Belki uygun bir zaman kolluyordu, kim bilir! Belki hep böyle olur bu işler!</p>

    <p class="paragraf">Mutfağa girdi, çayı haşladı. Selim’le Yonca şimdi arkasında duruyorlardı. Yonca bir şeyler sezinlemiş gibi ayrılmıyordu yanlarından.</p>

    <p class="paragraf">İki düş günü geçti aradan, iki uyku günü, Boğaz’ın yıldızdan esen rüzgârla köpürdüğü, kudurduğu iki gün. Ayaklarını yere basmıyordu sanki. Makine gibi boyayıp bitirmişti odanın badanasını. Bir kutu yetmemiş, bir kutu daha almak gerekmişti. İki yüz liraya patlamıştı odanın badanası ama umurunda değildi. Nasıl anlatmıştı bunu Bedri’ye, nasıl istemişti badana parasını, ne demişti, bilmiyordu, bilemiyordu. Bağırdığını, ağladığını anımsıyordu. Çocuklara çıkıştığını, onları itip kaktığını anımsıyordu. Kendinde değildi. Bulanık camların arkasından bulanık görüntülere baktığını anımsıyordu. Ne balıkçılara giden yolun sakız ve meşe ağaçları, ne balıkçılar, ne yalı kahvesi, ne iskele, yoktu hiçbiri. Selim’i de düşünemiyordu. Alabora olmuştu Selim’le ilgili ne varsa, ilk gelişleri eve Bedri’yle, arkadan Nüvit’in gelişi. Bir odak noktası olmuştu o gece, o toplantı. Oysa arkası vardı. Ama arkasını unutmuştu. Eskiden de başkalarının yaşamlarını kendine göre yaşadığı, daha doğrusu başkalarına bir yaşam biçtiği çok olmuştu, ama bu kez başkaydı. İç içeydi her şey ve altüst. Nüvit’le ilgili bir kargaşa sarmıştı içini. Bir aşkın eşiğinde oluşu Nüvit’in mutsuz sevgisine tutmuştu ışığını. “Sen onda seviciliği seviyorsun,” demişti Bedri. Ne demekti bu! Buna karşı Nüvit’in ne dediğini unutmuştu. Ama şimdi tahtaları gıcırdayan, perdesiz bir odada, yuvarlak ve sırları dökülmüş aynaya bakarak tıraş olurken bu “yağ tulumu” bir ezikliğin burukluğuna karşı yüzünü alabildiğine çarpıtarak dudak ucundaki kılları kazımaya çalışıyor, Filiz’se ellerini alnından geçirirken Nüvit’in aynaya bu eziklikle uzandığını biliyordu. Bir kader birliği içindeydi onunla. Bu yüzdendi bu kopuk anımsamalar, bu korku. Madam Seta’nın böcekleri sevişmek için karşılıklı dursalar da her zaman çiftleşmeye yönelemiyorlardı. Nüvit tıraşını bitirince bol pantolonuyla, sarkık ceketinin içinde buluyordu kendini. Aynalara göre değildi bu üst baş ve pabuçları eski. Gıcırdayan tahta merdivenden sadece ayaklarının indiği görülüyordu alt kat aralığa. Yanda, deli yaban güllerinin pencerelerine dek sardığı, kapısı hiç açılmayan odaya bakıyordu yan gözle. Dökülmüş, kapak kapak kalkmıştı yağlıboyası sokak kapısının ve pirinç tokmağı kararmıştı. Akasyaların, taflanların, otların arasından geçerek sokağa varıyordu hemen. Böyle bir köşk eskisinde yaşamak ruhunu da çökertir kişinin. Bu çöküş olduğunu sanıyordu asıl yaşamın. Ama Filiz bu yaşamın, altından geçtiği o günkü gökyüzüne uygun olmadığını anlıyordu. Tıpkı kimi kendi çıkışlarına ve yürüyüşlerine uymayan kimi cumaların ve pazarların gökyüzleri gibi. Bulutları gibi kimi durmaların sokak ortasında. Nüvit’in her gün iskeleden bindiğini biliyordu vapura. Ne olmuştu Selim’e! Neden en yakın olması gereken anda bu vapurlarda yoktu da ara sokaklara direksiyon kırıyordu! Düşünmek istemiyordu Filiz. Nüvit’se cebinden üstü kıvrılmış el kadar bir kesekâğıdı çıkarıyor vapurda, yanlamasına silkerek kavrulmuş bir iki çekirdek kahve düşürüyor avucuna, denize bakarak çiğniyordu. Kör hafız telini örüyor, İskender pılı pırtılarını dolaştırıyordu iri postallarının nalçalarını kaldırım taşlarında sürüyerek. Nüvit birdenbire yerinden fırlıyor, çıkalım, diyordu. Tıpkı o gece yaptığı gibi ve başka geceler yapacağı gibi. Ama iskeleden ayrılık saati gelince evine yatmaya gidecek yerde Selim’le birlikte karşıya geçiyor, o köşk eskisinde, pis bir şiltede uyumaktansa, bir kahvede, bir genelevde ya da iskelelerden birinin duvara çakılı sırasında kıvrılıp sabahı etmeye çalışıyordu. İskeleye yan yana yanaşmış vapurlar borda bordaya sürtüştükçe halatlar gıcırdıyordu. Midesi bulanıyordu Nüvit’in ve Filiz’in hafifçe sallanan iskele dubasında. Sevişilemezdi bu adamla. Herkesle yatıp kalkan Gülseren taş çatlasa yatmayacaktı onunla. Yatmıyordu da. İstediği kadar bir ağaca döner gibi Batı şiirine dönsün yüzünü, istediği kadar klasik senfonilerden parçalar çalsın ıslıkla, yatmazdı Gülseren onunla. Filiz, evin içinde bir odadan bir odaya gidip geldikçe ve bu gidiş gelişin temposu düşüncede bir zemberek boşanmasına dönüştükçe, tabaklar, kaşıklar, yağlı sahanlar mutfak musluğunda yıkandıkça, yemek tencereleri kaynadıkça zaman inadına geçmek bilmiyordu. Sevişme öncesi iki günün öyküsüydü bu. Nüvit meyhanede, yandaki duvar aynasında tıraşı uzamış yer yer akçıl yüzüne bakıyordu. Aşağı doğru sarkıyordu tütünden sararmış bıyıkları, yüzü ablak alabildiğine ve güleç, demek ki acılı. Sövüyordu bu surata, bu kapakları yarı inik gözlere, bu anlamsız burna. Bütün gençliğini yatmak bilmeyen saçlarıyla savaşarak geçirmiş, sonunda bırakmıştı ipin ucunu. Ondan bu dağınıklık. Filiz mutfak çinilerini ovuyordu. Sabunlu bezle kapı tokmaklarını siliyordu. Bedri yoktu. Çocuklar yoktu ve Gülseren yatmak istemiyordu Nüvit’le. Nüvit bir kadeh daha ısmarladı. Yalnızdı masada. Daha erken, ortalık kızışmadı. Midyeciler, karidesçiler, kokoreççiler mekik dokumaya başlamadı daha. Gece, Çiçek Pasajı’na inmedi daha. Oysa Nüvit ikinci birasına ikinci votka kadehini boşaltıyor. Kim bilir kaç yıldan beri kim bilir kaç kişinin çiğnediği kaldırım taşları tek tek seçiliyor akşamda. Kulplu sepetler çiçeksiz. Lakerdacı alçak bir hasır iskemlede önlüğünü gererek bacaklarını ayırmış, önüne bakıyor. Camlı dolap hemen yanıbaşında. Bilenmekten incelmiş keskin ve sivri bıçak lakerdanın dilindiği yağlı tahtanın üstünde. Oysa torik daha çıkmadı, palamut da yok. Öyleyse camlı dolap neden boş değil ve neden lakerdacı bu akşam burada! Ne Filiz biliyor bunu ne de Nüvit. Nüvit sövüyor. “Bok soylular!” Bir batağın içinde. Gülseren’i düşünüyor. Nerde olabilir şimdi? Evlerde toplanıyorlar. Taksim’e çıkıp Sıraselviler’e dönse Yıldız apartmanının ikinci katındaki dört numaralı dairenin kapısını çalsa Gülseren’i uslu bir aydın kalabalığının arasında, rakı sofrasında rakısını yudumlarken bulacağını biliyor. Birbirine denk birtakım adamlar. Sevişme, ölüm, kuyruk acısı, pişmanlık, kin, öfke, bütün kişisel sorunların üstünde, bütün bu sorunları aşmış görünen bir topluluk bu. “Can” diye çağırıyorlar birbirlerini. Aşırı öfkelenmiyorlar, aşırı sarhoş olmuyorlar, aşırı tutkuları yok, ama alttan alta kim bilir ne pislikler akıyor aralarından. Ona buna sataşmamak, hır çıkarmamak, uygar bir kişi olmak koşuluyla siz de katılabilirsiniz onların arasına. Filiz iki kez o sofralara iliştiği için biliyor bunu. Onu aşan bir yer burası. Bir saygı, bir kuşku duyuyor onlara, korkuyor onlardan. Ama Nüvit açıkta, halının üstünde bir sevişme seyretmekten daha iğrenç buluyor bu topluluğu. İnanmıyor bilgeliklerine, sövüyor. Gülseren’e duyduğu sevgi kendisiyle yatmayacağını bildiği için. Bedri’nin sözüne benziyor bu ya, belki sevgisinin kimliğinde gerçekten böyle bir terslik var. Aslında iğreniyor insandan ve özellikle kendinden. Filiz mi böyle düşünüyor, yoksa Bedri’nin bir sözü mü yine! Onun bunun sözleriyle beliriyor kişilikler ya da yön değiştiriyor. Nüvit üçüncü birasını istiyor ve üçüncü votka kadehini boşaltıyor içine. Hava karardıkça kalabalık artıyor. Omuz omuza içiyor adamlar, içten içe ışıyan meyhanelerin önündeki masalarda, fıçılarda, içerde duvar diplerinde. Çiçek Pasajı’nın üstünde de bir gök var. Yıldızları beliriyor onun da yavaş yavaş. Bir yaz gecesi iniyor aşağılara İstanbul’un üstüne, Boğaz’a, Haliç’e, Kasımpaşa sırtlarına, Üsküdar’a ve yamaçtaki gecekondulara. Durmadan bulaşık yıkıyor Filiz, siliyor, süpürüyor, kabı kacağı ovuyor vimle ve telle. Yüzüne bakıyor Nüvit aynada ve Bedri’nin bir düşüncesini geveliyor kafasında: “Azgelişmiş bir toplumun yurda yalnız makine ve endüstri malları sokması yetmez, diyor Bedri, sözgelimi Batılı biçimde sevişmeyi de getirmesi gerekir. Başka bir deyimle ruh ithali de zorludur. Yenileşme edebiyatımız batılı duyarlığı aktardı yazımıza. İlk namlı ve başarılı roman ve ruh ithalatçılarındandır Uşaklıgil. Aşk’ı Memnu Batılı anlamda sevişen ve duyan bir çiftin öyküsüdür.” Doğruya benzeyen bir düşünce bu. İki türlü sevişme var bu toplumda: Batılı sevişme ve töresel sevişme. Birbirini tanımayan iki kişinin çevre gözetiminde bir yuva kurmaları için koyun koyuna verilmesi, Bizim Köy’ün gelinleri, damatları bir yanda, bir yanda Amerikan sinemasının getirdiği en yeni aşk biçimleri. Yurdun insanı hasta. Ne zaman iyileşecek! Berberin öyküsünü anımsıyor Filiz, gerdeğe girdiği gece erkekliği uyanmayan, uyanmayınca da gelini berber makasıyla delik deşik eden berberin öyküsünü. Yüzünü buruşturuyor Nüvit. Kan görmeye dayanamaz.</p>

    <p class="paragraf">Geçmek bilmeyen iki gün, iki bunalım günü. Sonra yeniden eski dengeye, denge saydığı eski dengesizliğe dönüş. Ama hiç olmazsa alışık buna o.</p>
  </div>
</body>
</html>
