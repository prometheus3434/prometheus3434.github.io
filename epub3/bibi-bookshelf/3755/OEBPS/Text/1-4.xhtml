<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-4</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x1" xml:lang="tr-TR">
  <div class="Basic-Text-Frame">
    <p class="split" xml:lang="en-GB"></p>

    <p class="anabaslik" id="_idParaDest-2">2</p>

    <p class="ilk">Uyuyamıyordu. Taş çatlasa uyuyamayacaktı. Sağ eli yastığın altında, gözleri yumulu bir saatten beri kıpırdamadan duruyordu. Dizlerini karnına çekmişti. Ayakları buz gibiydi. Kalksa, o sinir hapından bir tane daha yutsa, hatta tüpü olduğu gibi bitirse yine uyuyamayacaktı. Sinirleri zembereğinden boşanmıştı bir kez. “Tek umut kıpırdamadan durmakta!” diye düşündü. Sol ayağının başparmağını okşar gibi, hafifçe sağ ayağının topuğuna sürttüğünü farketti. Yastığın altına soktuğu elinin parmaklarında da belli belirsiz bir kıpırdama vardı. “Uyuştu da ondan,” diye aklından geçirdi. Elini yastığın altından çekse, karıncalanmaya başlayan sağ omzunu dinlendirmek için sol yanına dönmeye kalksa, kendini yeniden uykuya giden yolun başında bulacağını biliyordu. Bir saatten beri harcadığı emeğin bir anda yok olup gitmesine gönlü razı olmuyor, direniyor, bütün gücüyle uyumaya çalışıyordu. Ama o da biliyordu ki uyumak için harcadığı bu çaba, bu direnme, uykuya en büyük engeldir. Uyumak için düşünmeyi bırakmak, boşalmak, sonra o boşluğun içine ağır ağır kaymak gerekir. “Bir boşluğun içine ağır ağır kaymalıyım!” diyordu. Bir boşluğun içine kaymalı! Ama nasıl? Uyumak üstüne bildiği, duyduğu sözler, öğütler aklına geliyordu. Evirip çeviriyordu kafasında bunları. Sonra yine asıl konusuna, kocasına geçiyordu. Kocasını düşünüyordu. Tam bir düşünce denemezdi buna. Sakız gibi uzayan, ağdalı bir düş gibiydi bunlar. Akşamdan tabağın içinde kalmış bir patates köftesini ağzına atarken, tam da o sırada, kocası giriveriyordu mutfağa. Görmezlikten geliyordu Filiz’in patates köftesini ağzına attığını. “Ha görmüş, ha görmemiş, o da mı tasa!” Ama bu adam hiç belli olmaz. Bakarsın bir kulp takar. Hap kadarcık bir patates köftesi yenmez de çöp tenekesine mi atılır! Bu mudur usul! Yere batası domuz! Sevmiyordu kocasını. Ne var ki kocası da görünüşte onu sevmiyordu. Yalnız sevmese iyi, bastırıyordu onu sevmemekte. Altta kalmak, sevmemek konusunda bile altta kalmak çıldırtıyordu Filiz’i. Bu yenilgiden, seven ama sevilmeyen bir kadın olarak sıyrılabileceğini biri kulağına fısıldamış gibi, bir ödevi yerine getirircesine kocasının üstüne düşüyordu. Kocasının üstüne düştükçe yeni yenilgilere uğruyordu. Yenilmekse onu gözünde büyütüyor, ona karşı bir ilgi, bir çeşit sevgi doğuruyordu içinde. Şimdi şu yatakta da yenikti. Uyuyamıyordu işte. Yenik olduğu için uyuyamıyordu. Sol koluyla birdenbire üstünden pikeyi attı. Terlemişti. Vücuduna kulak verdi. O uyuyamasa da derin bir uykudaydı kadınlık organları, cansızdı sanki. Eliyle göğsünü yokladı. Yirmi sekiz yaşındaydı. On iki yıldan beri evliydi. Şu zamanda yirmi sekizindeki kızlar yeni kocaya varıyordu. Oysa onun, büyüğü on bir yaşında üç çocuğu var. “Bedri haklı,” diye geçirdi içinden. “Bir eksiklik var bende.” Bedri bunu açıkça biliyor, sırasında yüzüne vuruyor, sırasında dolambaçlı yollardan önüne seriyordu. Ama Bedri’ye göre herkes kusurludur. Bedri bu, büyütür, pireyi deve yapar. Mutfaktaki maşadan elektrikli fırına, elektrikli fırından Batı uygarlığına, oradan insan kafasına sıçrar. “Yok, yok! Bende bir eksiklik var,” diye yineledi. Doğru dürüst bir aile içinde büyümedim ben. Elbise dolabı yoktu benim büyüdüğüm evde, sandık vardı, yüklük vardı. Havagazı yoktu, maltız vardı. Yeşil sabunla bulaşık yıkardık biz, kalaysız bakır tencerede. Bu bulaşık tozları sonradan çıktı. Maltıza elleme kömürü tepeleme doldurulur, boş kibrit kutuları parçalanır, kömürlerin arasına sokulur. Birkaç tahta parçası, üstüne gaz. Daha üstüne eski bir boru. Kibriti çaktın mı, akşamları mutfak kapısının önünde kıvılcımlar saçarak bir çıtırtıyla yanmaya başlardı maltız. Bedri hor görüyordu maltızı. Maltızda yemek pişirenin kafası da elleme kömürü gibi kara olur. Kara ya da ak, artık uzaktaydı maltızlı günler. Evlendi evleneli hep havagazında yemek pişirmişti. Ama çocuklukta, mutfak kapısının önünde alacakaranlıkta savrulan kıvılcımlar iz bırakır kişide. Her şey ona göre. Bedri’ye bakarsan gardırop kullanmasını bile daha doğru dürüst öğrenememişti. “Ne çamaşır yıkamasını, ne sokağa çıkmasını, ne alışveriş etmesini biliyorsun!” Hep bu laf.</p>

    <p class="paragraf">— Bizim kadınlarımız günde on iki saat evin içinde ırgat gibi çalışır, ter döker, iki kap yemeği zor hazırlar. Oysa Avrupalı kadın az emekle çok iş görmesini bilir. Koşullar da elverişlidir buna. Nedenleri ortada.</p>

    <p class="paragraf">Filiz, “Nedenleri ortada,” diye yineledi. Dişlerini sıktı, gözlerini az daha yumdu, direndi. İçindeki o ağdalı düşleri silmeye çalıştı, sonu gelmeyecekmiş gibi görünen birkaç saniye, hiçbir şey düşünmeden, duymadan, öylece kalıp gibi durdu. Bu zorlama onda kuvvetli bir tepki yaratmış olacak ki yayından kurtulan ok gibi yataktan fırladı. Şimdi yatağın ucunda oturuyordu. Basma geceliği altında tortop, yarı belinden aşağısı çıplaktı. Esniyor, gürültüyle kaşınıyordu. Düşünmüyordu artık. Kafasının içi bomboştu. Kalktı, kaşınarak pencerenin önüne geldi. Perdeyi aralayarak dışarı baktı. Kimsecikler yoktu daracık sokakta. Perdeyi kapadı, elektriği yaktı. Parmağını, yastığın yüzünde bıraktığı kızartıya götürerek yüzünü inceledi aynada. Sorusuna cevap bekleyen bir insanın dikkatiyle bakıyordu yüzüne. İyi kötü günler, anılar, unutulmuş, bilinçaltına itilmiş izlenimler, öfkeler, üzüntüler şimdi onunla birlikte uzanmıştı aynaya. Yüzünde, uykusuzluğun zaferiyle biten çekişmenin çöküntüsü yerine, yorucu bir sevişmenin hazla karışık izlerine benzer belirtiler görünce şaşırır gibi oldu. “Bir erkeğin koynundan çıkmış gibiyim!” Gülümsedi. Bir aydan beri doğru dürüst görmemişti kocasını. Dakikası dakikasını tutmayan bir adamdı Bedri. Her işte öyle. Sevda işinde de öyle. Kimi zaman bir boğa kadar güçlü, kimi zaman tiridi çıkmış bir ihtiyar gibi çekingen ve ürkek. Bedri’yi sevişme oyununda yüreklendirmek için Filiz’in çoğu kez, açık saçık olaylar anlatması gerekirdi. Sarkıntılık, ırza geçme gibi şeyler. “Senin başından buna benzer şeyler geçmedi mi?” diye sormuştu bir seferinde. “Söylediği lafa bak şunun!” Filiz ilk zamanlar anlamamıştı ama sonraları uyanır gibi olmuştu. Bedri karısının başına böyle işler gelmiş olmasını, ya da gelmesini istiyordu. İlk aylar, bir iki kez, bir kadın doktoruna görünmesi gerekmişti. Yoklama öyküsünü ballandıra ballandıra anlatmasını isteyen bir hali vardı Bedri’nin. Doktordan kuşkulandığını söylemişti de:</p>

    <p class="paragraf">— Ne gibi? diye sormuştu.</p>

    <p class="paragraf">— Anlasana canım, basbayağı sarkıntılık etti bana.</p>

    <p class="paragraf">Kızacak yerde katıla katıla gülmüştü Bedri. Daha çiçeği burnunda gelinken eve getirdiği erkek arkadaşlarıyla baş başa bıraktığı çok olmuştu Filiz’i. Bir gün pepeme bir şairle gelmişti eve. Rakı hazırlamıştı Filiz. İkinci kadehte kayboluvermişti ortadan. Pepeme şair önce alınır gibi olmuş sonra yılışmaya başlamıştı. “Niye bir sokak orospusu almadın!” demişti Bedri’ye. Besbelli daha oynak, daha ele avuca sığmaz bir kadın olmasını istiyordu. Ama Bedri istedikçe o, inadına, içine kapanıyordu. Belki onu sıksa, kıskansa, bir kaçamak aklına gelebilirdi ama, bu başıboşluk, kocasının ille de onu başka bir erkeğin kucağına atma isteği, sevişmenin böyle ikinci bir erkeğin varlığına bağlı kalması Filiz’i aşktan soğutmuştu. Başka kimsede benzerini görmedikçe öteberi alamayan kimseler gibi Bedri de başka bir erkek değer vermedikçe karısını sevemiyordu demek! “Başka türlüsü yok bu işin!” Ama yine de bir kurt düşüyordu içine. Yoksa Bedri dolambaçlı bir yoldan onu kendine bağlamak için mi böyle davranıyordu? Üstü kapalı bir bencillik mi yatıyordu bu tutumun altında? Öyle ya, onu zorla eve kapasa, üstüne kilit vursa, Filiz kocasına bundan daha sadık olamazdı. “Bu kadar cin fikirli mi bu adam!” Hayır, hayır! Son zamanlarda: “Kadın değil misin, başının çaresine bak! Kendine bir erkek bul! Gönlün çekiyorsa tabii,” demiyor muydu. Hatta birtakım kolaylıklar göstermiyor muydu! Yine son zamanlarda Ziya Bey için:“Elli yaşında ama demir gibi adam. Delikanlıları cebinden çıkarır. Ben senin yerinde olsam hiç durmam!” dememiş miydi Filiz, Ziya Bey’le yatsa, “İstediğin oldu, Ziya Bey’le yattım,” dese, Bedri’nin katılarak güleceğinden, olayı anlatırken onunla sevişmek isteyeceğinden emindi. Hasta mıydı bu adam! Kimse Bedri’nin hasta olabileceğini aklına getirmiyordu. Arkadaşlarına bakılırsa az bulunur bir adamdı Bedri. Günün birinde yazacağı kitapla Türk yazınına damgasını vuracak biri. Şimdi sadece gözlemler yapıyor ve düşünüyordu. İlerde kuracağı yapıyı sağlam temellere oturtabilmesi için ruhsal ve toplumsal olayların birer birer elden geçirilmesi, eleştirilmesi gerekiyordu. Tam bir aydınlığa varmıştı Bedri. Bunalıyordu kuşkusuz. Geçer akça bütün değer yargılarını yitirdiği gün kim bunalmaz! “Kurcaladıkça yıkılıverdiler, bir yıkıntının ortasında kaldım!” Filiz değer yargılarını yitirmenin ne biçim bir dert olduğunu kestiremese de kocasının, aile ilişkilerini geleneksel biçimiyle yürütmeyi aptallık saydığını anlar gibi oluyordu. Bedri’ye göre kutsal hiçbir şey yoktu. “Mısır Firavunları kız kardeşleriyle evlenirlerdi,” demişti, “bugün günah sayıyoruz bunu. Bu bir görenek işidir.” Filiz:</p>

    <p class="paragraf">— İçinden gelir mi kız kardeşinle yatmak, diye sormuştu.</p>

    <p class="paragraf">— İçimden gelmesini önleyen baskılar var da ondan gelmez.</p>

    <p class="paragraf">Çok şükür! “Ne çıkar! Niye gelmesin!” gibi bir cevap vermemişti hiç olmazsa.</p>

    <p class="paragraf">Filiz aynadan uzaklaştı. Bir uyku hapı yuttu. Birden kızı aklına geldi. Öksürüyordu biraz. Ateşi var gibiydi gündüzün. Uyuyor muydu? Uyuyorlar mıydı çocukları? Kapıyı aralık bırakarak hole çıktı, elektriği yaktı, sonra süzülerek, usulca çocukların odasına girdi. Mahalle marangozunun çam tahtasından yaptığı altlı üstlü bir ranzada yatıyordu oğlanlar. Kız karşı duvara dayalı divanda tek başına uyuyordu. Bedri kurmuştu bu düzeni. Çocukların bir odası olmasını istemişti ille de. “Çocukların kişiliği bakımından gerekli bu.” Çok durmuştu bu konunun üstünde. Sonra bir Fransız dergisinde gördüğü bu ranzayı yaptırmıştı. “Yerden kazanılıyor böylece.” Oysa bu kata taşınmadan önce özel bir odaları yoktu çocukların. Akşam serilen, sabah toplanan döşeklerde uyurlardı.</p>

    <p class="paragraf">Çocuklar odalarını sevmişler, oğlanlar dergilerden kestikleri sinema oyuncularının, şarkıcıların, cazcıların resimleriyle donatmışlardı duvarları. Resim bolluğu o kerteye varmıştı ki duvarın badanası görülmez olmuştu artık.</p>

    <p class="paragraf">İşte uyuyorlardı. Yan yatan Sermet’in altta kalan kolu ranzanın üst katından boşluğa uzanmıştı. Gerideydi başı ve ağzı açık. Pijaması toplanmış, beli açılmıştı. Filiz pijamasını çekiştirince uykusunda öbür yanına döndü. Muhtar’sa arka üstü yatıyor, hafifçe gülümsüyordu. Holden sızan yarı ışıkta, çoğunlukla güleç, çoğunlukla insana usanç veren bir tutumda ve duruşta, her zamanki gibiydi duvardaki resimler, biraz tuhaf ve ürkütücü.</p>

    <p class="paragraf">Gözlerini kıza çevirdi. Daha çok kız için gelmişti bu odaya, oysa oğlanlarla ilgilenmişti ilkin. Yonca’nın başı kaymıştı yastıktan. Başını yastığa kaldırdı. Alnını yokladı. Buz gibiydi alnı, hafifçe terlemişti. Üstünü örttü. Sermet mırıldanarak döndü, Muhtar ağzını şapırdattı. Resimler kıpırdamıyordu.</p>

    <p class="paragraf">Filiz’in tanıdıkları içinde mutsuzluğunun bütün yükünü çocukların sırtına yüklemek isteyenler vardı. “Senin ayağını bağlayan bu çocuklar!” Bu çocuklar olmasa alıp başını gidebilirdi. Ama nereye! Anlamını çok iyi kestiremediği ama acısını canı yanarak duyduğu bir çekişmenin, azgın bir denizin ortasında iyi kötü bir tutamak geçmişti eline. Kapılmış akıntıya gidiyordu. Bilinmez mutluluklar için bu dengeyi bozamazdı.</p>

    <p class="paragraf">Çocukların odasından çıktı. Oturma odasına da bir göz atmak için kapıyı usulca araladı. Çocukluğundan kalma bir huydu bu. Çocukken hep korkuyla açardı oda kapılarını. El ayak çekilince, bu masaları, bu sandalyeleri kimler kullanır! Eşyaların hep kullanıldığını gördüğü için insansız bir odanın bırakıldığı gibi durabileceğine inanmazdı sanki. Üstelik içinde bir korku:ya gitmemişlerse, ya kapının ardından biri çıkıverir de “Pöh!” diye bağırıverirse! Oda akşamdan bıraktığı gibiydi. Yerdeki gazete, masadan kendi kendine kaymış olmalı! Kapıyı çekti, içindeki ürpertiyi savuşturarak yatak odasına döndü. Bu saatte kim bilir hangi cehennemin dibindedir Bedri. Hep o sivri akıllılar baştan çıkarıyordu kocasını. Bedri’de kabahat vardı ya, ama kabahatin büyüğü onlardaydı.</p>

    <p class="paragraf">— Serseri bunlar! demişti Bedri’ye.</p>

    <p class="paragraf">— Onlar seçkin insanlar, demişti Bedri.</p>

    <p class="paragraf">Filiz, onlarda kişiyi kendine bağlayan bir büyü bulunduğunu sezinliyor, kocasını elinden alan bu insanlara biraz da korku karışık bir saygı besliyordu. Ama sevmiyordu onları. Kırk yılda bir yolları eve düşünce havraya dönüyordu ev. Sigara dumanından göz gözü görmüyordu. Yerlere oturuyorlar, sigaralarını pencere pervaznda söndürüyorlar, yatıyorlar, ağız dolusu gülüyorlar, alay ediyorlar, durmadan içiyorlar, karşısındakini susturup araya bir laf sıkıştırabilmek için yırtınıyorlardı. Her taşın altından kalkıyorlar, bir hiç uğruna saatlerce çene yarıştırıyorlardı. Romancılar, ozanlar, tiyatrocular vardı aralarında. Yine böyle içilen, konuşulan, sigara dumanından göz gözü görmez olduğu bir akşam Filiz, oturdukları bodrum katının az güneş gördüğünü söyleyecek olmuş lafın arkası alınamamıştı. Gözlüklü biri:</p>

    <p class="paragraf">— Biz daha göçebelikten kurtulmuş sayılmayız. Bize kentlerde yaşayan bir toplum gözüyle bakılamaz, demişti.</p>

    <p class="paragraf">— Köydeki evin çadırdan farkı ne? demişti karşıda oturan uzun saçlısı, biri bez, biri kerpiç. Bir gereç farkı sadece.</p>

    <p class="paragraf">— Topkapı Sarayı’na bakın, demişti başka biri, bir yapı bütünlüğü var mı? Birer ikişer gözlü köşkler, kerpiçleştirilmiş sultan çadırları.</p>

    <p class="paragraf">Sağdan soldan sesler yükselince:</p>

    <p class="paragraf">— Topkapı Sarayı yan yana dizili çadırlardır, diye bağırmıştı.</p>

    <p class="paragraf">Bedri lakırdıya karışmış, gecekondularda oturan İstanbullulara şehirli gözüyle bakılamayacağını, kanalizasyonsuz, susuz, yolsuz, derme çatma evlerden kurulu mahallelere şehir, bu mahallelerde oturanlara şehirli denemeyeceğini anlatmıştı.</p>

    <p class="paragraf">— Ev bir alettir, demişti. Biz bugün bu modern aleti kullanacak aşamada değiliz.</p>

    <p class="paragraf">Bundan sonra konuşmalar kızışmış, gecekonduları kimi endüstrileşmenin bir belirtisi, kimi tarım alanındaki geriliğin bir sonucu olarak ele almış, her kafadan bir ses çıkmıştı. Türkiye’deki tipik evin gecekondu değil, camsız, kiremitsiz, kerpiç damlı köy evi olduğu ileri sürülmüştü. Bu biçim köy evi ise çadırdan bir kerte üstündü. İşin kötüsü, çadırdan daha da kötü konutlar vardı. Halkın önemli bir kısmı toprak altında yaşıyordu.</p>

    <p class="paragraf">Laf ebesiydi hepsi bunların. Onlarla başa çıkılamazdı. “Onlarla yine kendi gibileri başa çıkabilir.”</p>

    <p class="paragraf">Yatağın ayakucuna ilişti. Yapayalnızdı işte. Bu böylece sürüp gidiyordu. Sürüp gidecekti de. Konuşacak, dertleşecek kimsesi yoktu. Kasapla, manavla, bakkalla alışveriş gereği iki laf etmek, birkaç tatlı sözcük yetmiyordu ona. Bedri evin eşiğini aşar aşmaz dut yemiş bülbüle dönüyordu. Üstüne düşmek istemiyordu kocasının. Bir insan zorla konuşturulamazdı. Belki tat almıyordu onunla konuşmaktan. Esnedi. Uykusu gelmişti. Kalktı, elektriği söndürdü. Uyuyabilecekti artık. Terliklerini çıkardı. Ayaklarını yatağın üstüne kaldırıp uzanacaktı ki bir tıkırtı oldu dışarda. Bir anahtar döndü sokak kapısının kilidinde. Bedri’ydi bu. Önce kalkmak istedi ama sonra vazgeçerek uzandı. Arkasını döndü. Bedri odaya girmiş, elektriği yakmıştı:</p>

    <p class="paragraf">— Daha uyumadın mı? diye sordu.</p>

    <p class="paragraf">Filiz birdenbire Bedri’den yana döndü, gözleri öfkeden ve uykusuzluktan çakmak çakmaktı. Sesi düğümleniyordu boğazında.</p>

    <p class="paragraf">— Uyuyamadım! diyebildi.</p>

    <p class="paragraf">O anda Bedri’nin alnında bir kızartı olduğunu farketti.</p>

    <p class="paragraf">— Dövüştün mü? diye sordu.</p>

    <p class="paragraf">— Çarptım, dedi Bedri.</p>

    <p class="paragraf">İnanmamıştı. Yeniden arkasını dönerken:</p>

    <p class="paragraf">— Gürültü etmeden soyun, çocuklar uyanmasın, dedi.</p>

    <p class="paragraf">Bedri alnını çarpmamıştı. İstediği kadar alnımı çarptım, desin, dövüşmüştü. Dövüştüğünü gösteren, başkalarının göremeyeceği, ama Filiz’in ilk bakışta:“Tamam, dövüşmüş bu adam!” diyebileceği belirtiler vardı. Elektriği söndürüşü, soyunuşu, yatağa girişi dövüştüğünü gösteriyordu. Dövüşmüş bir adam gibi uzanmış, başını dövüşmüş bir adam gibi yastığa koymuştu. Karyolanın ayakucuna gelişigüzel bıraktığı, burunları kalkık eski mokasenleri, bileğinden kesilmiş iki ayak gibi döşemede yanlamasına yatan çorapları bile Bedri’nin dövüştüğünü söylüyordu. Daha kapının kilidinde anahtarını çevirirken anlamıştı Filiz Bedri’nin dövüştüğünü. Alnını çarpmamıştı, dövüşmüştü. Peki neden? Büyük bir ustalıkla gizlenmiş, örtbas edilmişti bu sorunun cevabı. Belki bir el hareketinin, bir bakışın altından sırıtıyor, ama Filiz bunu göremiyor, sezinleyemiyordu.</p>

    <p class="paragraf">İşte şimdi yatakta arkasındaydı. Sırtüstü yatmış, sağ ayağını sol dizine kadar çekerek yana devirmişti. Dışarda göz kamaştırıcı bir ay ışığı olmalı ki perdelerin kapalı olmasına karşın yine de aydınlık gibiydi oda. Kapısı açık giysi dolabı, üstündeki eski bavullar, biçimlerini yitirmiş bir gölge, bir karaltı yığınıydı kapıyla sol duvarın arasında. Oda susmuş bekliyordu. Filiz de bekliyordu. Hemen uyuyacak mıydı Bedri? Belki gözleri açık düşünüyor, belki akşamki meyhanenin ışığı, gürültüsü içinde. Deniz uzakta. Son vapur Karaköy’e dönmüş, iskelenin babasına gıcırdayan bir halatla bağlanmıştır. Söndürmüştür ışıklarını, sallanır usulca. Kim bilir nasıldır oraları bu saatte! Köprü dubaları son yükü de indirince hafifleyerek yükselmişlerdir. İskele sıraları bomboştur, bekleme odalarının kapıları kilitli. Buğday, tuğla, demir taşıyan mavnaların peşinden süzülerek uçan martılar nerelere siner geceleri! Haliç ve çürük yosun kokusu. Sabahçı kahvelerinde sabahı bulmak için uyuklayan garipler, yolsuzlar, işsizler gibi bir gözü açık uyuyan İstanbul’un gittikçe hafifleyen, ama hiç durmayan gürültüsü ve Filiz’in içinde bu gürültüye denk bir mırıltı. Akşam sofrasından kaldırılan tabak, kaşık, çatal sesleri. Kabak tenceresinin üstüne örtülen kapak, buzdolabında soğuyan su. Çekilen perde. Keser mi, balyoz mu, motor mu ne olduğu, nerden geldiği bilinmeyen, gündüzden kalma o ses ve bizden bir türlü elini çekmeyen yaşanmış günler. Bir söz beklenmedik zamanda söylenen. Bir bakış. Bir tortu içimizde.</p>

    <p class="paragraf">Bedri sol dizine dayadığı sağ ayağını gererek uzattı ve soluna döndü, beliyle ve kalçalarıyla kayarak karısına yanaştı. Önce sırt üstü çevirmek istedi onu. Direndiğini görünce vazgeçti. Durdu, soludu. Rakı ve sarmısak kokuyordu. Sol eliyle, biraz da zorla geceliğini yukarı sıyırdı Filiz’in. Yırtılmaya yüz tutmuş bir gevşeklik vardı yıkanmaktan eprimiş eski gecelik entarisinde. Belki yırtılmasın diye yardım etmişti Filiz kocasının geceliği yukarı sıyırmasına. Şimdi Bedri’nin eli donunun lastiğindeydi. Filiz yine isteksiz kıpırdadı. Bacaklarını karnına doğru çekti. Hemen ensesinden, saçlarının arasından duyuyordu alkol ve sarmısak kokusunu. Soğuktu Bedri’nin vücudu. Uyanmamıştı. Eliyle yardım ederek öylece almak istiyordu karısını. Filiz belini içeri çekti. Bekledi. Bir umuttu bu. Aşka giden yolda o kapı niçin açılmazdı bir türlü?Öbür yakaya geçemeyecek miydi hiç! Çoğunlukla böyleydi bu. Hep bir şeyden ve bir yerden uzak o bekleyiş! Bir öfke kabarıyordu içinden, öç almak geçiyordu. Çok geç artık, çok geç! Yardım etmek istedi, gerisingeri az daha sokuldu. Neden sonra içinden uyandığını duydu Bedri’nin. En ufak bir haz kıpırtısı yoktu vücudunda. Bekledi. Bu kez de bitmesi için bekledi. Sevme, sevişme denemezdi buna. Bedri gerilemiş, yataktan kalkmaya hazırlanıyordu. Kalktı, elektriği yaktı, aynanın önünde vücuduna baktı. Ufak tefek bir adamdı. Kalın kaşları, irice küt burnu, kaşlarına yakın bir yerden başlayan kırçıllaşmaya yüz tutmuş dalgalı ve uzun saçları olmasa bir çocuk denebilirdi Bedri’ye. İspenç horozu gibi çalımlı ve biraz çarpık. Donunu yatağın ayakucunda buldu. Giydi. Sonra kendini yatağa bırakarak sağına döndü, yumdu gözlerini.</p>

    <p class="paragraf">Toparlanmak sırası şimdi Filiz’deydi. Kalktı, geceliğini iki eliyle çekiştirerek çarşafa baktı. Islak ve küçük bir leke vardı çarşafta. Canı sıkkın ve suratsız doğruldu. Yıkanmak için banyoya geçti. Banyosuz, duşlu, avuç içi gibi bir aralıktı hamam. Odunla ısınan bir termosifon, bir çamaşır makinesi. Kapının arkasında, biri büyük, öteki küçük iki kirli torbası. Klozete oturdu, çamaşır makinesindeydi gözleri. Uzandı, çünkü çok yakındaydı makine, beyaz boyalı saca parmaklarını sürdü.</p>

    <p class="paragraf">İnsanlar vardır uzun zamandan beri tanıdığımız. Çok şeyler biliriz onlarla ilgili. Uzun boylu söyleştiğimiz, birlikte yiyip içtiğimiz, birlikte gezdiğimiz olmuştur. Unutulup gitmiştir bunların hepsi ama unutulsalar da hiçbiri tam olarak silinmez bu anıların. Sinerler sanki bize, üstümüze başımıza. Eşyalar da böyledir biraz. Bir kullanma öyküsü vardır en azından masaların, koltukların, makinelerin. Anımsanmasa da bu öyküler siner o eşyalara ve o eşyalardan bize. Başka gözle bakarız onlara, bu anılar açısından. Filiz de, bir an, böyle baktı çamaşır makinesine, sonra Bedri’nin dövüşmesine geçti. Meyhanede kocasının karşısında oturan adam, belki bir kadın, belki bir hiç yüzünden ağır ağır doğruluyor, lafla dalaşmanın tükendiği yerde Bedri’nin suratına, sofraya dayalı elini kaldırarak vuruyordu. Bedri gerisingeri sendelerken iskemlesinde, termosifonun duvardaki yuvasından bir iki santim uzaklaşmış saç borusuyla duvar arasnda biriken kurum daha açıkça görülüyordu. Denizse uzakta. Kent susmuş. Küçük, kara bir örümcek kuşkulu, bekliyor tavan köşesinde. Saat iki olmalı. Belki iki buçuk. Gözlerini acıtan elektriği söndürmek ve yatağa dönmek için acele ediyordu. Döndü, elektriği söndürürken Bedri’ye baktı. Beş kişilik bir ailenin iyi kötü boğazına, giyim kuşamına, buzdolabı, çamaşır makinesi taksitlerine, kirasına yetişmek için canla başla çalışan, didinen, kim bilir ne işler ne dümenler çeviren Bedri işte orada, yatağın sağında, ağzı açık soluyarak uyuyordu. Işık sönünce perdeler, dolap, kilim ayna birden silindi ve genç kadın sessizce yataktaki yerine uzandı, iyice tanımadığı, tanıyamadığı kendine, kendi dünyasına yuvarlanmak ve uyumak istedi. Islaktı orası, büzülmüştü. Bir zonklama duyuyordu. Bir mutsuzluk vardı içinde, nedenini kestiremediği, yıllar boyu üstünden silkip atamadığı bir mutsuzluk.</p>

    <p class="paragraf">Bütün gece horladı Bedri, dişlerini gıcırdattı, inledi, sayıkladı. Filiz’se uykunun yüzeyinde, dalmakla dalmamak arasında bocaladı durdu. Sabah yataktan kalkıp çayı havagazına oturttuktan sonra ocağın üstündeki tabaklıkta duran Rus malı Serkisof saate baktı. Saat yediyi çeyrek geçiyordu. Ama tuhaftır bu saat. Kimi gün beş dakika ileri, kimi gün beş on dakika geri kalır. Kendi kol saatine de pek güven olmaz. Saatin doğrusu Bedri’nin kolundadır.</p>

    <p class="paragraf">Hafif bir çirkef kokusu, yemek ve kızartma kokusuna karışıyordu mutfakta. “Künklerden geliyor herhalde.” Arkada, bahçemsi aralığa açılan mutfak kapısını araladı. Akşamdan yıkadığı tabaklar kılıçlamasına dizilmişti beyaz boyalı mutfak telinin üstüne. Buzdolabı işlemeye başladı. Bir karafatma çıktı musluk dolabının altından, duvara dayalı süpürgenin yanına sindi. Filiz ezdi böceği terliğinin altında. Ak, bitkisel bir sıvı çıkıyordu bu böceklerden ezilince. Ölümü kanla birlikte düşündüğümüz için olacak her zaman şaşmıştı bu böceklerin kansız ölümüne. Terliğini böcek kalıntısından temizlemek için yer çimentosuna bir iki kez sürttükten sonra ekmek tahtasının üstünde ekmeği kesti. Ocağın üstüne amyantlı ızgarayı oturtarak ekmekleri dizdi. Bozuk çıkıyordu ekmekler bugünlerde. Hamur gibi, hem de ezik büzük, kara. Bir mahallenin fırını öbür mahallenin fırınını tutmuyor. Hole çıktı. Karanlıktı hol. Gündüzleri bile elektrik yakılsa olacak. Çocukların odasına girdi. Uyuyordu çocuklar. “Bana bitmez görünen gecenin farkında bile olmamışlar.” Sermet’i dürttü, yüksek sesle:</p>

    <p class="paragraf">— Saat yedi buçuğa geliyor, dedi.</p>

    <p class="paragraf">Çocuklar kıpırdadılar. Filiz odalarından çıkarken uyanmışlardı. Bedri de kalkmıştı. Eski terliklerini sürüyerek oturma odasına geçerken gazetecinin kapının altından attığı gazeteyi aldı, kahvaltı masasının kurulmasını beklemek için, başını kaşıyarak, esneyerek bir koltuğa çöktü. Bir yanda, önünde ince uzun alçak masasıyla kanepe, iki koltuk, bir yanda, altı iskemlesiyle yemek masası. Duvarda Bedri’nin ressam arkadaşlarından aldığı resimler. Mutfak kokusu burada insansı bir küf kokusuna karışıyordu.</p>

    <p class="paragraf">Çirkindi bu oda. Çirkindi bu eşyalar. Çirkindi duvarların badanası, kapılar, kapıların kilitleri, kolları, süpürgelik. Çirkindi perdeler, alüminyum raylar. Çirkindi masa, sandalye, kitaplık. Oysa avuç dolusu para karşılığı alınmıştı her biri. İstanbul’da evlerin döşemesi eğreti elbiseler gibi sarkar odaların üstünden. Hele sabah saatlerinde. Bunlara yalnız loş abajur ışığında katlanabilirsiniz. Eşyadan çok tiyatro dekorlarına benzerler. Tam bir verimle katılmazlar yaşama. Hep bir hoşnutsuzluk duyarsınız onlara baktıkça. Doyumsuzluk kuraldır bu evlerde. Ne aldınızsa kısa zamanda bozulur, parlaklığını, boyasını yitirir. Kumaşlar solar, tüylülerin havı dökülür. Duvarlar ve tavan tozar bütün gün. Filiz şaşar her süpürüşünde bunca tozun, süprüntünün çıkışına. Evlere ayakkabıyla girilişine verir bu kirlenişi.</p>

    <p class="paragraf">Artık evin uyku saati bitmiş, çocuklar yalınayak, daralmış, çekmiş pijamalarının düğmeleri çözük, donları torba gibi sarkık, oturma odasına gelmişlerdi. Sermet, en büyükleri, babasına benzeyen bir çocuk, kanepenin ucuna ilişmiş, çayın gelmesini bekliyor. Muhtar, ortancaları, elleri belinde, camdan bakıyor. Daha uyku sersemi. Yonca halıya oturmuş, bir derginin yapraklarını çeviriyor.</p>

    <p class="paragraf">Çayın demlendiği duyuluyordu mutfakta. Filiz masanın örtüsünü kaldırınca çiçekli bir muşamba çıktı altından. Çay bardaklarını dizdi. Peynirle zeytini, reçel kavanozunu, kızarmış ekmekleri getirirken, Bedri’ye:</p>

    <p class="paragraf">— Alnını nereye çarptın? diye sordu.</p>

    <p class="paragraf">Çok hazırlanmıştı bunu sormak için. Kesin ve doğru yanıtı alabilmek amacıyla en uygun zamanı kollayarak mutfakla kahvaltı masası arasında gereksiz gidip gelmiş, çöp tenekesinin yerini değiştirmiş, zeytinyağı şişesinin tıpasını az daha derine bastırmış, anlayış ve çözüm gücünün doruk noktasına vardığına inandığı an, tam o an odaya girmiş, birdenbire yüzüne bakarak Bedri’nin sormuştu:</p>

    <p class="paragraf">— Alnını nereye çarptın?</p>

    <p class="paragraf">Bedri gazetesini indirdi. Çocuklar babalarına döndüler. Kısa bir sessizlik oldu. Bedri beklenmedik, şaşırtıcı bir sadelikle olanı biteni anlatıverdi:</p>

    <p class="paragraf">Eniştesiyle ablası dövüşmüşlerdi, daha doğrusu eniştesi dövmüştü ablasını. İlk değildi bu. Yirmi yıldan beri yiyorlardı birbirlerini. Yirmi yıl bu, dile kolay! Herif yine bir kadına tutulmuştu. Bedri tanıyordu kadını. Bir sokak orospusu. Eniştesi boşanmak için zorla bir kâğıt imzalatmak istemişti ablasına. Sokak kapısının arasına sıkıştırmıştı. Yok canım, öylesi değil! Pervazla kapı kanadı arasında kalmıştı kadın. Kırılmamışsa bile kuşkusuz incinmişti göğüs kemikleri. Gözüne de vurmuştu. Rapor almamıştı, hayır. Nerden mi biliyordu bunları? Haber yollamıştı Remziye: “Kardeşimse gelir çareme bakar!” demişti. Dün akşam kalkmış gitmişti Bedri. Sokak kapısını aralık bulmuştu, girmişti içeri. Ablası yoktu yalıda. Eniştesi Nuri uzanmış divana uyuyordu. Adamı dürterek uyandırmış, hesap sormuştu. Nuri küplere binmiş, onu da dövmek istemişti ama yağma mı var! Atik davranmıştı Bedri. Hatta dizkapağına bir tekme atmıştı eniştesinin. O arada onun da alnı kızarmıştı. Çarpmıştı herhalde, anımsamıyordu.</p>

    <p class="paragraf">Çocuklar meraklı bir masal dinler gibi kulak kesilmişler, kelime sektirmiyorlardı. Filiz:</p>

    <p class="paragraf">— Ablan seni biraz da başı belaya girmeden arasa! dedi.</p>

    <p class="paragraf">— Şeytan görsün yüzlerini!</p>

    <p class="paragraf">— Şimdi ne olacak?</p>

    <p class="paragraf">— Ayrılsınlar, daha iyi!</p>

    <p class="paragraf">— Yirmi yıldan sonra mı!</p>

    <p class="paragraf">Filiz’in sormak, anlamak istediği çok şey vardı ama Bedri ayağa kalkmış, masadan bardağını alarak mutfağa geçmişti. Tabağında sallanan dolu çay bardağını göğsüne yakın bir yerde tutarak dikkatli birkaç adım attıktan sonra dökmeyeceğine inanmış görününce yürüdü, güvenle masaya bıraktı. Filiz’e sorarsan aktördü bu Bedri. Oyun oynardı durmadan. Bütün iş oyununu bilmekte. Ondan sonrası kolay. Ondan sonrası çorap söküğü gibi gider. Eve verilen masraf parasıyla, gezip tozmayla, cinsel yaşamlarıyla ilgisi vardı bu oyunların. Öyleleri de vardı ki niçin oynandıkları bilinmez. Anlaşılır bir oyun oynandığı anlaşılmasına ya, bir neden bulunamaz, bir anlam verilemez. İşte yine oynuyordu. Filiz alışmıştı artık.</p>

    <p class="paragraf">Bedri’ye bakıyordu. Mutfaktan çayı getirirken ilkin bu sakınma, arkadan bu rahatlayış, çayın kolayca masaya bırakılışı, hiçbiri anlamsız değildi bunların. Ama değmez üstünde durmaya. Kırk yıllık Bedri bu! Demin dövüşmesiyle ilgili rahatça anlattığı öykü de olmayacak şey değil!</p>

    <p class="paragraf">Çocuklar kalın su bardaklarında içiyorlardı çaylarını. Ekmek doğramışlardı içine. Yonca bardağın kenarından yükselen bir ekmek parçasına kaşığın tersiyle çivi çakar gibi vuruyordu. Sermet sağ elini yelpaze gibi açmış, parmaklarına bulaşan vişne reçelini yalıyordu. Filiz Bedri’ye bakıyordu. Masanın başındaydı Bedri, Filiz öbür başında, biraz yanda, kıyıda. Nedense hiçbir zaman, tam bir rahatlıkla geçip kurulamazdı masanın başına. Belki iş gördüğü için, belki ailenin geçimine işgücüyle kattığından fazlasını verememekten, belki çocukluğundan, geçmişinden.</p>

    <p class="paragraf">— Sen yine bir şeyler karıştırıyorsun ama anlayamıyorum, dedi Bedri’ye. Önüne dökme, dedi Yonca’ya. Çayını yine dünkü gibi dökersen karışmam, külahları değişiriz!</p>

    <p class="paragraf">Dikkatlice baktı kıza. “Bir şeyciği yok!” diye düşündü.</p>

    <p class="paragraf">— Sen yemiyor musun? diye sordu Bedri.</p>

    <p class="paragraf">— Yiyorum, görmüyor musun!</p>

    <p class="paragraf">— Herifin niyeti karıyı yürütmek, dedi Bedri, ama karı yürürse ev de yürür.</p>

    <p class="paragraf">Anlamıştı Filiz abladan, enişteden söz edildiğini.</p>

    <p class="paragraf">— Ayrılmazlar onlar, dedi. Karıyı boşarsa evden olur. Mal var ortada.</p>

    <p class="paragraf">— Adam, kıçı kırık bir ev mi mal dediğin!</p>

    <p class="paragraf">Muhtar:</p>

    <p class="paragraf">— Halamı boğarsa evden de olur ama, dedi.</p>

    <p class="paragraf">Bedri:</p>

    <p class="paragraf">— Sen çayını iç, boyundan büyük işlere karışma, diye tersledi.</p>

    <p class="paragraf">Çocuklarını azarlarken tam kendisi oluyordu. Oyundan, art düşünceden uzak bir adam. Gözlerinin rengi, yüzünün çizgileri, boyu bosu bile değişiyordu. Dişleri uzuyordu sanki, beyazlaşıyor. Az buçuk hayvansı bir görünümdü bu.</p>

    <p class="paragraf">Sermet:</p>

    <p class="paragraf">— Dün matematikten iyi aldım, dedi.</p>

    <p class="paragraf">— Aferin! dedi Bedri.</p>

    <p class="paragraf">Ama artık yüzde yüz oynuyordu. Ne var ki kaçınılmaz bir şey bu. Çocuk istemişti bu babalık oyununun oynanmasını.</p>

    <p class="paragraf">— Bana bir çay koysana! dedi Filiz’e.</p>

    <p class="paragraf">Filiz kalktı, mutfağa geçti, çaydanlığı getirdi. Sağ eliyle demliği damlatmamak için dikkatle eğdi, bardağı birdenbire doldurmaya başladı, sonra yine birdenbire kesti, bardağın tam orasında Bedri’nin istediği yerde. Üstünü, sol eliyle, sıcak suyla doldurdu çaydanlıktan. “Tamam mı?” der gibi baktı Bedri’ye. Sağ elinde demlik, sol elinde çaydanlık, bir ara durduktan sonra:</p>

    <p class="paragraf">— Başka çay isteyen var mı? diye sordu ve çocukların cevabını beklemeden iki oğlanın bardağını yeniden doldurdu.</p>

    <p class="paragraf">Mutfağa dönerken “Kızın sütünü unuttum!” diye düşündü. Buzdolabından, pelteleşmiş, yol yol mavileşmiş sütü çıkararak bir cezvede kaynattı. Süt kabarınca yeniden döndü odaya, Yonca’nın sütünü koydu bardağına.</p>

    <p class="paragraf">— Şeker? dedi Yonca.</p>

    <p class="paragraf">— Patlama!</p>

    <p class="paragraf">Şekerliği yaklaştırdı. Kız üç şeker aldı sol avucuna. Dördüncüyü sağ elinde tutuyordu. Başını yana eğerek şekerleri birer birer süt bardağına bıraktı. Şekerlerin küçük kabarcıklar çıkararak bardağın dibine çöküşünü seyrediyordu.</p>

    <p class="paragraf">— Oynama! dedi annesi.</p>

    <p class="paragraf">Kız, şimdi kaşıkla sütünü karıştırıyor, iskemlesinde yere değmeyen ayaklarını sallıyordu.</p>

    <p class="paragraf">— Anneni üzme! dedi Bedri.</p>

    <p class="paragraf">Hemen anlamıştı Filiz masraf parasından kısmak istediğini Bedri’nin. Dün altmış lira bırakmıştı. Bugün hiç olmazsa on lira indirecek, belki yirmi.</p>

    <p class="paragraf">— Peynir kalmadı, dedi Filiz. Zeytin de kalmadı. Peynir kaç liraya çıktı biliyor musun?</p>

    <p class="paragraf">Bedri’nin yüzüne baktı. Bedri de ona bakıyordu. Bir çekişmeydi bu, bir boy gösterme.</p>

    <p class="paragraf">— Her şey ateş pahası!</p>

    <p class="paragraf">Bedri:</p>

    <p class="paragraf">— Gitmeliyim, dedi, yazılarım var.</p>

    <p class="paragraf">— Bu akşam erken dönecek misin?</p>

    <p class="paragraf">— Belli olmaz!</p>

    <p class="paragraf">Mutfaktan çaydanlığı alarak banyoya geçti. Tıraş kabını doldurdu, tıraş olmaya başladı.</p>

    <p class="paragraf">— Çok masraf oluyor, dedi Filiz. Erken gel evine, rakını evinde iç, yemeğini evinde ye!</p>

    <p class="paragraf">Bedri banyodan:</p>

    <p class="paragraf">— Belli olmaz, diye bağırdı. Dünden kabak kalyesi var, değil mi?</p>

    <p class="paragraf">— Bir de pilav pişirmeli, çocuklar yemek ister.</p>

    <p class="paragraf">Bedri odanın kapısına kadar geldi. Yüzü sabunluydu. Ucundan tuttuğu tıraş fırçasını ileri doğru uzattı:</p>

    <p class="paragraf">— Patron artık çeviri romanlara para vermiyor.</p>

    <p class="paragraf">— Bıktım! dedi Filiz.</p>

    <p class="paragraf">Bir sessizlik oldu. Yonca iskemlesinden kayarak indi. Oğlanlar giyinmeye odalarına geçtiler. Bedri’nin tıraşını bitirip giyinmesi uzun sürmedi. Filiz sokak kapısının önünde yolunu kesti kocasının. Bedri: “Nasıl yakışıklı mıyım?” gibilerden bakınca:</p>

    <p class="paragraf">— Para bırakmayacak mısın? diye sordu Filiz.</p>

    <p class="paragraf">Dünkü altmış liranın çoktan suyunu çektiği belliydi. Ne var ki kirli çıkıdır Filiz. Ordan burdan kırpar, birkaç kuruş koyar bir kenara.</p>

    <p class="paragraf">Bir yüz liralık çıkarıp uzattı Bedri.</p>

    <p class="paragraf">— Gözünü seveyim idare et!</p>

    <p class="paragraf">Şaşılacak bir adamdı bu Bedri. Anlıyordu içinden geçenleri. Anlıyordu, şimdi masraf parasından kısar, on lira, belki yirmi lira eksik verir, diye düşündüğünü ve işte onu bozmak için, çıkarıp bol keseden yüzlüğü uzatıyordu. Bir satranç oyuncusu gibi üç dört el ötesini görüyordu her zaman. “Şeytanın kıç bacağı!” diye düşünüyordu Filiz, ama gelip gidiyordu düşünce ve genç kadın giden düşüncenin ardına takılmaktan hoşlanmıyordu. Durmuyordu üstünde.</p>

    <p class="paragraf">Oğlanlar da gidince suyu çekilmiş değirmene döndü ev. Filiz koltuklardan birine oturdu. Yonca kanepenin üstünde ayaklarıyla oynuyor, Mestan kedi, kuyruğunu dikmiş, mutfağa gidiyor. Evin gündelik güneş payı şimdilik kilimin üstünde. Saksıda bir iki yeşillik, az sonra kesilecek bu güneş çeşmesine telaşla uzanmış gibiydiler. Kediye yemek vermeli! Mestan kedinin mutfağa gidişinden belli yemek istediği. Bu hayvan hep açgözlüdür. Aldırmadı Filiz, koltukta, bir boşlukta, öylece birkaç saniye durdu. Oysa bir boşluk değildi bu. Türlü anılardan, duygu artıklarından, bilinçaltı dürtülerinden, tedirginlikten karma bir hava, bir ortam, bir yalnızlıktı.</p>

    <p class="paragraf">Babası emekli postacı Ethem Efendi ve anası Fehim Paşaların evlatlığı Necibe. Bulgurlu köyü. Bulgurlu’ya giden yokuş. Bir çeşme akardı Kısıklı meydanının solunda, ki yanıbaşından uzayıp giden yol Dudullu’ya varır. Yazların yoksulluğu, bir aydınlık da denebilir buna, ışır alabildiğine, düşer bahçelere ve köşklere. Köşkler vardı boy boy, şimdi bakımsız, şimdi harap, çinkoları sarkmış, pervazları dökülmüş, bahçe kapıları kırık. Sonra derme çatma barakalar, kulübeler, bağ evleri. “Kiralık ev”, “Kiralık ev”, bir sürü kiralık ev yollarda, böğürtlenler, fıstıkların orda.</p>

    <p class="paragraf">Günahına girmişti bu seferlik Bedri’nin. Bir kadın parmağı olduğunu sanmıştı işin içinde. Demek eniştesiyle kavga etmiş! Yalan söylemiyor, hayır.</p>

    <p class="paragraf">Güneş kilimde. Yonca ayak parmaklarının arasını karıştırıyor. Düşünce kopuk kopuk. Kafanın da göz gibi seğirdiği zamanlar var.</p>

    <p class="paragraf">Beterin beteri var daha yürek yakanları açlık gibi, yine de ilk öpüşmelerin buğday tarlaları içinde kaçamak sürtüşmelerle karışık kızlığın bozulması, Bedri bu, sonra adam uzun bıyıklı ve köpekler cılız ve uyuz, duvar dipleri, fıstık topladığı bahçede kimler oturur şimdi, babası Ethem bahçeyi çapalıyor, anası mutfakta, eziklik ordan, bu iyi olması bir yıldız kadar uzak yalnızlık, mutsuzluk, güvensizlik ve her düşüşün bir kalkışı var ama uzun sürmese ve bulaşık ve çamaşır ve tahta ve avuçları yırtan çok şükür şimdi iyiyiz ama kadınlığım ki uyanmaz ki çıkmaz merdivenlerden, o sahanlıkta Leyla, Fehim Paşaların torunu, uzun altın saçları, başka erkekler de var gitmeli onlara, hiç istemediler ki gitse, iyi onlar, bir kadın doktoru belki, bir öpüşle yeniden doğabilir, Bedri bıraksa, o kör kalmasını istiyor da ondan, kör ya da kısır, daha nice mutsuzlar var bin beter şükretmeli, bu cam parıltısı bu sesler kentin yaşayanları bir kör boğaz, bütün vücudu apış arası kasıkları ses vermeyen kuyular sanki, bir memleket, Afşar beyleri, doğunun balçık sıvalı damları, hani ağaç hani, ağaç ki girer dallarıyla hepten memelere ki meme pörsümez dik ve bir erkek avucu tutan bütünlemesine, doyumsuzluk ve yarı açlık bazlama ve bulgur çorbası, kamyonlara binmiş ırgatlarsa bunlar tayfalar nerde, nerde o bağ ki bağlar bizi bağlar toprağa ve yoksula sonra depreşir ve gidişir, mayası gidişiyordu o kadının derken öldü, eşekler sıcakta aşka gelmiş ve uzamış bir kazığa bağlı atlar atlar atlar, güneş güneş sürülen tarla kadınları sürmeli onları ekmeli, Bedri değil daha ne güne dek sabır sabır sabır ki her aydınlığın arkasından bir gece, bir kız küçük hanım bu merdivenlerden çıkan köşke, öpse onu öpse tutsa memesini avucunda ve alsa büyük kıskıvrak bağlı bir kol cenderesinde ağzı dudak belki uyanır, şükretmeli bin beteri var, açı, susuzu, o çocuk o balıkçı belden yukarısı çıplak, üç çocuk kendi çocukları, doğurduğu, on bir yaşındayken köşkün kırmızı taşları Fehim Paşaların annesinin el etek öperek götürdüğü, daha kötüleri var şükretmeli, alıp başını gitse nereye gidebilir, iyi kötü kocası, çamaşır makinesi, buzdolabı, korkuyla açılıyor kapakları bizim mi bunlar, benim, besleme kızı, aşk böyle mi olur tatsız, belki başka bir dünyada atlar otlar arasında ve kanaryalı ev sofalarında kanaryalar uçuşan, Zeyrek’teki ölüler sandukalar kavuklar, Eyüp orası Zeyrek nerden çıktı, Leyla evlendi mutlu o, onlar başka yine de şükretmeli bin beter...</p>

    <p class="paragraf">Eteğini çekiyorlarmış gibi geldi Filiz’e. Korkmuştu. Yonca kanepeden inmiş, yanıbaşında duruyordu. O çekmişti eteğini herhalde.</p>

    <p class="paragraf">— Yalınayak taşlara basma! Hani terliklerin?</p>

    <p class="paragraf">Çocuğu belinden tutarak kaldırdı, kendi yerine oturttu. İçerden çoraplarını potinlerini getirerek giydirdi. Koltukta bırakarak banyoya geçti. Elini küçük kirli torbasına daldırarak kirli mendilleri, kirli çorapların arasından ayıkladı, su dolu bir leğene bastırarak ateşe oturttu.</p>

    <p class="paragraf">— Anne çişim var, diye bağırıyordu içerden Yonca.</p>

    <p class="paragraf">— Koca kız oldun, kendi başına edemiyor musun çişini!</p>

    <p class="paragraf">Çocuğun donunu sıyırdı, tahtası kırık klozete ayağının üstünde yükselerek yanlamasına yerleşmesine yardım etti. Yonca çişini ederken ürperiyor, bir kabahat işler gibi bütün dikkatiyle annesinin gözlerine bakıyordu.</p>

    <p class="paragraf">Yonca çişini bitirince bir kalça hareketiyle sağ ayağına doğru sarkarak klozetten indi, içerki odaya sıvışıverdi. Annesinin elini yüzünü silmesinden korkuyordu besbelli. Muhtar’ın kanepeye bıraktığı Asteriks’i alarak yere oturdu. Yapraklarını çevirmeye başladı. Filiz, mutfakta kaynayan kirli mendilleri bir çomakla altüst ettikten sonra yatak odasına geçti, evlenirken kaynanasının hediye ettiği gümüş el aynasını aldı, pencerenin önünde durdu. Mendilleri karıştırmak midesini kaldırmıştı. “Bütün evin sümüğü!” diye düşündü. Bıraktığı bir tortu vardı evin, kokan, çirkef sularına karışan, evden denize doğru akan, deterjan, yemek kırıntısı, sümük, bok, sidik karışımı bir tortu, bir kalıntı. Erenköy taraflarında bütün o güzel apartmanların, lüks arabaların yanısıra lağımlar akıyor sokaklardan. Yine burası iyi, yeraltından denize gidiyor hiç olmazsa. Mide kalkması bulantıya döner gibi olunca geçiştirdi düşüncesini. Elindeki göz kalemini kaldırarak öbür elindeki aynada göz uçlarının kuyruğunu tazeledi. Tuvaletine ayırdığı belirli bir saati yoktu. İşi bitince, daha doğrusu aklına esince, cımbızla kaşlarını, bacak tüylerini ayıklar, boyanırdı. Bu işi pek bildiği söylenemez. Kocası bir iki kez Fransızca bir kadın dergisi getirmişti eve.</p>

    <p class="paragraf">— <span class="CharOverride-4">Elle</span>, dedi yüksek sesle.</p>

    <p class="paragraf">Kolay akılda kalan bir ad. Gizlemek istediği bir merakla, çekinerek çevirmişti yapraklarını, anlamadan dergi yaprağı çeviren çocuğun durumuna düşmemek için kimi resimlerin altındaki yazıların, kimi başlıkların anlamını sormuştu Bedri’ye. İyi bir gününe rastlamış olacak, Bedri, yalnız bunları anlatmakla kalmamış, kremlenmekle ilgili bir yazıyı orasından burasından çevirerek okumuştu. Sinirine dokunmuştu Filiz’in, Bedri’nin kasılarak, üstten, öğretir gibi yüksek sesle okuyuşu.</p>

    <p class="paragraf">“Ölse” diye düşündü birdenbire. Güldü. Bedri ölürse köpekler güler halimize!</p>

    <p class="paragraf">Yazıda verilen öğütler uygulanması para ve vakit isteyen şeylerdi. Filiz birini unutmamış bunların ama ister istemez dudak bükmüştü. “Ne yani! Krem sürmeyi de gâvurlardan mı öğreneceğiz!”</p>

    <p class="paragraf">O işi idare ediyor, biraz gelenek, biraz görenek süsleniyordu. Annesi Necibe ak sülyeni havanda döver, içine öteberi katar yüzüne sürerdi. Kimden öğrenmişti acaba? Fehim Paşalardaki hanımlardan herhalde. Kar parçası gibi bir kadındı annesi. Sonra rastık vardı o zaman. Çok küçüklüğünden anımsıyordu. Belki bu zaman da vardır ama kim bilir nerelerde satılır! Belki Mısır Çarşısı’nda. Annesi bulur buluşturur, belli belirsiz kaşlarına rastığını çekerdi. “Kazan kulplu rastık!” O da ne demek! Kestiremiyordu. Gencecik ölmüştü anası. On üçündeyken Filiz. Süt gibi kadın. Ondandı cildindeki bu beyazlık. Bu kaş göz ondan.</p>

    <p class="paragraf">Bedri’ye bakarsan sadece zenciler, kızılderililer süslenir. “Uygar bir kadın süslenmez, yerine zamanına göre giyinir kuşanır.” Bedri’ye göre sağlık ve temizlik kurallarıdır giyime kuşama yön veren.</p>

    <p class="paragraf">— Laf, diyordu Filiz, insanın orasını burasını pırtlatan o daracık <span class="CharOverride-4">blue jean</span>’ler, o deri ceketler, o bir karış mantarlı iskarpinler ne öyleyse! Baş ağrısından korunmak için mi saçlarını Taram Baba cadısı gibi kabartıyor o yosmalar! Biz ne yapsak kötü, onlar ne yapsa iyi! İnsan dünyaya Bedri’nin gözüyle bakarsa ya içi kararır, ya da alığa döner. Bedri’nin insanı insan yerine koyması için ne biçim bir şey olmalı bilmem!</p>

    <p class="paragraf">“Geriliğin yaşamın bütün dallarına sinmiş bir düzen olduğunu düşünemiyoruz, diyordu Bedri. Bu yüzden boğazımıza kadar geriliğe batmış yaşadığımızı da anlayamıyoruz. Kendinden kopan insanın görmemişliği, ya da kendinden kopmamak için direnenin geriliği.”</p>

    <p class="paragraf">Kopsan bir türlü, kopmasan bir türlü. İki ucu boklu değnek. Bedri ile başa çıkılmaz. Söz gelimi:</p>

    <p class="paragraf">“Nasıl yemek pişiriyorsun sen? diyordu. Kızdırıyorsun yağı babadan kalma tencerenin içinde, çentiyorsun soğanı...”</p>

    <p class="paragraf">— Çentmiyorum, rendeliyorum.</p>

    <p class="paragraf">“Dolduruyorsun fasulyeyi ya da bamyayı, basıyorsun suya.”</p>

    <p class="paragraf">— O kadar kolay değil beyim! O kadar kolaysa bir bamya da sen pişir görelim!</p>

    <p class="paragraf">“Anlamaya çalış, diyordu Bedri, senin yemek pişirdiğin tencereyi çarşı içinde, bakırcılarda, çekiçle döve döve yaparlar. Mahalle arasında ‘Kalaycıı!’ diye bağıran çingeneye de kalaylattın mı tamam..”</p>

    <p class="paragraf">— Hoppala, laf mı şu da!</p>

    <p class="paragraf">“Senin bakır tencerende pişen yemekle yetişenler yerden bitme, çarpuk çurpuk insanlar olur. Bir de onların <span class="CharOverride-4">pyrex</span>’inden karnını doyuranlara bak!”</p>

    <p class="paragraf">— Solucan gibi hepsi. Hem Paşabahçe fabrikası gürül gürül <span class="CharOverride-4">pyrex</span> çıkarıyor. Paradan ne haber!</p>

    <p class="paragraf">Oh olsun! Apışıp kalıyordu Bedri. Ama altta mı kalır!</p>

    <p class="paragraf">“Bir endüstri işi mutfak... Sen Sümerbank’tan metresi iki buçuk liraya şiltelik kumaş alırsın...”</p>

    <p class="paragraf">— Hangi dünyada yaşıyorsun Bedri Bey! Metresi iki buçuğa kumaş var mı! En kötü şiltelik yine yirmi liradan aşağı değildir.</p>

    <p class="paragraf">“Doldurursun pamuğu içine olur sana şilte.”</p>

    <p class="paragraf">— Güleyim bari! Dükkânlar somyalı somyasız cennet yataklarından kırılıyor.</p>

    <p class="paragraf">“Sen alabilirsin onu, ya gerisi, halkın çoğunluğu!”</p>

    <p class="paragraf">— Ne zamandan beri bizim şilteleri değiştirmek istiyorum ama olmuyor. Denk düşmüyor bir türlü.</p>

    <p class="paragraf">Filiz’in aklından baba evindeki ot yastıklar, ot minderler geçiyordu. Biraz sert ama etekleri tenteneli, kireç kaymağında ağırtılmış amerikanbezinin altında pamuk mu ot mu belli bile olmaz. Cam ardında küpeçiçeği, kolyoz, ıtır. Konsol üstü resimler. Hey gidi!</p>

    <p class="paragraf">“Anlıyorsun değil mi azgelişmişliğin gündelik yaşamımızdaki etkisini! Senin haftada bir yıkanmak için canın çıkar. Odun depolarına taşınırsın, çekisi bilmem kaç liraya odun almak için. Yaştır yanmaz, bacan çekmez, tüter. İki büklüm soba yakması şu zamanda...”</p>

    <p class="paragraf">— Sesimizi çıkardık mı, gık dedik mi! diyordu Filiz.</p>

    <p class="paragraf">“Tahta parçasıydı, çırasıydı...”</p>

    <p class="paragraf">— Sobanın nasıl yakılacağını bana öğretme!</p>

    <p class="paragraf">“Ben sana senin gibilerin çektiği sıkıntıyı anlatıyorum. Köpoğlusu açtı mı musluğu şarıl şarıl sıcak su. Sende konfor aslanın ağzında, onda orta malı. Kıçına bir don, sırtına bir entari alabilmek için bin türlü eziyet. Rahatça gideriyor uygar dünyanın insanı giyim kuşam gereksinmesini. Parası olanlar yine de. O başka bir iş. Ama çiçek gibi o karılar.”</p>

    <p class="paragraf">— O çiçek gibilerden birine düş de o vakit konuşalım seninle!</p>

    <p class="paragraf">Arkasını dinlemiyordu Filiz. Şu Bedri döndürüp dolaştırıp lafı karılara getirir.</p>

    <p class="paragraf">“Azgelişmiş bir memleketin azgelişmiş bir evi burası. Şu hale bak. Şu pisliğe bak!”</p>

    <p class="paragraf">— Gözün kör olmaya! Daha dün sildim süpürdüm.</p>

    <p class="paragraf">Kalkıyor, öfkeyle mutfağa geçiyordu.</p>

    <p class="paragraf">Filiz, göz kalemini, gözünü aynadan ayırmadan, el yordamıyla, pencere içine bıraktı. Çirkin sayılmazdı. Güzel bile denir ona. Çekik ela gözler, Bedri’nin bayıldığı o frenk karılarınınki gibi ufacık bir burun, kalkık hem de. Büyük aynaya sokuldu, eliyle kalçalarını sıvazladı. Elleri, bulaşıktan renk değiştirmiş elleri! Şiş gibi, az önce sıcak sudan çıkmış gibi.</p>

    <p class="paragraf">Yonca dışarda hâlâ o dergiyle oynuyordu. Bir kurt düştü içine Filiz’in. İçerki odaya geçerken:</p>

    <p class="paragraf">— Kız sen yoksa hasta mısın! diye bağırdı.</p>

    <p class="paragraf">Çocuk “Hayır” der gibi başını kaldırdı. İnanmamıştı Filiz. Çekti Yonca’yı kendine, göğsüne doğru, elini alnına koydu.</p>

    <p class="paragraf">— Yok, dedi, ateşi yok! Alışverişe mi gidelim seninle, yoksa yukarı çıkalım Pertev’le mi oynarsın?</p>

    <p class="paragraf">Yonca düşündü, önce annesiyle alışverişe gitmek istedi, sonra caydı. Pertev’le oynamak daha ağır bastı.</p>

    <p class="paragraf">— Pertevlere gidelim.</p>

    <p class="paragraf">Anahtarı aldı Filiz, hemen öylece, oldukları gibi çıktılar. Pertevler apartmanın ikinci katında oturuyorlardı. Aydınlık güneşli bir kat. Onların balkonundan, uzakta da olsa, deniz görünüyor. Onların ağaçları var. Bir çınar, bir de sakızağacı. Ama ötelerdeymiş, olsun.</p>

    <p class="paragraf">Zili çalarken Filiz’in kalbi çarpıyordu.</p>

    <p class="paragraf">“Merdiven çıkmaktan,” diye düşündü.</p>

    <p class="paragraf">Kapıyı Lebibe açtı. Pertev’in annesi. Nerden bulurlar bu adları! Hole girer girmez, üstü bir dizi sarı pirinç kancalı, yeşil çuhalı, aşağısı ayakkabılık portmantoları var. Lebibe bankacı Murat Bey’in hanımı. Murat Bey köylüdür, köyden yetişme, kaşlı gözlü bir adam. Varlıklıymış ailesi ki okutmuşlar. Dazlak kafalı. Yüksek Ticaret’i bitirmiş. Bedri sevmez onu. Ne zaman karşılıklı otursalar takışırlar. Bedri’ye göre köylü takımı, sınıfları gereği oldum bittim tutucudur, gericidir.</p>

    <p class="paragraf">— Pertev’e Yonca’yı getirdim, dedi Filiz.</p>

    <p class="paragraf">Lebibe:</p>

    <p class="paragraf">— Buyur şekerim, iyi ettin, dedi. Bir sabah kahvesi pişireyim sana. Kılık kıyafetimin kusuruna bakma, bir tembellik vardı üstümde, bir türlü toparlayamadım kendimi.</p>

    <p class="paragraf">İçeri seslendi:</p>

    <p class="paragraf">— Bak Pertev, kim gelmiş!</p>

    <p class="paragraf">Pertev, babasının büyümüş de küçülmüşü, esmer bir oğlan, holün kapısında göründü. Üstünde bir mintan, yalınayak, Yonca’ya doğru bir iki adım attı, eli ağzında durdu.</p>

    <p class="paragraf">— Hadi getir oyuncaklarını da oynayın.</p>

    <p class="paragraf">Oturma odasına girdiler. Üst kat alt kata benzemiyordu. Büyük bir oda burası. Tam karşıda çift kanatlı, buzlu camlı bir kapı, balkon kapısı. Sarı kadife koltuk takımı. Halılar, bir devetabanı, bir de gelişmiş kauçuk saksısı. Tatsız biblolar. Üstü pembe tülden, kırmalı, yüksek bir gece lambası. Tavandan sarkan plastik avize. İşte Bedri’yi çileden çıkaran şeyler! Filiz koltuğa oturdu. Pertev otomobillerini getirmiş, halının üstüne bırakmıştı. Oyuncaklar ortada duradursun, iki çocuk da oynamaya istekli görünmüyor.</p>

    <p class="paragraf">— Kahveni hemen pişireyim mi? diye sordu Lebibe.</p>

    <p class="paragraf">— Kalsın, dedi Filiz, daha sabahki çayın tadı ağzımda.</p>

    <p class="paragraf">— Aman, dedi Lebibe, bir şey anlatacağım sana, gülmekten bayılacaksın. Hani şu madam yok mu, Ermeni madamı, Madam Seta... Hani köpekleri, kedileri...</p>

    <p class="paragraf">— Bilmez miyim, kokuları sokağı tutar.</p>

    <p class="paragraf">— Neler yapmamışlar ayol! Kızı Anais’i bilirsin! Bir de dostu vardır kısık sesli, ayakkabıcı.</p>

    <p class="paragraf">— Ee ne olmuş! dedi Filiz.</p>

    <p class="paragraf">— Bir kör bulmuşlar, giyinip kuşanıp, ver elini Erenköy Suadiye semtleri. Gözlerine kestirdikleri apartman dairelerinin kapısını çalıp körün bir ameliyatla yeniden görebileceğini, ama paraları çıkışmadığını, yardım edilirse dünyası karanlık bir insanın aydınlığa kavuşacağını söyleyip para toplamışlar.</p>

    <p class="paragraf">Filiz:</p>

    <p class="paragraf">— Anais filan mı? dedi.</p>

    <p class="paragraf">— Anais, o kısık sesli ayakkabıcı, bir de kör. Dilenmişler şekerim. Hem de nasıl! Akşamları şıkır şıkır bozuk paraları saydıkça, buraya temizliğe gelir bir Kezban Hanım vardır hani, at gibi bir karı, bildin mi, o işte, bitişiklerinde oturur, duymuş şıngırtıyı, para sesini. Ertesi günü bunlar sokağa, Kezban peşlerine. Bakmış, o kapı senin, bu kapı benim, dileniyorlar. Hem dilenmeseler nerden bulacaklar bu kadar parayı! Anais’i görsen, yeni urbalar içinde.</p>

    <p class="paragraf">Filiz bilirdi biraz bu dul madamla kızını. Kasapta, manavda konuşmuşluğu bile vardı. İki üç sokak aşağıda, kibrit kutusu gibi evlerin, sözümona apartmanların üst üste yığıldığı o mezbelede yaşarlardı. Kadın belki yüz kiloluk bir kokana. Şişmanlıktan yürüyemez, tıpkı tıknefes köpeği gibi. Bir o yana bir bu yana sallanır durur. Fransız lisesinde matematik öğretmeniymiş kocası. Ölünce öyle yüzüstü, dımdızlak kalmışlar. Ne yapsın zavallılar! Kısık sesli bir ayakkabıcı vardır, onu almışlar eve. Önce pansiyon gibi, kiracı gibi. Ama herifle Anais işi pişirmiş. Şimdi nişanlısı, güya kızı nikâhlayacak. Her gece körkütük sarhoş. Hem kızını döver, hem anasını. Yürekler acısı bir durum. Filiz Bedri’nin eski ayakkaplarını birkaç kez ona götürdüğünü anımsıyor. Altmış liraya yapıyordu pençeyi, şimdi seksen olmuştur.</p>

    <p class="paragraf">— Kezban’ın niyeti bunları evden attırmak. Haklı. O pisliğe dayanılmaz. O kedilere, o köpeklere dayanılmaz. Koku, ne türlü! Yoksa nesine gerek, ister dilenir, ister bilmem ne yapar! Polisi var, jandarması var. Kim bilir, belki ev sahibinin hesabına düştü peşlerine. Söylediklerine bakılırsa bir tutanakla vereceklermiş mahkemeye evden attırmak için.</p>

    <p class="paragraf">— Yazık, dedi Filiz, başlarını sokacak bir delik bulmuşlar, oturuyorlar. Kimseye bir zararları yok, kokularından başka.</p>

    <p class="paragraf">— Üç köpek evin içinde, yedi sekiz kedi.</p>

    <p class="paragraf">İki çocuk kendilerini kaptırmış, üstten bastırarak yürüttükleri parmak kadar kamyonları karşılıklı sürüyorlar. Pertev, elindeki kamyonla ikide bir tosluyor Yonca’nın kamyonuna. Dışarda günlük güneşlik bir hava. Pencereden karşıki apartmanın balkonu görünüyor. Çamaşır yıkamışlar, yollu çarşaflar asılı. Bodruma benzemiyor, üst katlar başka! İnsan gününü saatini daha iyi bilir burada.</p>

    <p class="paragraf">— Kim bilir emekli aylığından kaç para geçiyor ellerine! Kedilerin köpeklerin boğazına yetmez. Dilenmeyip de ne yapsınlar!</p>

    <p class="paragraf">— Para sayışlarından, dedi Lebibe, para şıkırtısından anlamış Kezban bu işin içinde iş olduğunu. Değişivermişler birdenbire. Fırına tepside börek göndermeler, üst baş, Anais’e yeni urbalar!</p>

    <p class="paragraf">— Biz de bir kör bulsak da dolaşsak kapı kapı!</p>

    <p class="paragraf">Lebibe güldü:</p>

    <p class="paragraf">— Daha uzak mahallelere gitmeli, dedi, kimsenin ruhu duymaz.</p>

    <p class="paragraf">Başını, ileri uzattığı iki ayağına dayamış yaşlı ve tıknefes bir av köpeği Filiz’in gözünün önünde nedense. Yoksulluktan değil, başkalarının yoksulluğundan gelen bir daralma içinde. Sözü değiştirmek için:</p>

    <p class="paragraf">— Bugün hava ne güzel! dedi.</p>

    <p class="paragraf">Havalar düzeldi, havalar ısındı. İskeleye inen yolda çınarların gölgesi bayağı aranıyor artık. Denizin kurşun rengi, tatlı bir maviye dönüştü. Yalıdaki cami, arka avlusunda geçme parmaklıklı pencerelerine dek ısırgana, devedikenine gömüldü. Mevsimin ilerlemiş olmasına karşın hâlâ direnen bir iki gelincik ve papatya.</p>

    <p class="paragraf">— Bedri Bey nasıl?</p>

    <p class="paragraf">— Nasıl olsun! Bildiğin gibi. Oğlanlar da iyi. Karne almaları yaklaştı. Okullar kapandı kapanacak.</p>

    <p class="paragraf">— Temmuzda Ege’ye gideceğiz, diyor Lebibe. Boğaz’dan denize girilmiyor. Çöp, lağım ve akıntı. Murat Boğaz’da denize girecek kadar yüzme bilmiyor. Bilse bile nereye sokulup nerden girecek! Caminin önünden girenler var ama kim bunlar! Simitçi, balıkçı, çımacı, ayaktakımı. Yakışık almıyor. En iyisi, deniz zamanı alıp başını İstanbul’dan gitmek.</p>

    <p class="paragraf">— Doğru, diyor Filiz, keşke biz de gidebilsek! Ama çok zor bizim için. Kalabalığız. Bedri’nin izin alması da olanaksız. Başını kaşıyacak vakti yok.</p>

    <p class="paragraf">Birden içini çekiyor, sonra toparlıyor kendini, lafı değiştiriyor.</p>

    <p class="paragraf">— Bir etek diktirmek istiyorum, keten ya da tergal. Bildiğin bir terzi var mı?</p>

    <p class="paragraf">— Çok ucuz ve iyi bir terzi biliyorum Üsküdar’da. Sinemanın yanındaki sokak arasında. Seksen liraya dikiyor eteği. Pantolon da dikiyor. Mum gibi de oturtuyor. Yokuştaki sinemanın hemen üst başındaki sokakta. Yirmi beş otuz adım atınca görürsün tabelasını. Bir göçmen. Dur bakayım, adı da Rüstem galiba.</p>

    <p class="paragraf">— Ben düz bir şey istiyorum, diyor Filiz. Senin gönderdiğini söylesem olur mu?</p>

    <p class="paragraf">— Kaç tane müşteri yolladım ona. Ama bu benim söylediğim iki üç ay öncesi. Bugünlerde beş on lira arttırdıysa hiç şaşmam. Bak diktiği bir eteği göstereyim sana.</p>

    <p class="paragraf">Lebibe bitişik odaya geçiyor, elinde bir etekle dönüyor. Çocuklar kamyonculuk oynamaktan bezmişler, ellerini arkalarında yere dayayarak geriye kaykılmışlar, ortada yan yatmış iki kamyona bakıyorlar. Lebibe, belinin yanlarından tuttuğu bej bir eteği Filiz’in oturduğu koltuğun kenarına sererek gösteriyor, Filiz çekilerek bakıyor.</p>

    <p class="paragraf">— Çok iyi. Ben de böyle bir şey istiyorum işte. Demek seksen liraya dikti bunu. Pahalı değil.</p>

    <p class="paragraf">Sonra saati soruyor.</p>

    <p class="paragraf">Saat ona çeyrek var.</p>

    <p class="paragraf">— Kalkmalı, öğleye çocuklar gelir. Öteberi almalı, ev tamtakır kuru bakır yemek yapmalı.</p>

    <p class="paragraf">— Daha erken, diyor Lebibe.</p>

    <p class="paragraf">Yonca’yı elinden tutup iniyor merdivenlerden. Bugünlerde bir tuhaflık var üstünde Filiz’in. Ağzından bir söz çıktı mı söz olarak kalmıyor düşe, düşlere dönüşüyor. Demin, “Öğleye çocuklar gelir,” dedi ya, çocukların okuldan çıkışlarını, dağılışlarını, el çantalarını, kasketlerini, giysilerini görür gibi oluyor. Sesler geliyor kulağına. Bağıra çağıra, ellerini kollarını sallayarak çıkıyorlar okul kapısından. Sağa dönüyorlar, iskeleye doğru iniyorlar. Üsküdar iskelesi bütün ayrıntılarıyla gözünün önünde. Derken Üsküdar iskelesiyle ilgili anılar. Babasının eski günleri anlatışı. “Burada bir mahallebici vardı,” diye gösterdiği yer. Eli parmaklıkta Bedri’yi bekleyişi. Hepsi, her şey bir arada. Vapurlar, vapurlar! Beşiktaş’ta hep birlikte çay içtikleri kahve.</p>

    <p class="paragraf">İniyorlar merdivenlerden. Yonca basamakları zıplayarak iniyor. İşte kapıları. Havagazı kokuyor bu sahanlık. Bir eziklik var içinde. Bedri’nin Lebibe’lerle ilgili görüşleri aklına geliyor.</p>

    <p class="paragraf">“Tek bir kitap bulamazsın evlerinde. Gazete bile okumazlar. Şiirdi, resimdi, müzikti, kullanmazlar. Aydın düşmanıdır, kaz kadar kafasızdır bunlar. Beğeniden yoksun. Her memleketin küçükkentsoyluları kaz kafalıdır, tutucudur, ufak hesapların içindedir ama bizimkilerin eline gerilikte su dökemezler. Bizimkiler üstelik görgüsüz ve geleneksiz. Bir geçmişleri yok, gelecekleri de.”</p>

    <p class="paragraf">Murat Bey onu gereği kadar koltuklamıyor da ondan böyle düşünüyor. Bedri alıngandır, kuruntular içinde kıvranır. Al gülüm ver gülüm demezsen küskünotu gibi kapanıverir içine. Sadece içine kapansa iyi, başlar kötülemeye, kusmaya zehrini.</p>

    <p class="paragraf">— Para alalım da alışverişe çıkalım, diyor Filiz.</p>

    <p class="paragraf">İçeri giriyorlar. Bozuk para çantasına yüz lirayı dört kat edip sokuşturduktan sonra yeniden çıkıyorlar. Filiz, ucuza bulabilirse sardalye almak istiyor öğleye. Olmazsa kalye var, bir pilav uydurur yanına, idare eder.</p>

    <p class="paragraf">Anacaddeye indiler. Sağa geçip yürümeye başladılar. Gökyüzü mavi, tek bir bulut yok. Esinti de yok. Hava böcek sesleriyle dolu. Bir martı geçiyor bakkalların, manifaturacıların üstünden. Caminin anayola bakan avlusunda, köse hafız tel örüyor.</p>

    <p class="paragraf">Köse hafız kördür. Mahallenin garibi, yoksulu. Bir de İskender’le Kemal var. İskender, çul çaput, bütün giysilerini üstünde taşır. Kafasını sokacak bir deliği olmadığı için. Yaz günü, üst üste, yaması kendinden çok iki palto, üst üste iki üç partal pantolon, lime lime. Bir postal ayağında, belli ki elde yamanmış, pençelenmiş. Kemal’se yolcular vapurdan dağıldı mı sokulur, işaretle para ister. Dilsiz değil, çünkü türkü söyler arada bir.</p>

    <p class="paragraf">Kör hafız sırtında üstü tenteli iskemlesiyle dolaşırdı. Kayıştan iki koltuk yapmış kenarlarına, omuzlarına takar, bir gölge buldu mu konaklar, tel örer. Ne yer içer! Mahalleli yedirip içiriyordu besbelli. Mevlide, hatim duasına gittiği de oluyordu. Yüzü çiçek bozuğudur. Gözleri çiçekten kapanmış olmalı.</p>

    <p class="paragraf">Filiz önünden geçerken hafıza baktı. Gözleri yumuk. Kâğıt gibi soluk bir benzi var. Yonca’yı elinden sıkıca tuttu ve yürüdü. Bedri dilencilere para verilmesinden yana değildir. Belki yardımdan ve iyilikten yana da değildir.</p>

    <p class="paragraf">Köşeyi saparak rıhtıma doğru indiler. Eczanenin vitrini önünde biraz duraladıktan sonra balıkçılara doğru yürüdüler. İşte çınarların ve sakızağaçlarının altındalar. Manav Rahmi marullarını ta tavana kadar istif etmiş, aralarına yer yer domatesler sıkıştırmış. Önde, arkalarından desteklenerek kaldırılmış tablalarda ilk kiraz ve kayısı. Domates turfanda sayılır. Daha hem pahalı hem tatsız. Yerlisi çıkmadan yenmez. Caminin giriş kapısı. Aşınmış dikdörtgen taşlarının arasından çıkan otlar. Şadırvan. Yalı camilerinde kumrulara martılar karışır. Deniz ve toprak iç içe. Denize inen aralık ve hemen üstünde yalı kahvesi. Ortada geniş saçaklı mermer çeşme. Lülesinin üstünde kara yağlıboya ile:“İçilmez” yazılı. Kahvenin çaycı barakası. Semaver, dizi dizi cezveler ve yaldızlı çay bardakları. Solda kayıkhane ve rıhtım. Kayıkhane iskele ile kahve arasına düşüyor. Küçük bir dalgakıran, dalgakıran denebilirse buna, el kadar bir iç deniz yapmış burada. Bir iki sandal, bir iki motor kıpırdamadan duruyor. Kayıkhane ile yüz yüz elli yıllık iki yalı arasnda parke döşeli yol. Balıkçılar orda.</p>

    <p class="paragraf">Almak istesin, istemesin balıkçıların önünde duraksamadan edemiyordu Filiz. Sardalye elverişli olsa bir kilo alacak ama, yirmi beş lira kilosu bugün. Fıçının üstündeki yeşil boalı tablaya bir papatya düzeniyle yayılmış. Kasabın vitrininde, gerilerine kırmızı uçurtma kâğıdından yapma güller sokulu kafaları kesik gövdelerde iten bir şey var, ama balık, yüzdüğünü, yaşadığını, çiftleştiğini pek görmediğimiz, bilmediğimiz balık her zaman göz alıcı. Acımadan, merakla bakıyor ana kız balık tablasına.</p>

    <p class="paragraf">Balıkları seyretmeye doyamıyordu Filiz. Bir zamanlar sadece boylarına boslarına göre, büyük, küçük, yassı diye nitelendirdiği balıkları şimdi daha iyi ayırt ediyor, ayrıntıya inebiliyordu. Uskumrunun hareleri daha sık, gözleri küçük, oysa kolyozun hem hareleri daha taraklı, hem gözleri daha patlak.</p>

    <p class="paragraf">Gözü sardalye tablasında ama, içten içe, uzaktan uzağa başka şeyler, belirsiz şeyler düşünüyor. Mutsuzluğu bu sanki. Oysa niçin mutlu olmasın! Aç değil açık değil. Evi, kocası, çocukları, çamaşır makinesi, buzdolabı, koltuğu, kanepesi, halısı kilimi, neyi eksik! Bir gizli açlık, bir gizli doyumsuzluk yine de. Bu uzak ürpertinin berisinde, daha yakınlarda demin dinlediği öykünün yankısı: dilenenler. Kibrit kutusu gibi evlerin üst üste yığıldığı mezbelede apartmanımsı bir yapıda Madam Seta ve yaşlı köpeği. Masanın üstüne akşamları boşaltılan, sonra tek tek sayılan bozuk para. Bozuk paranın şıngırtısı. Hep böyle bu. Üstte gök, altta deniz ve rıhtım, balıkçılar, gelen geçen sonra bu keder ve sevinç arası oynayan ibre.</p>

    <p class="paragraf">Parmağın ucuyla bir sardalyenin burnuna dokunan Yonca’yı kolundan çekti Filiz, iskeleye yöneldiler. Gerçek bir yapıdan çok oyuncağa benzeyen yeşile boyalı iskelede kimsecikler yok. Rıhtıma zincirle bağlı dubalar akıntıda sallanıyor. Bilet gişesi kapalı. Demir babanın hemen altı bir kulaç su. Güneş vurmuş içine.</p>

    <p class="paragraf">Yonca denize biraz da korku ile bakıyor, bu kez o sıkı sıkıya tutuyor annesinin elini. Filiz sarsarak geriye çekince irkiliyor, öbür yoldan, kasabın önünden anayola doğru yürüyorlar. Aptullah’ın dükkânı. Giriyorlar dükkâna. Bir yağ ve küf kokusu. Bakkaldan başka her şey burası. Duvarda, yükseklerde çamaşır ipi çileleri. Köşede kazma ve kürek sapları. Beride boya kutuları, kilit, çivi, bezir. Tezgâhın önünde pirinç, fasulye, kuru bakla, nohut. Tezgâhın ardındaki raflarda defter, kâğıt kalem, silgi ve bir sürü hırdavat. Aptullah, gözünde gözlükleri, hesaplarını gözden geçiriyor. Sırtında o gümüşü, o leke içindeki hırka ile pardösü arasındaki giysi.</p>

    <p class="paragraf">— Pirinç istiyorum bir kilo, diyor Filiz, o geçen gün aldığımdan.</p>

    <p class="paragraf">Daldırıp bir avuç pirinç alıyor eline ve azar azar döküyor çuvalına.</p>

    <p class="paragraf">— Tam pilavlık, diyor Aptullah gözlüğünün üstünden. Eski pirinç.</p>

    <p class="paragraf">Elindeki malamsı kürekle iki kez dolduruyor kesekâğıdını, sonra ucundan tutup bırakıyor teraziye. Terazinin öbür yanında iki yüz elli gramlık bir ağırlık var. Pirinç yanına basıyor terazi. Kiloluk dirhemle değiştiriyor iki yüz ellilik dirhemi. Bu kez pirinç yükselince küreğinden pirinç silkeleyerek tamamlıyor. Dökülen pirinç sesine kâğıttaki, sokağın sesi karışıyor. Otomobiller geçiyor anayoldan. Yonca çıkartmalara bakıyor kasanın yanında.</p>

    <p class="paragraf">— Çıkmaz onlar, diyor annesi.</p>

    <p class="paragraf">— Onlar mı çıkmaz! Çıkar çıkar, hepsi ayna gibi çıkar.</p>

    <p class="paragraf">Çıkartmanın çıkmayacağını düşünmek ancak Bedri’nin aklına gelebilir. Bedri’nin ağzından konuştuğunu sezinliyor Filiz. Hep bir engelleme, bir karşı çıkma! Yalnız para gitmesin değil, bir baskı sürekli.</p>

    <p class="paragraf">Anayoldan geçen otomobillerin sesine martı çığlıklarının karıştığını duyuyor uzaktan uzağa. Dışarsı güzel.</p>

    <p class="paragraf">— Kaça bu çıkartmalar? diyor Filiz.</p>

    <p class="paragraf">— Tabakası beş lira.</p>

    <p class="paragraf">— Almayalım istersen! diyor Yonca’ya.</p>

    <p class="paragraf">Yonca sesini çıkarmadan sol ayağının üstünde bir iki silkiniyor. Sonunda pirinci ve çıkartmaları alıp çıkacaklarken:</p>

    <p class="paragraf">— Ermeni madamının, hâşa min huzurdan, yediği boku duydunuz mu? diye soruyor Aptullah Efendi.</p>

    <p class="paragraf">Demek mahalle çalkanıyor. Bilmemezlikten geliyor Filiz. Belli belirsiz ürperiyor.</p>

    <p class="paragraf">— Yooo!..</p>

    <p class="paragraf">Baştan anlatıyor öyküyü Aptullah Efendi. Bu kez içinde ayakkabıcı Ahmet yok. Madam Seta ile Anais dolaşmışlar kapı kapı.</p>

    <p class="paragraf">— Bir kör uydurmuşlar, sanki cami yapımı için para topluyorlar. Savcılık işe el koyarsa hiç şaşmam.</p>

    <p class="paragraf">— Savcılık ne karışır, diyor Filiz, sokaklar dilenci dolu.</p>

    <p class="paragraf">— Bu dolandırıcılığa girer, diyor Aptullah Efendi. İyilikseverlik görünümü altında soygun.</p>

    <p class="paragraf">— Bu biçim dilencileri çok gördük, diyor Filiz. Daha geçen hafta vapurda hastane raporlarını, röntgen filmlerini yolculara gösterip dilenen sakallı bir ihtiyara iki buçuk lira verdim. Yokluk yoksulluk.</p>

    <p class="paragraf">— Ne köpoğludur onlar, diyor Aptullah Efendi, dilencilikten apartman dikenler var.</p>

    <p class="paragraf">Bu Aptullah’ın bir apartmanı var mı Filiz bilmiyor ama, yumruk gibi bir öfke gelip boğazına tıkanıyor. Bir şeyler söylemek istiyor.</p>

    <p class="paragraf">— Ya vurgundan, vurgunculuktan, diyebiliyor ancak.</p>

    <p class="paragraf">Aptullah Efendi’nin sarı dişlerini görüyor. Sırıtıyor Aptullah Efendi. Boğazına çıkan öfke yumrusu kayıyor gerisingeri. Bedri’nin dibine yaklaşan rakı şişesi aklına geliyor. Ama Aptullah Efendi rakı satmaz. Haram mal bulundurmaz dükkânında. Ama pirinci on gram eksik tartmak için kesekâğıdını pat diye atmasını bilir terazinin üstüne. Filiz, kasanın üstündeki:“Müşteri velinimetimizdir” yaftasını heceleyerek çıkıyor dükkândan.</p>

    <p class="paragraf">Gözleri kamaşıyor dışarda. Kırk yıllık yamru yumru paket taşlarının üstünden ilerliyorlar. İki yanda, yarımşar metrelik yaya kaldırımı ve tek tük otlar taşların arasında, oluklardan akan yağmur sularının kazdığı küçük sel yatakları. Hava bugün güzel. Hüzün ve sevinç arası oynayan ibre yaz aydınlığında sevince doğru kayıyor.</p>

    <p class="paragraf">Dul Madam Seta koltuğuna güçlükle sığmış, belki para düşünüyor. Tıknefes köpeği ayakucunda. Lebibe, yatak çarşaflarını balkonda güneşe sermiş, elektrik süpürgesini dolaştırıyor odalarda. Aptullah Efendi hesaplarını gözden geçiriyor. Kör hafız tel örüyor. Kumrular, martılar uçuyor. Bir örümcek iniyor tavandan yere doğru. Ya ötekiler! Bu yakada, öbür yakada, sokak aralarında, anayollarda, dolmuşlarda, vapurlarda, tıklım tıklım otobüslerde gidenler gelenler, koşanlar, öpüşenler, ağlayanlar, gülenler, bütün o aylaklar, yolsuzlar, çalışanlar, boğuşanlar, demir dövenler, kilit takanlar, kereste biçenler, kapı pencere kasaları çatanlar, para sayanlar, bozduranlar, alanlar, satanlar, bütün onlar, bütün onların gündelik uğultusu, azgın bir ırmak gibi akan Boğaz, güneşlenenler, kremlenenler, köşkler, yalılar, gecekondular, barakalar, sur kovukları, duvar dipleri, zakkumlar, hatmiler, mavnalar, çatanalar, beslemeler, çocuklar, okula gidenler, gitmeyenler, bütün bunlar ve bunların içe vuran gölgesi, bilinç ve bilinçaltı arası yankısı! Sokak, sokaktan sonra ev. Kendimiz daha çok.</p>

    <p class="paragraf">Filiz kapıdan adımını atar atmaz Yonca’nın elini bıraktı, doğru oturma odasına geçti. Bir kasvetli göründü gözüne bugün ev. Kapının beyaz boyası yer yer kararmış, çatlamış da. Çatlaklara kir oturmuş. Halının kırmızısı solmuş, mora kaçıyor. Camlarda yapışkan lekeler var. Koltuk kadifesinin havı dökülmüş, kimi yeri öylesine kirlenmiş ki muşambaya dönüşmüş. Duvarın, badananın altında sırıtan pürtükleri, deliği deşiği ortada. Perdeleri deterjanlı suya batırsan, bir çirkef akar ki sorma! Bedri’nin sigara zifirinden kararıyor bu perdeler. Kapı tokmaklarının alüminyumuna bulaşmış yağlıboyayı kazısan da çıkaramazsın. Az mı silip süpürüyor, kazıyor, ovuyor, parlatıyor Filiz! Kullanılan evde, döşemeye sinen öyle bir kir var ki, içinde yaşanılmayan evin küfünden daha iğrenç. Bir şeyler yağıyor tavandan, duvarlardan, bizden, biz insanlardan, bir şeyler bulaşıyor bütün bu eşyalara.</p>

    <p class="paragraf">Böyle zamanlarda ruhu daralırdı Filiz’in. Ölümü istemeye dek varan bir karamsarlık sarardı içini. Kapı tokmaklarından başlayarak banyo ve mutfak çinilerine dek rengini yitirmeye yüz tutmuş, kendi kendisi olmaktan çıkmış ne varsa, hepsini, her şeyi vimle, alüminyum teliyle siler, ovar, parlatmaya çalışırdı. Ovulan, parlatılan taş, çini, maden, kendi kendisi olmaya dönerse ne mutlu, dönmezse, eskisi gibi kalmakta direnirse, ya da bambaşka bir kişilikte çıkıverirse karşısına işte o zaman, tam o zamanlar, bir ağlama isteğine kapılırdı. “Nedir bu benim başıma gelen!” Bir dağ gibi yıkılırdı üstüne ev ve ağlardı.</p>

    <p class="paragraf">Bir hastalık olduğunu söylüyordu bunun, kocası. Bu ne biçim bir hastalıktır ki yakasını bu dertten sıyırabilmiş kadın yok gibidir mahallede. Bu mahallede bütün kadınlar sabahtan akşama dek kıyı bucak temizliği yaparlar evlerinde. Baygın düşene dek çalışırlar, yine de doymazlar. “Bir azgelişmişlik hastalığı!”</p>

    <p class="paragraf">“Cinsel” de diyor Bedri ya, Filiz buna inanmıyor. Her zamanki gibi “Toplumsal” dese daha çok inanacak. Burada cinselle toplumsal birbirine giriyor, karışıyor. Cinsel organlarında bir ısı yükselmesi, bir yaşlık, bir istek duyduğu olmadı hiç. Belki bir iki kez düşünde, hatta ileri aşamada. Ama ne ilgisi olabilir bunun durmadan ovmak, parlatmak, silmek isteğiyle!</p>

    <p class="paragraf">Filiz daha dünkü güler yüzlü havasını, bütün parlaklığını yitirmiş oturma odasından kaçarcasına mutfağa geçti. Orada da sinirine dokundu bütün o kap kacak. Daha yeni aldıkları havagazı ocağının düğmeleri bile bir tuhaf. Bir sırada değil sanki. Kimi içerde, kimi dışarda, kimi aşağıda, kimi yukarda. Çinilere tutturulmuş naylon çengellerden birine asılı rengi dönmüş bir beze uzanırken iri bir karafatmanın ayağının dibinden çöp tenekesine doğru fırladığını farketti. İrkildi. Böcek bir anda yok olmuştu ortadan. Boşuna kaldırdı çöp tenekesini, boşuna baktı musluk altı dolabının eşiğiyle yer mozaiği arasındaki kir dolmuş aralığa. Her yer pis ve çatlak! Her yerde görünmesiyle kaybolması bir olan böyle karafatmalar!</p>

    <p class="paragraf">Bir böcekle bile başa çıkamamak, her gün bin kez yenik düşmek, ezilmek şu avuç içi kadar evin altında midesini bulandırdı. Nerdeyse kusacaktı ki mutfaktan çıktı, yatak odasına geçti. Yatak geceden kaldığı gibi. Sarı perdeler kapalı. Perdeleri iki eliyle iki yana çekti. Camı da açtı, sokağa baktı karşıki apartmanın sağından görünen gökyüzüne kaldırdı başını. Deminki durgun hava, esintili, koşuşan bulutlarla açılıp kapanan morumsu bir havaya bırakmıştı yerini. “Boğaz şimdi deli gibi akar.” Tam üstümüzdeki dağ gibi bulutların, mahallenin üstünden yuvarlanarak geçen bulutların, uçları akçıllanıp gövdeleri morardı mı Boğaz’ın da dalgaları tepeden akçıllanır, ama gövde, asıl su, cıva gibi oynak, kurşun gibi ağır, mosmor kesilir ve deli bir ırmak gibi kabına sığmaz olur. İskele babasında ve yalının damında düşünen martı havalanır, yavrusunu yitirmişçesine bir avaza bağırmaya başlar. Ne var ki en çok böyle havalarda bir tuz ve iyot kokusu sarar mahalleyi. Bu sırada balkonlarda çamaşır kurutan kadınlar gökyüzüne avuçlarını açarak iri yağmur tanelerinin düşüp düşmeyeceğini kestirmeye çalışırlar. Daha tedbirlisi, bir koşu toplar çamaşırları, yollu yatak çarşaflarını, rüzgârda savrulan havluları ıslanmaya başlamadan önce.</p>

    <p class="paragraf">Filiz, uzun uzun kokladı havayı. “Neden bu böyle!” diye düşündü. Keder ve sevinç arası oynayan ibre, fırtına gösteren barometreler gibi keder çizgisine düşüp yaslandı mı artık ne yapsan nafile! Yarını belli olmayan, havanın sokağın verdiği sevinçten öte bir mutluluk getirmeyen yaşam bir yük kesilir böyle zamanlarda. Nedensiz bir çırpınış! Sökük dikmek, delik yamamak, yer silmek, kapı tokmağı parlatmak! İyi ama her şeyin bir sonu var.</p>

    <p class="paragraf">Bir yalnızlık içine düştü Filiz. Her günkü yalnızlığından öte bir yalnızlık. “Hiç olmazsa kadınlığını bilse, kadınlığını duysa! Ama ne ilgisi var!” Vücudu erkek istemiyor. Aklı bu dala su yürütecek gücün bir erkekte olduğunu söylüyor ona. Neden denemedi bugüne dek! Bedri bin kez aldatmıştır onu. Bedri’nin umurunda olmaz başka bir erkekle yatması. Uyansa, uyanabilse! Üstelik Bedri bu değişikliğin farkına varıp:</p>

    <p class="paragraf">— Sende bir değişiklik var, diyebilir.</p>

    <p class="paragraf">Birden aklına Yonca geldi.</p>

    <p class="paragraf">— Yonca! diye bağırdı.</p>

    <p class="paragraf">Yonca, mutfaktan bir çay bardağı tabağı almış, su koymuş içine, halının üstünde çıkartma çıkarıyordu.</p>

    <p class="paragraf">— Çıkartmamı çıkarıyorum anne!</p>

    <p class="paragraf">Yonca’nın elindeki kâğıt parçasında, yeşilli, sarılı, kırmızılı bir kelebek çıkartması var. Kâğıt daha yaş. Kelebeğin orası burası çıkarken kopmuş. Çevresinde ovalanmış kâğıt kırıkları. Yonca, böyle güzel bir kelebek çıkartmış olmanın coşkusu içinde. Varsın kelebeğinin kanatları bereli, burnunun iğnelerinden biri kopmuş olsun! Başını iki yana eğerek yaptığı işe bakıyor.</p>

    <p class="paragraf">Filiz birdenbire Yonca’nın eline vurdu:</p>

    <p class="paragraf">— Bak, dedi, suyu dökmüşsün, çıkartmayı da halıya ufalamışsın! Ben size ortalığı kirletmeyin demiyor muyum! Hangi birinize yetişeyim bilmem ki!</p>

    <p class="paragraf">Yonca eline yediği şamarın acısına aldırmadı. Sarsılarak annesinin yüzüne baktı. Ama Yonca’nın yerine, sanki şamarı yiyen kendisiymiş gibi Filiz ağlamaya başladı.</p>

    <p class="paragraf">— Nedir benim bu çektiğim! Günde bin sefer topluyorum, siliyorum, süpürüyorum, yine de ortalık pislik içinde.</p>

    <p class="paragraf">Göz ucuyla, yeşilli sarılı kırmızılı kelebeğe bakıyordu. Cansızdı kelebek, benzermiş görünse de gerçek bir kelebeğe hiç mi hiç benzemiyordu. İnsana hüzün veren bir şey vardı bu kelebekte. Belki ilk okuma kitaplarına, ilk defterlere çıkartıldığı ve yıllar sonra, günün birinde, yine öyle sarılı, yeşilli, kırmızılı karşımıza çıkıverdiği için.</p>

    <p class="paragraf">Yonca başını çıkartmasından kaldırmış annesine bakıyordu.</p>

    <p class="paragraf">— Annenin üzüleceğini hiç düşünmedin mi?dedi Filiz.</p>

    <p class="paragraf">Yonca, üstüne doğru eğilmiş annesinin birdenbire boynuna sarıldı, sonra daha demin duyduğu keyiften yorulmuş, bezmiş bir büyük insan edasıyla ayağa kalktı. Yine birden çocuklaştı:</p>

    <p class="paragraf">— Çişim var, dedi.</p>

    <p class="paragraf">Filiz, Yonca’nın donunu sıyırırken hâlâ ağlıyordu. Mutfağa geçti, pirinci haşlamak için çay ibriğine su doldurup ateşe oturttu. Tepsiye üç ölçü pirinç koydu, pencere ışığında ayıklamaya başladı.</p>

    <p class="paragraf">Deminki bulutlu hava değişmiş, esinti durmuştu. Filiz başını dışarı uzatmasa da anlıyordu bunu. Belli ki artık yaprak kıpırdamıyor dışarda. Boğaz daha bir süre köpürerek akar, sonra yavaş yavaş o da durulur.</p>

    <p class="paragraf">Tavanla döşeme arasında, daha çok döşemeye yakın bir yerde, alabildiğine sessiz, vızıltısız, hemen hemen kıpırdamadan, sonra birdenbire hızla sağa sola kaçarak bir iki sinek uçuyordu. Nerdeyse mutfaktaki saatin işlediği duyulacaktı. İşte bu boş ve sessizlik dolu zamanın arasından, uzaktan, çok uzaktan, belli belirsiz bir müzik duyuldu. Ağır bir parçaydı, Bedri’nin sevdiği cinsten bir şey. Kulak kesildi. İki parmağının arasında, pirinçten çıkardığı bir darı tanesi, gözleri bir noktada, dinledi. Yalnız olduğu için, dinlemekten de duygulanmaktan da çekinmiyordu. Oysa her zaman Bedri’nin, çocukları susturarak radyodan izlediği böylesi parçaların önünde hiçbir tavır takınmamayı yeğlerdi. El lambasının piline, fotoğraf makinesine, radyoya nasıl elini sürmezse, öyle uzaktan sessizce nasıl bakarsa onlara, bu dışardan getirildiği söylenen müziğe de öylesine uzak dururdu. Çok şey vardı elinin altında onun olmayan. Bir yabancılık ki değme gitsin! Bütün bu yabancılık duyduğu şeyleri kendinin yapabilmesi için gerekli gücü, atılımı bulamıyordu kendinde. Tam böyle olduğu da söylenemez. Güçsüzlükten çok utanca benzeyen bir duyguydu bu. Bir tokgözlülük belki de.</p>

    <p class="paragraf">Müzik uzaklaşmış ya da susmuş, oda yine eski sessizliğine dönmüştü. Filiz, pirinçleri tepsinin o yanından bu yanına nerdeyse tek tek geçirerek içindeki darıları, küçük taşları ayıklamayı sürdürürken, ateşe oturttuğu çay ibriğini birden anımsadı. Tepsiyi masaya bırakarak mutfağa geçti. Su fokurdamaya başlamıştı. Altını söndürdü. Saate baktı, durdu.</p>

    <p class="paragraf">— Ne var, ne oluyor kuzum!</p>

    <p class="paragraf">Yaşamı gerisinden bir yerden izlediğini anlar gibi oluyordu. Hiçbir zaman daha çoğunu istememişti, başkaldırmamıştı, elindekiyle yetinmesini bilmişti ama ne vardı elinde! Ne geçmişti eline şimdiye dek! Bir kazığın çevresinde boynundaki ip boyunca dönüp dolaşan koyun gibi üç adımlık bir yuvarlak içinde dönüp durmuştu. Bedri çakmıştı onu bu kazığa. Türlü açmazla, lafla, nedeni ilk bakışta belli olmayan bir tutumla, bir politika ile daha doğrusu, o çizmişti bu sınırı dört yanına. Karısının başka bir erkekle ilişkisine göz yumabilirmiş, hatta bunu körüklermiş gibi görünen bu adam, üstelik başka kadınlarla olan kendi ilişkilerini zaman zaman açığa vurmaktan çekinmiyordu. Filiz kıskanmıyordu ama bir kez kıskanıyormuş gibi davrandığı için artık bu kıskançlığı sürdürmek gerekiyordu sanki. Belki biraz da inandırmıştı kendini kıskandığına, kocasını sevdiğine. “Sevmek böyle mi olur!” diye geçirdi aklından. Yoksa bir oyun mu oynuyordu o da!</p>

    <p class="paragraf">Ayıklamasını bitirdiği pirinci naylon bir kaba boşaltarak üstüne sıcak suyu doldurdu. Bir kaşık tuz kattı içine. Bu pirinç az sonra pişecek, okuldan çocuklar gelecek, kalyeyi ve pilavı yiyecekler, sokakta oynayacaklar, ders çalışacaklar, çekişecekler, kavga edecekler, derken akşam olacak, Bedri ya gelecek ya gelmeyecek, gece olacak, uyanacak. Hep bu, hep bu!</p>

    <p class="paragraf">Pirincin yarım saat haşlanması gerekiyor. Daha öğleye vakit var. Daha çocukların okuldan dönmesine vakit var. Biri bulur gelmeleri. Bütün evi baştan başa silip süpürmek geçti içinden. Yatak odasına geçti. Yatağı düzeltirken, yandan, eğik, aynaya doğru döndü. Benzemiyordu kendine. Bambaşka biriydi aynadaki. Üstelik güzel biri. Birkaç kez aynadakiyle kendi arasında gidip geldi. Her seferinde iki ayrı izlenim. Bunlar birbirine ne zaman tıpatıp benzer!</p>

    <p class="paragraf">Yonca içeri girdi.</p>

    <p class="paragraf">— Anne kapının önünde oynayayım mı?</p>

    <p class="paragraf">— Oyna ama uzaklaşma kapının önünden.</p>

    <p class="paragraf">Tam Yonca çıkmıştı ki kapı çalındı. Filiz kapıyı açıp da karşısında Madam Seta’yı görünce gözlerine inanamadı. Yakası beyaz tenteneli siyah, eski bir giysi vardı üstünde. Ayağındaki atkılı kara iskarpinler topuklarından dışa doğru yamulmuştu. Filiz’in duraksadığını gören kadın:</p>

    <p class="paragraf">— Bir dakika rahatsız edebilir miyim? diye sordu.</p>

    <p class="paragraf">— Buyrun, dedi Filiz, biraz şaşkın.</p>

    <p class="paragraf">Madam Seta kapının önünde ayakkabılarını çıkarmak istedi ama Filiz bırakmadı.</p>

    <p class="paragraf">— Ortalık kir pas içinde.</p>

    <p class="paragraf">Kadın pabuçlarını çıkarmaktan vazgeçerek salona doğru yürüdü.</p>

    <p class="paragraf">— Şöyle buyrun! dedi Filiz.</p>

    <p class="paragraf">“Besbelli para isteyecek, tam buldu adamını!”</p>

    <p class="paragraf">Madam Seta kanepenin karşısındaki koltuğa zorla oturdu. Filiz de karşısına geçti.</p>

    <p class="paragraf">— Sefa geldiniz, dedi.</p>

    <p class="paragraf">— Sefa bulduk, dedi Madam Seta.</p>

    <p class="paragraf">Biraz durduktan sonra:</p>

    <p class="paragraf">— Birbirimizin çok yabancısı değiliz, değil mi? diye sordu. Buraya gelmeye belki cesaret edemezdim, ama ne bileyim, bir sevgi beslerim size karşı. Bambaşka bir haliniz vardır sizin. Merhametli bir insan olduğunuz bellidir.</p>

    <p class="paragraf">Dili çalmadan, tane tane ve alçak sesle konuşuyordu. Vücuduyla bütün koltuğu doldurmuş, küçük, yorgun ve yaşlı ellerini iri göğsünün üstüne kavuşturmuştu. Sağ elinin serçe parmağında gümüş ince bir halka vardı. “Eski bir yüzük, diye düşündü Filiz. Çok eskiden beri parmağında ki şişmanladıkça gömülmüş etine.”</p>

    <p class="paragraf">— Size bir kahve pişireyim, dedi Filiz.</p>

    <p class="paragraf">— Çok iyisiniz, dedi Madam Seta, ama kahve içemiyorum. Çarpıntı yapıyor. Kalp yetersizliği var.</p>

    <p class="paragraf">Durdu.</p>

    <p class="paragraf">— Dedikoduları duydunuz herhalde, diye ekledi.</p>

    <p class="paragraf">— Hangi dedikoduları?diye sordu Filiz.</p>

    <p class="paragraf">— Güya bir kör bulmuşuz. Ben, kızım Anais, nişanlısı ayakkabıcı Ahmet Efendi, sokak sokak dolaşıp dileniyormuşuz.</p>

    <p class="paragraf">— Sizin de aralarında olduğunuzu bilmiyordum, dedi Filiz.</p>

    <p class="paragraf">— Gördünüz mü! Demek duydunuz. Ama yoksulla uğraşmak en büyük günahtır. Tanrı yoksulları sever, sevdiği için de gücüne gider. Aç kalan insan dilenir, ayıp değil. Benim kocam Fransız lisesinde matematik öğretmeniydi. Bir taneydi eşi emsali arasında. Parmakla gösterirlerdi. Nasıl da iyi, merhametli bir adam, anlatamam. Sokak bilmez, içki kumar bilmez, beş kuruş kazansa, eve, çoluğuna çocuğuna getirir. Sonra bilgisi! Derya gibiydi bilgisi. Yalnız matematikçi değil, iyi bir mühendisti de. Çok icatlar yaptı ama bizde böyle işler göze batar. Halimiz vaktimiz iyiydi. Moda’da oturuyorduk kirada. Hani bildiniz mi tam Saint-Joseph Lisesi’nin karşısından bir sokak sapar, işte o sokağın öbür başında beyaz boyalı bir evde otururduk kirada. Ev dersem, köşk yavrusu. Geçenlerde geçtim oralardan da yüreğimin ucu sızladı. Ama düşmez kalkmaz bir Allah. İki çocuğu bıraktı da gitti bu dünyadan.</p>

    <p class="paragraf">Matmazel Anais’ten başka çocuğunuz var demek!</p>

    <p class="paragraf">Madam Seta göğüs geçirdi:</p>

    <p class="paragraf">— Var ama kaç para eder!</p>

    <p class="paragraf">— Paranoya, dedi. Girer çıkar. Üzüntüden oldu yavrucak. Bir gün üstüme yürüdü, sen benim kâğıtlarımı karıştırıyorsun, beni polise gammazlıyorsun, diye. İtti beni banyoya soktu. Elinde bir lobut. Hani cimnastik yaparlar, onunla vurdu bacaklarıma, kollarıma. Gözleri dönmüş bir tuhaf bakar. İşçi Partisi’ne girmişti. Oysa kimin umurunda, ister o partiye gir, ister bu partiye. Ama bu evham getirmiş nasıl olduysa...</p>

    <p class="paragraf">Elini güçlükle kaldırarak başının yanında çevirdi:</p>

    <p class="paragraf">— Anlıyorsunuz ya, paranoya. Bir adam vardı, kırpık bıyıklı, hiç sevmezdim ama ne denir, oğlan seviyor, her akşam gelir. Kitap, kitap, kitap... Kapanırlar, okurlar. Hep solcu kitaplar. Marx, Lenin, hep böyle şeyler. Gençlik işte. Size mi kaldı dünyayı düzeltmek!</p>

    <p class="paragraf">— Şimdi nasıl oğlunuz? diye sordu Filiz.</p>

    <p class="paragraf">— Yine içerde, dedi Madam Seta, içerde dersem Bakırköy’de. Ne anlatıyordum. Bu beni banyoya kıstırıp kollarıma bacaklarıma lobutla vurmaya başlayınca korktum, yalvarmaya başladım. Baktım öldürecek beni. Kendim için değil, inan olsun, onun için. Katil olacak, ana katili olacak. Tanrı yazdıysa bozsun. Oğlum sen hastasın, dedim. Hasta değilim, dedi. Sen beni gammazlıyorsun, dedi. İşbirlikçi, dedi. Hiç duymamışım bu sözü o zamana dek. Baktım olacak gibi değil, rahmetli Artin’in bir arkadaşı vardı, doktor, kalktım ona gittim. Durumu anlattım. Bu çocuğu hemen bir kliniğe yatırmak gerekli, dedi. Kendiliğinden gider mi hiç! Hasta olduğunu bile kabul etmez. Bir polis emeklisi vardı, yakın otururdu o zamanlar bize. Bereket o bir akıl verdi. Bir dilekçe yazdı kaymakamlığa. Can tehlikesi vardır, bir kliniğe yatırılması gerekir, diye yazdı. Götürdüm kaymakamlığa oğlandan habersiz gizlice verdim. İki gün geçti geçmedi, iki polis dayandı kapıya, yaka paça götürdüler. Bir bakışı vardı giderken...</p>

    <p class="paragraf">Madam Seta yaşlanan gözlerini elinin tersiyle sildi.</p>

    <p class="paragraf">— İlkin üç ay yattı. Haftada iki kez taşındım Bakırköy’e. Koğuş doktoruyla konuştum. Burada buna iğne yapmazlar, dedi, iğne yapmayınca da iyi olmaz. İğne yapılırsa iyi olur mu,dedim... Düzelir ama hiçbir zaman iyi olmaz, dedi. Tuttum bir reçete yazdırdım, bütün iğnelerini aldım, götürdüm çocuğa, verdim, bunlara bakan bir gardiyan var ona, eline de bir elli lira sıkıştırdım, Tanrı aşkına bu iğneleri bu çocuğa yap, dedim. Çocuk bana dargın, benimle konuşmaz. Yüzümü görmek istemez. Sen beni polise verdin, diyor da başka bir şey demiyor. Ana yüreği, dayanır mı! Çok çektim, çok! İnsan bu dünyaya çekmek için gelir. Tanrı insanları acı ile dener. Bir fideliktir burası. Cennet Bahçesinin fideliği. İyi fideyi kötüsünden bu dünyada ayırt eder Tanrı. Onun için, ne kadar çekersem çekeyim, gücenmem, şükrederim.</p>

    <p class="paragraf">Durdu, gözlerini çevrede dolaştırdı, sonra Filiz’e dönerek:</p>

    <p class="paragraf">— Ben bunları anlatmak için gelmedim size. Ama lafı açıldı mı anlatmadan edemiyorum.</p>

    <p class="paragraf">Yine durdu. Kararsızdı.</p>

    <p class="paragraf">— Bedri Bey gazetede çalışıyor, belki gazeteye yazar, bir faydası dokunur, diye düşündüm. Şimdi gazeteler yoksullara arka oluyor. Dertlerini, sıkıntılarını yazıyorlar. Bir faydası dokunuyor mu bilmem! Ev sahibi bizi evden attırmak için bahane arıyor. Bugün dilendiğimizi uydurdu, yarın orospuluk ettiğimizi söyler. Kirayı arttırabilsek, biz de herkes gibi oluruz. Sadakayla yaşamak ayıp değil. Eski evliyalar, azizler sadakayla yaşarlardı.</p>

    <p class="paragraf">— Ne kadar kira veriyorsunuz? diye sordu Filiz.</p>

    <p class="paragraf">— Beş yüz, diye cevap verdi Madam Seta. Eski kira. Hiç olmazsa sekiz yüze çıkarmalıyız ki ev sahibi dırıltı etmesin. Vardı beş on kuruşumuz, kaptırdık. Rahmetli beyim Artin’in ölümünde topluca bir para geçti elimize. Başımızı sokacak bir kat almak için bir müteahhitle anlaştık. Elimizdeki avucumuzdakini verdik. Benim oğlan daha o zamanlar hastalanmamıştı. Noterden senet yaptık, bilir miyiz! Adam, bizim gibi böyle bir sürü insanla daha anlaşmış. Bir katı on kişiye birden satmış. Ortadan kayboldu. Benim diye gösterdiği yapının onun olmadığı, eniştesinin olduğu anlaşıldı. Eniştesine gittik, sizin benimle bir anlaşmanız var mı, diye sordu. Ne denir! Mahkemeye verdik, haklı çıktık haklı çıkmasına ya, anlamam ki, ne katı alabildik, ne de paramızı. Avukat para ister. Bizde elde avuçta kalmadı. Ortalık ateş pahası, beğenmediğim kabak sekiz lira.</p>

    <p class="paragraf">— Güç, dedi Filiz.</p>

    <p class="paragraf">— Güç, dedi Madam Seta. Dedim ya Bahçıvan sınar bizi. Alsa emanetini de kurtulsak.</p>

    <p class="paragraf">— Kızınızın nişanlısının size bir faydası dokunmuyor mu?</p>

    <p class="paragraf">— Dokunuyor, dokunuyor dokunmasına ya, devede kulak. İyi bir adam ama onun da bin türlü derdi var. En başta içki. İçki ekmekten önde gelir onun için. İçkisinden artarsa verir. Ne var ki içkiden geriye bir şey artmaz. İlkin pansiyoner olarak girdi eve. Anais’le anlaşmışlar.</p>

    <p class="paragraf">— Kızınızdan daha genç galiba, dedi Filiz.</p>

    <p class="paragraf">— Bir iki yaş küçüktür. Bir iki yaş dersem, var bir beş altı yaş. Kızım otuz altısını sürüyor. O da talihsizin biri. Evlenemedi bir türlü, evde kaldı. Morali bozuldu, hırçınlaştı. Gece gündüz ağlar. Bir yandan göz nuru döker sabahlara kadar. Gözleri bozuldu ağlamaktan.</p>

    <p class="paragraf">— İş mi işliyor Matmazel Anais?</p>

    <p class="paragraf">— Bluz örüyor konfeksiyonculara. O simli yünler var ya, onlarla işte. Ben de yardım ediyorum ama benim yaptığımı beğenmiyor. Artisttir Anais. Hep kendi icadıdır motifleri. Resim yapardı eskiden yağlıboya, sonra bıraktı. Bir bluz bugün konfeksiyoncuda beş yüz lira. Ama biz veriyoruz toptancıya yüz yetmiş beş liradan... Bu adam çıkınca, nişanlısı, düzelir gibi oldu Anais. Çok kötüydü yoksa. Sevdi adamı. Bıraktık. Bırakmasak kuruyup gidecek. Eve aldık pansiyoner gibi. Bir ay, iki ay, bir yıl, iyi. Bir yıl sonra başladı gece gündüz içmeye. Başladı dövmeye kızı. Kız bitti, sıra bana geldi.</p>

    <p class="paragraf">— İyi bir adama benzer, böyle kadın döveceği aklıma gelmezdi, dedi Filiz.</p>

    <p class="paragraf">— Bizim de aklımıza gelmezdi. Aklımıza gelmeyen başımıza geldi. İçkisine karışmazsan, damarına basmazsan kötü adam değil... Ama ben derdimi dökmeye gelmedim size. Acaba Bedri Bey’in elinden bir şey gelmez mi? Hani dert köşeleri var gazetelerde.</p>

    <p class="paragraf">— Bilmem bir faydası dokunur mu!</p>

    <p class="paragraf">— Belki ev sahibi korkar. Sahipsiz buldu bizi, bindikçe biniyor dalımıza. Asıl derdi köpeklerle kediler. Kendisi hacıdır. İnebolulu bunlar. Takacı. Kaç tane apartmanı var, gecekondusu var. Köpeklere düşman. Bilirim, Müslümanlar temiz saymazlar köpeği. Namaz kılınmaz köpeğin girdiği evde. Ama her dinde sevgi var, acımak var. Reksi, büyük köpeğim on beş buçuk yaşında. Tıknefestir, yürüyemez. Elime şu kadarcık geldi. Emzikle besledim, ortaya çıkardım. Nasıl tutarım da sokağa bırakırım, götürürüm veterinere de öldürün bunu derim! Onunki de can. Ötekiler onun çocuklarıdır, torunları. Kendi aralarında ürediler. Dağıttığımızı dağıttık, dağıtamadığımız evde kaldı. Şimdi kimse köpek istemiyor.</p>

    <p class="paragraf">— Ya kediler! dedi Filiz.</p>

    <p class="paragraf">— Sevmem kedi milletini. Atamam yine de. Bir lokma ekmek vermeden edemem. Ne var ki hem nankör, hem çok ahlaksız bir soydur bu kedi soyu. Evde bir kedi vardır, erkek, hiç dişi kedilere yanaşmaz.</p>

    <p class="paragraf">— Anlamadım, dedi Filiz.</p>

    <p class="paragraf">— Tıpkı kimi insanlar gibi. Homodur, pededir. Mahallenin bütün erkek kedileri üstünden geçer. Sütü bozuk.</p>

    <p class="paragraf">Sonra içini çekerek ekledi:</p>

    <p class="paragraf">— Tanrının işine akıl ermez!.. Acaba Bedri Bey bize bir şey yapamaz mı, kurtaramaz mı bizi bu ev sahibinin belasından?</p>

    <p class="paragraf">— Söyleyeyim ama hiç sanmam, dedi Filiz. Anlayamadığım bir şey var. Tutalım ki dileniyorsunuz, dileniyor diye kiracı evden çıkarılır mı!</p>

    <p class="paragraf">— Değil mi ama!</p>

    <p class="paragraf">— Maksadı sizi rahatsız etmek, canınızdan bezdirmek.</p>

    <p class="paragraf">— Ne kadar bezdirmek istese yine de bu dünyada çeken bir şey var. Sabah güneş doğarken bir çay pişiririm kendime, otururum mutfak penceresinin önüne, görünen her şeye bakarım. Çok şey görünmez bizim pencereden, bir bayır, üstü ot. Düşünürüm otları tek tek. Bir ot öbür ota benzemez. Otların arasından görünen toprağı, çakılları, kum tanelerini, bunların arasında kaynaşan irili ufaklı böcekleri düşünürüm. Çok baktım toprağa ben. Gideceğimiz yer orası. Onun için bilirim toprakta olan biteni. Hep boğaz derdi ve çiftleşme. Canlılar, ölümlü olduklarını bildikleri için mi nedir, üremek isterler durmadan. Ama kolay değildir iki canlının birbirine sokulması. Tanrı onlara bir sevgi vermese yanaşmak istemezlerdi birbirlerine. Çirkindir, korkunçtur böcek. Kıskaçları, kabukları, gözleri, kollarıyla korkunçtur böcek. Ancak sevgi göze aldırır yanaşmayı.</p>

    <p class="paragraf">Filiz canlıları birbirine çeken gücü, tutkuya dönüşen o üreme içgüdüsünü düşünüyor. Sonuç nasıl olursa olsun, iyi ya da kötü, bir kadını erkeğe, önüne geçilmez bir dürtü ile iten güçten başka nedir aşk! Ya bizler böcekler kadar da yaşamıyor muyuz?</p>

    <p class="paragraf">Birden bir zil sesi.</p>

    <p class="paragraf">— Kapı çalınıyor, dedi Madam Seta. Ben gideyim artık.</p>

    <p class="paragraf">— Gitmeyin, dedi Filiz, bu saatte bana kimse gelmez! Bir şey istiyordur biri.</p>

    <p class="paragraf">Kapıya gitti. Lebibe kapının ağzındaydı. Kaşıyla gözüyle oturma odasını gösteriyordu. Ayaklarını paspasa silerek girdi. Pencereden görmüştü Madam Seta’nın geldiğini besbelli. Filiz Lebibe’yi Madam Seta’ya tanıttı:</p>

    <p class="paragraf">— Lebibe Hanım, komşumuz. Madam Seta.</p>

    <p class="paragraf">Lebibe hiç sesini çıkarmadı. Kanepeye Filiz’in yerine oturdu.</p>

    <p class="paragraf">— Sabahleyin söylemeyi unuttum şekerim, dedi, Kadıköy’de, Altıyolağzı’nda çok iyi bir terzi daha var. Yengem diktiriyor. İstersen onun adresini de verebilirim sana. Daha derli toplu bir terzi bu.</p>

    <p class="paragraf">— Ben öyle çok iyisini istemiyorum, dedi Filiz, Üsküdar’daki bana yeter.</p>

    <p class="paragraf">Madam Seta kıpırdamadan oturuyor, Lebibe’ye bakıyordu.</p>

    <p class="paragraf">— Lebibe Hanım sizin üstünüzde oturuyor, değil mi? diye sordu.</p>

    <p class="paragraf">— Bakıyorum nerde oturduğumu biliyorsunuz, dedi Lebibe.</p>

    <p class="paragraf">— Küçük yer, dedi Madam Seta, herkes birbirini tanıyor.</p>

    <p class="paragraf">— Ben de sizi iyi tanıyorum, dedi Lebibe.</p>

    <p class="paragraf">— İçimizi dışımızı da bilirsiniz öyleyse.</p>

    <p class="paragraf">— Küçük yer, dedi Lebibe.</p>

    <p class="paragraf">— Dilendiğimizi de biliyor musunuz?</p>

    <p class="paragraf">— Evet.</p>

    <p class="paragraf">— Temizliğe gelen Kezban mı söyledi?</p>

    <p class="paragraf">— Evet.</p>

    <p class="paragraf">— İnsanın avuç açacak kerteye gelebilmesi için başının çok darda olması gerek, dedi Madam Seta. Vermek ne kadar iyiyse, almak da o kadar iyidir. Vermek almakla tamamlanır. Alçakgönüllülükten daha güzel ne var!</p>

    <p class="paragraf">— Ama, dedi Lebibe, araya bir kör sokup insanların acıma duygusunu sömürmek yakışık almaz.</p>

    <p class="paragraf">— Sadaka almak için köre acındırmazsanız kendinize acındıracaksınız. Bunu ben de beğenmiyorum, dedi Madam Seta.</p>

    <p class="paragraf">— Dilendiğinizi gizlemiyorsunuz demek!</p>

    <p class="paragraf">— Benim bir şeyden haberim yok. Hiçbir şeyi de gizlemiyorum. Anais ve nişanlısı bu işi benden habersiz yaptılarsa vebali boyunlarına.</p>

    <p class="paragraf">Kalktı:</p>

    <p class="paragraf">— Ben gideyim artık, dedi.</p>

    <p class="paragraf">Filiz’e döndü:</p>

    <p class="paragraf">— Size niçin geldiğimi ben de iyice bilmiyorum, dedi. Belki size duyduğum sevgi getirdi beni buraya.</p>

    <p class="paragraf">Geldiği gibi çıktı gitti. Filiz bir ara baktı arkasından, sonra gelip Lebibe’nin yanına oturdu. Lebibe:</p>

    <p class="paragraf">— Bal gibi dilenmişler şekerim, dedi. Bu kadının da haberi var.</p>

    <p class="paragraf">— Bilmem!</p>

    <p class="paragraf">— Bu kadar açıkgözlülük insanın sinirine dokunuyor. Niçin gelmiş buraya! Belki para istemek için. Ben olsam almazdım içeri.</p>

    <p class="paragraf">— Zavallının biri, dedi Filiz.</p>

    <p class="paragraf">Sözü değiştirmek için:</p>

    <p class="paragraf">— Bu yıl bir yere gidecek misiniz? diye ekledi.</p>

    <p class="paragraf">Oysa Lebibe söylemişti, biliyordu gideceklerini.</p>

    <p class="paragraf">Bir kooperatif işi vardı Lebibelerin. Ege’de deniz kıyısında bir yer almışlardı. Karışık bir iş. Öncüler, aracılar vardı. Para yiyorlardı durmadan. Bir site kuruluyordu ama ilgili bakanlıkla derde girmişti başları. Kendi aralarında yaptıkları parselasyon onaylanmıyordu bakanlıkça. Mantar gibi dinlenme köyleri bitiyordu kıyılarda. İstanbul’un, İzmir’in, Ankara’nın kalburüstü kimseleri, yabancılar vardı işin başında. Hırsızlık, yolsuzluk, dalavere dersen gırla. Durdurulmuştu şimdilik denizden yüz metre içeriye doğru her türlü konut yapımı. Ama kodamanların payı vardı bu kıyı arsalarında. Bu yüzden inanmıyordu Lebibe yasaların uygulanabileceğine.</p>

    <p class="paragraf">— Hem, diyordu, şimdiye dek alınmış iskân müsaadeleri geçerli. Bizim bitti bitecek, yakında gideriz.</p>

    <p class="paragraf">Kalktı:</p>

    <p class="paragraf">— İşlerin vardır, dedi, ben gideyim.</p>

    <p class="paragraf">O da çıkıp gitti. Yalnız kalmıştı Filiz. Öğle yemeğini, okuldan gelecek çocukları, sokakta oynayan Yonca’yı düşündü. Kapının önüne çıkıp seslendi:</p>

    <p class="paragraf">— Yonca, Yonca! Yeter artık, gir içeri!</p>

    <p class="paragraf">Yonca elleri ardında, seksek oynayan kendinden kabaca kızları seyrediyordu. Çağırıldığını duyunca öfkeyle ellerini iki yanına açtı, ağlamaklı, annesine döndü:</p>

    <p class="paragraf">— Az daha oynayayım, anne! diye bağırdı.</p>

    <p class="paragraf">Tanrı bilir ya, onu oynatmıyordu bu koca kızlar. Çocuk işte! Oynamasa da seyretmesi bile hoşuna gidiyor. Seyretsin varsın! Filiz sesini çıkarmadan içeri girdi. Lebibe terslemek için gelmişti Madam Seta’yı. Duramamıştı yukarda. Düşman kesilmişti bu kadına herkes. Oysa bahtsızın, yoksulun, zavallının biri.</p>

    <p class="paragraf">Bire bir buçuk hesabıyla pirinç suyunu koydu alüminyum bir tencereye, ateşe oturttu. Tuz aldı tahta kaşıkla tuz kabından, silkeleyerek boşalttı tencereye. Bedri’nin Amerikan pazarlarından alıp getirdiği bir et suyu komprimesi attı içine. Alman malıydı, Knorr marka. Herhalde Almanya’dan gelen işçiler satıyorlar. Kim bilir, belki de bütün o sigaralar, elektrikli tıraş makineleri, giyim ve süs eşyaları gibi kaçak maldır bu da. Yine Bedri getirmişti ilkin bunlardan birkaç tane eve. İnanmamıştı Filiz bir işe yarayacaklarına. Bu hapın içine et olarak, et suyu olarak ne sığar! Ama bir kez deneyince şaşırıp kalmıştı. Bir şehriye çorbası pişirmişti, hiç unutmuyordu, bayağı et suyuyla pişmiş gibi lezzetli olmuştu. Lezzeti veren et suyu değil, koku. Tıpkı naylon torbalarda satılan, ağızda şeftali, çilek, limon tadı bırakan kokulu şekerler gibi. İçine çilek, şeftali, limon koymuyorlar ya, bir koku damlatıyorlar, hepsi o kadar. Bunun da içine et suyu esansı damlatıyorlardır. Tuhaf bir icat doğrusu! Doyurmasa da, beslemese de avutuyor. Müslümanlık, Türklük, azgelişmişlik, Batı uygarlığı bir yarışa kalkıyor, bu üstünde inek kafası resmi olan hap kadar paketin alüminyum kâğıdını yırtarken. Batı uygarlığı önde götürüyor yarışı. Ama aldatmaca imiş, varsın olsun! Bir orostopolluk olsa da işin içinde pilavın tadını değiştiriyor ya! Yine de Filiz’in içinde bir yer var ki inanmıyor, kuşkuda, pusuda. Yarım kilo buz gibi dana etini tencereye koyup kaynatmak, suyuna pilav pişirmek, etini sövüş olarak yemek varken, sen tut et suyu esansıyla oyalan! Paranın gözü kör olsun! Çoluğun çocuğun nafakasıyla oynayanlar unmasın!</p>

    <p class="paragraf">Pilav suyunun kaynamasını beklemek için oturma odasına geçince, Bedri’nin masanın üstüne bıraktığı gazete gözüne ilişti. Yine karışıklıklar olmuş, iki kişi ölmüş, birçok insan yaralanmış, altmış kişi tutuklanmış Diyarbakır’da. Ölenlerden birinin resmi var. Gencecik bir çocuk. Yüzünde boydan boya uzun bir bıyık. Saçları özenle taralı. Gözlerinin açık renk olduğu belli. Üstte bir köylü kadın, anası dövünerek ağlıyor. Bıraktı gazeteyi içi ezilince, pilav tenceresinin başına gitti. Resim mutfağa kadar geliyor peşinden. Öldürülen, uzun, boydan boya bıyıklarıyla arkasında, bir şeyler söylemek ister gibi. Vah yavrum!</p>

    <p class="paragraf">Türkiye’de bu sırada birtakım kanlı olaylar sürüp gitmektedir.</p>

    <p class="paragraf">6 Haziran-Tüm Öğretmenler Birleşme Dayanışma Derneği Sakarya Şubesi saymanı Hikmet Demir, bilinmeyen dört kişinin açtığı ateş sonucu öldürülmüş, şube başkanı Sedat Ege, üye Hüsamettin Aygün ile Sedat Ege’nin Almanya’da çalışan kardeşi Ahmet Ege ağır yaralanmıştır.</p>

    <p class="paragraf">10 Haziran-Sivas İlköğretmen Okulu öğretmenlerinden Ayla Vişne, komando olarak bilinen bir öğrencisinin saldırısına uğradığı için Sivas’tan uzaklaşmıştır. Can güvenliğinin kalmadığını bildiren Vişne’ye Sivas valiliğince izin verilmiştir.</p>

    <p class="paragraf">16 Haziran-İzmir’de bugün başlayacak uyarı direnişine altmış bin işçi katılacak. İş çevreleri genel direnişi engellemek için büyük çaba harcıyor.</p>

    <p class="paragraf">18 Haziran-İstanbul’daki çeşitli devrimci kuruluşlar adına bir basın toplantısı düzenleyen İstanbul Yüksek Öğrenim Kültür Derneği yöneticileri, geçtiğimiz pazar günü Aksaray Geçidi’nde arkadan bıçaklanan Emir Ünalan adlı öğrencinin durumu hakkında bilgi vermişlerdir.</p>

    <p class="paragraf">18 Haziran-Şavşat Lisesi öğretmenlerinden Hasan Şimşek gece yarısından sonra evine giderken kimlikleri bilinmeyen zorbalarca dövülmüştür. Artvin hastanesine kaldırılan ve komaya girmeden önce:“Şimdilik beni bırakın, sonra her şeyi anlatırım. Beni dövdüler,” diyebilen öğretmen daha sonra ölmüştür. Ölüm raporunda: “Darp sonu ölüm. Kulak arkasında darp izi. Başın arkasında yara. Dirseklerde sıyrık. Bacaklarda morartı. Sağ gözkapağı kapanmış,” denilmektedir.</p>

    <p class="paragraf">21 Haziran-İlerici gazeteler okuduğu için önceki gün tehdit edilen, daha sonra da komandoların saldırısına uğrayarak bir arkadaşıyla birlikte bıçaklanan on yedi yaşındaki genç, üst dudağı parçalandığı için zorlukla konuşuyor, bir kürek darbesi yediği için boynunu oynatamıyor.</p>

    <p class="paragraf">21 Haziran-Yusuf Ayton adlı bir işçi, devrimci yayınları okuduğu için bıçaklanmıştır. Hava bakım ikmal merkezinde işçi olarak çalışan Aytop, önceki akşam saat on dokuz sıralarında Cebeci Stadyumu’nun yanından geçerken, önüne çıkan iki kişi elindeki gazeteyi işaret ederek: “Ver şu gazeteyi!” demişlerdir. Aytop’un: “Beni birine mi benzettiniz?” diye sorması üzerine, işçiyi sağ böbreğinin üzerinden bıçakla yaralayarak kaçmışlardır.</p>

    <p class="paragraf">22 Haziran-20 Haziran sabahı saat on sularında Necatibey Caddesi durağında okul otobüsünden inen Haşim Aydıncan, Yunus Gökçe, Kenan Erek’in Orta Doğu Teknik Üniversitesi Hazırlık Okulunda okumakta olan komandolardan Haluk Akıncı tarafından bıçakla yaralandığı bildirilmekte, olayın tertip olduğu öne sürülmektedir.</p>

    <p class="paragraf">Ayrıca yakın tarihte, Bolu’nun Gerede ilçesinde bir miting düzenleyen Halk Partisi’ne ve liderlerine karşı saldırıya geçilmiştir. Olaylara tanık olan gazeteciler durumu şöyle anlatıyorlardı:</p>

    <p class="paragraf">Miting günü, Halk Partisi Başkanı Bülent Ecevit’in de içinde bulunduğu otobüs ilçeye girer girmez, bir yurttaş arabanın penceresine uzanarak:</p>

    <p class="paragraf">— Sayın Ecevit, ilerlemeyin, sizi taşlayacaklar, demişti.</p>

    <p class="paragraf">Otobüs, Cumhuriyet Alanı’na doğru yol alırken taş yağmuru başlamıştı. Millî Selamet Partisi’nin merkezi önünde çember sakallı ve yeşil bereli kimseler, taş, sopa ve şişelerle saldırıya geçmişlerdi. Kalabalık, bir avukatın yazıhanesi altında birikmişti. Alanın tam karşısındaki caminin yanındaki yoldan bir başka kalabalık Ecevit’in konuşacağı kürsüye doğru ilerlemişti.</p>

    <p class="paragraf">Ecevit konuşmaya başlayınca saldırı gücünü arttırmıştı. Cumhuriyet Alanı bir anda ana baba gününe dönmüştü. Caminin bahçesinden de taş atılıyordu. Bu arada ilk tabanca sesi duyulmuştu. Bunun üzerine Ecevit’in polislerinden biri de havaya ateş etmişti. Taşlar, sopalar, çiviler Ecevit’in çevresine yağmur gibi yağmaya başlamıştı. Muhalefet lideri saldırganların üstüne yürümüş, sonra hükümet konağına gitmişti. Saldırganlar ise caminin içinde ve alanın karşısında beklemekteydiler. Kaymakam vekiline suçluların niçin yakalanmadığı sorulduğunda:</p>

    <p class="paragraf">— Hangi güçle! diye cevap vermişti.</p>

    <p class="paragraf">Durum Bolu valisine bildirilmiş, ancak vali üç saat sonra olay yerine gelmişti.</p>

    <p class="paragraf">Ecevit ve arkadaşları olay yerinden ayrılıp Karabük’e gitmişlerdi.</p>

    <p class="paragraf">Bundan birkaç gün önce Erzurum’da, Ankara Dostlar Tiyatrosu’nun oynadığı bir oyunu protesto etmek için Havuzbaşı denilen semtte toplanan komandoların: “Bu komünist oyunudur, oynatmayacağız. İçerde Lenin’in doğum günü kutlanıyor,” gibi sözlerle saldırıya geçtikleri ve güvenlik kuvvetleriyle çatıştıkları bildiriliyordu. Polislerden beş, halktan ve gazetecilerden on dört kişi yaralanmıştı.</p>

    <p class="paragraf">Bunun ardından Diyarbakır olayları patlak vermiş, Millî Hareket Partisi lideri Alpaslan Türkeş’in bu ile gelişi sırasındaki kargaşalıklarda altmış iki kişi gözaltına alınmış, bir er ve iki kişi ölmüş, üç polis, yedi kişi ağır yaralanmıştı. Güvenlik kuvvetlerine başvurup çocuklarının iki günden beri kayıp olduklarını ileri süren kimseler vardı.</p>

    <p class="paragraf">Diyarbakır’daki kanlı olaylar, Türkeş’in uçakla alana inişi sırasında başlamış, Atatürk anıtı önündeki konuşma kürsüsünün çevresinde toplanan on bini aşkın yurttaşla Türkeşçi komandolar arasında sürüp gitmişti. Kalabalığın: “Katil Türkeş, bağımsız Türkiye, kahrolsun faşistler, devrimci ölür, devrimler ölmez!” diye bağırdıklarını yazıyordu gazeteler. Üç yüzü aşkın polis, devrimcilerle komandolar arasına girerek sonunda çatışmayı önlemişlerdi. Bir yandan atılan kurşunlar, bir yandan yağan taş ve şişeler ortalığı bir savaş alanına çevirmişti. 47. Piyade Alayı erlerinden Kâmil Karadağ, Atatürk anıtının karşısındaki Millî Hareket Partisi il örgütünden atıldığı söylenen bir kurşunla yaralanmış, hastaneye götürülürken yolda ölmüştü. Olayların yarı yarıya yatışmasından sonra Türkeş konuşmak istemişse de halk yeniden harekete geçmiş ve onu konuşturmamıştı. Olaylar gece de sürmüştü. Kimi gruplar bir polis arabasını, Millî Hareketçilerin beş otomobilini, iki polis kulübesini ve iki motosikleti benzin ve gaz dökerek yakmışlardı. Olaya Diyarbakır Devlet Güvenlik Mahkemesi el koymuş, sıkı güvenlik tedbirleri alınmış, kent helikopterlerle havadan taranmıştı.</p>

    <p class="paragraf">Bir kısım gazetelerin ve Halk Partisi liderinin sözlerine bakılırsa baştaki yöneticiler kışkırtıcı ajanlar eliyle çıkarıyorlardı bu olayları.</p>

    <p class="paragraf">Filiz tam pilavı demlemişti ki çocukların geldiğini duydu. Kapıyı açınca hışım gibi daldılar içeri. Muhtar baştaydı yine. Daha çantasını elinden bırakmadan:</p>

    <p class="paragraf">— Anne karnım açlıktan zil çalıyor! diye bağırdı.</p>

    <p class="paragraf">— Anne benim de karnım acıktı, dedi Sermet.</p>

    <p class="paragraf">Muhtar mutfağa girdi, ekmek kutusundan ekmeği kaptığı gibi iri bir kabuk kesti kemirmeye başladı. Sermet bu hoyratlığa adım uydurmak istercesine kapıları vurarak odadan odaya girip çıkıyor, Yonca, az geriden, tutumu beğenmediğini belli etmek istermiş gibi ağabeylerine bakıyordu.</p>

    <p class="paragraf">Muhtar, Sermet’ten bir buçuk yaş kadar küçüktü. Demek dokuz buçuk yaşındaydı ama, Sermet’ten en az yarım karış daha uzundu. Daha çok anasına benzeyen, saf ve alabildiğine hoyrat bir oğlan. İçi dışı birdi. Babasına benzeyen Sermet’se kardeşine oranla çelimsiz, görünüşte Muhtar’ın hoyratlığına ayak uydurmak isteyen ama mayasında hüzün bulunan çocuklardandı. Davranışlarını Muhtar’a göre ayarlıyormuş gibi bir hali vardı. Muhtar olmasa gürültü patırtı etmeyecek, eve gelir gelmez bir yana sinecek, belki dergilerini karıştıracak, belki düş kuracaktı. Oysa sinsi ve içten pazarlıklıydı. İsterse Muhtar’ı en olmayacak işlere itebilir, suya sabuna dokunmadan bütün yaramazlıkların vebalini onun başına yıkabilirdi. Sözgelimi, annesi temizlik mi yapmış, yorgun mu, evin dağılmasını mı istemiyor, Muhtar’a usulca: “Karnım acıktı,” demesi, oğlanın mutfağa dalıp ekmek kutusuna saldırmasına ya da: “Hadi kovboyculuk oynayalım!” diye önerip sonra vazgeçmesi, kardeşinin ortalığı altüst etmesine yeter de artardı bile. Muhtar’a içerlediği, ona dayak yedirmek istediği zamanlarda da etkili yollara başvurmasını bilirdi. İyi niyetle doluymuş gibi, sessizce ortaya bir sorun atar, tartışmayı soğukkanlılıkla yürütür, Muhtar yarı yolda cıvıyınca, odadan kovulmasına ya da zılgıtı yemesine neden olurdu. Ama seviyordu kardeşini. Bu yüzden onu türlü vartalardan kurtardığı da oluyordu, suçu üzerine aldığı da. Sermet’in gizli hesaplarından habersiz olan Muhtar, yalnız onun bu iyi yanını görüyor, kardeşini içtenlikle seviyordu. Yonca, bu iki erkek çocuktan ayrı bir yaratık olduğunu, onlarla aşık atamayacağını bilir, uzaktan, hayranlık ve şaşkınlık karışık bir duyguyla bakardı kardeşlerine. Tatlı ve sessiz bir kızdı. Ama bütün sessizliğine karşın sinirliydi. Uzun ağlamalara kaptırırdı kendini zaman zaman. Yüzünde ellerinde, bacaklarında, gelip geçici seyirmeler olurdu.</p>

    <p class="paragraf">Filiz, ekmeği kesti, masanın örtüsünü kaldırdı, çatalı kaşığı, pilav tenceresini, ısıttığı kalye sahanını, gelişigüzel bıraktı masaya. Çocuklar, sofraya her oturuşlarında ya bardak devirdikleri ya da yemek döktükleri için özenmek gelmiyordu Filiz’in içinden. Düzensizdi sofra ve çocuklar bu konuda herhangi bir eğitimden geçmemişlerdi. Filiz her seferinde, çocukların ekmek dilimini dişleri arasına sıkıştırıp sağa sola çekerek koparışlarını, üstlerine başlarına yemek sıçrattıklarını gördükçe iştahtan kesilir, bir hüzün kaplar içini, yine de bu konuda kesin tedbir almayı düşünmez, arada bir ya oğlanlara çıkışmakla ya da kızın eline vurmakla yetinir:</p>

    <p class="paragraf">— Güzel ye! diye bağırırdı.</p>

    <p class="paragraf">İçindeki birikimin, tortunun farkındaydı. Farkında olmadığı başka birikimler de vardı. Bunlar günün birinde herhangi bir nedenle başka kılıklarda içinde başkaldırınca, işler çatallaşıyordu. O zaman kederin, hüznün, öfkenin acısını nereden, kimden çıkaracağını bilemiyordu. En çok Bedri’ye yüklenirdi böyle zamanlarda. Bedri’yse şaşılacak bir yumuşaklık göstermesini bilirdi.</p>
  </div>
</body>
</html>
