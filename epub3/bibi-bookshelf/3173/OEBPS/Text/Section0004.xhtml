<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;"><span style="font-style:italic;">Bir</span></h1>

  <p style="text-align: justify;">&nbsp; &nbsp;Tütünümü, anahtarımı aldım, evden tam çıkıyorum, bir şeyin eksik olduğunu, eksik olanın ruhum olduğunu fark ettim. Önemsemedim. Yol, bana uygun bir ruh önerebilirdi. Kapıyı çektim, kilidin dili yuvasına otururken “Nereye?” dedi. Aldırış etmedim, çıktım.</p>

  <p style="text-align: justify;">&nbsp; &nbsp;İtalyan Yokuşu’ndan aşağı, rüzgâra asılıp Tophane’ye indim. Dolmabahçe’den gelip, Karaköy’e uzanan Kemeraltı Caddesi’nde trafik ekipleri yolun bir şeridini kesmiş, diğer&nbsp;şeridini de el-kol hareketleri ve düdük zoruyla hızlandırarak boşaltmaya çalışıyorlardı. Belli ki kırmızı plakalı arabalar içinde, kalın birileri geçecekti. Aklıma “Son İmparator”&nbsp;adlı filmden, çocuk imparatorun saraydan çıktığı sahne geldi. Kafilenin önünde eskort mahiyetli, Çinli ölçülerine göre&nbsp;ızbandut denilebilecek iki zebani, havayı yaran el kol hareketleri ile yolu açıyor, adlarına halk, tebaa, kul, kıl, tüy denilen garibanlar, duvar diplerine çekilip, büzülüp, yerin dibine girip taş kesiliyorlardı.</p>

  <p style="text-align: justify;">&nbsp; &nbsp;Burada da durum farklı değildi. Hükümet kerhane önünden geçiyor, devlet erketeye yatıyor, vatandaşa da dut yemek düşüyordu.</p>

  <p style="text-align: justify;">&nbsp; &nbsp;Şarkıları, acil çıkış kapılarını bulamayanların ve aramaktan vazgeçmiş olanların, koşulları yırtamadığı için kendini yırtınışların ruhlarında yeraltı nehirleri gibi akan Samsunlu Orhan abim işi biliyordu: <span style="font-style:italic;">“Kula kulluk edene, yazıklar olsun."</span> Neticede, Orhan abimin cümlesinde de bir “kul” mevzuu vardı ve bu laf ortada olduğu müddetçe, tilkilerim bana rahat vermezdi.</p>

  <p style="text-align: justify;">&nbsp; &nbsp;Saldım tilkilerimi, döndüm, Boğazkesen’i kestim, Tophane Tayfur Spor Kulübü’nü geçtim, tabeladaki 1952 rakamı ile kesiştim, köşeyi kıvrıldım ve sandalyesinde oturan kravatlı&nbsp;mumyayı gördüm. İhtiyar, on günlük sakalı, vücudunun tekmil kemikleri, kemikleri saran ve Topkapı Surdibi ikinci el&nbsp;tezgâhlarında çok daha bakımlısını bulabileceği takım elbisesi, on kere çözülüp düğümlenmiş ve neticede tatmin olunup&nbsp;karar kılınmış kravatı ile, yetmişlik, yorgun, harap, kaymış&nbsp;ve kadit vaziyetteki vücudunu, metal akşamı paslı bir sandalyeye itina ile yerleştirmiş, bir bacak öbürü üzerinde, Mısır duvar resimlerindeki adamlar gibi zarif ve dikkati çekecek&nbsp;kadar kendini resmetmiş bir vaziyette oturuyordu. Eşyalara&nbsp;baktım, oturduğu iskemleden üç-beş tane, bir-iki metal bacaklı formika sehpa ve bok püsür... “Baba,” dedim içimden,&nbsp;“çok şıksın ama yanlış istasyonda takılıyorsun.”<br /></p>

  <div style="text-align: justify;">
    &nbsp; &nbsp;Doğru değildi. Ona başka istasyon var mıydı?
  </div>

  <div style="text-align: justify;">
    <br />
  </div>

  <div style="text-align: justify;">
    &nbsp; &nbsp;İkiledim, Tophane denilen, liman bitirimleri, fetbazlar, üçkâğıtçılar, cazgır karılar, sert delikanlılar semtinin bağrına&nbsp;daldım. Setüstü kahveden başlar döndü. Hafif bir rüzgâr esti. Semtin erken uyarı sistemleri çalışıyordu. Umurumda değildi. Hani sözgelimi, kör testere ile kesseler sırıtırdım. Ben&nbsp;zaten orada değildim. Ne yerde ne gökteydim. <span style="font-style: italic;">Avaramu...</span>
  </div>

  <p style="text-align: justify;">&nbsp; &nbsp;Köşede, kesme taşlardan örülü istinat duvarına oturtulmuş, kallavi bir incir ağacını sırtlamış serin ve gölgeli çeşmeyi görünce, içim “Ohh!” dedi. “Takıl buraya,” dedi bir tarafım. “Tamam paşam,” dedim bir tarafıma, “seni mi kırıcam?”</p>

  <p style="text-align: justify;">&nbsp; &nbsp;Karşı kaldırımda, kahvehanenin camında, tabağı ve kaşığı ile tam takım resmedilmiş ince belli çay bardağının yanında,&nbsp;rüzgârda kıvrılmış kurdelevari havasıyla Esnaflar Kıraathanesi yazısı seriliyordu. Daldım kahveye, ocağa yürüdüm, dudak ucuna yerleştirdiği, külü ha düştü ha düşecek sigarası ile&nbsp;iş gören ocak başındaki ihtiyann işini bitirip bana doğru dönmesini bekledim ve vakit gelince “Baba,” dedim, “soğuk suya bi sade, bi de soda... parayı da peşin al, içip kaçıcam.” Attım parayı tezgâha, sandalyeyi kapıp çeşmenin altına çöktüm.</p>

  <p style="text-align: justify;">&nbsp; &nbsp;Soğuk suya kahve, her babayiğidin harcı değildi. Yüksek hatırlılar ve ağır bitirimler dışında, semte yabancı birinin kahveyi böyle istemesi için bir ayrıcalığı olması lazımdı. Ayrıcalığımı az önce tezgâhın üzerine, ikna edici ölçüde sermiştim.</p>

  <p style="text-align: justify;">&nbsp; &nbsp;Bir tarafım semt radarlarına karşı radar, diğer tarafım “<span style="font-style:italic;">Satmışım anasını, ben bu dünyanın”</span> şarkısı ile meşgul, çıkardım tütünümü, tek harekette ince bir sigara sardım. Bir rüzgâr&nbsp;esti, semt göz ucu ile hareketimi kaydetti. Dönüp, sırtımı&nbsp;verdiğim çeşmeye baktım. Taşın duruşu ve dokusu içimi serinletiyordu. Kahvem geldi. Kıvamındaydı, sevdim.</p>

  <p style="text-align: justify;">&nbsp; &nbsp;Semt, altıkol iskambil oynar gibi sinyaller, işmarlar, manyeller ile sessiz sedasız inliyordu ki, tüpgaz dağıtımı yapan bir kamyonet, hoparlöründen yayılan sinir bozucu bir melodi ile&nbsp;geçti. Hemen ardından rakip firmanın kamyoneti, kendi melodisi ile geçti. Semtin veletler korosu, <span style="font-style:italic;">“Oooo, ayıpsın ayıp!”&nbsp;</span>nakaratı ile geçti. Nakarat, on metre yürüdü, <span style="font-style:italic;">“Ablam alacağım, enişten olacağım, sana koca bulacağım”</span> faslına geçti. Bastonlu dedeler, <span style="font-style:italic;">“Bu son fasıldır ey ömrüm, nasıl geçersen geç”</span> ile&nbsp;geçti. Vakit geçti. Esnaflar Kıraathanesinin televizyonunda,&nbsp;Tütüncü Roza göğüsleri ile bir kadın şarkıcı, ağır sahra topları gibi geçti. Geyik bakışlı iki turist ve boya sarışını bir fıstık geçti. Delikanlılar tek topuk üstünde kıza dönüp, su altı senkronize yüzücü vaziyeti alıp şarkıya geçtiler: <span style="font-style:italic;">“Kız hepsi senin mi?”</span></p>

  <p style="text-align: justify;">&nbsp; &nbsp;Boya sarışını fıstık, <span style="font-style:italic;">“Misafir ol gel bana, börekler açayım sana”</span> edasıyla, hafif şıkıdım geçti. Görmüş geçirmiş, hayatın sırrına&nbsp;ermiş kadın sesli bir kız çocuğu, bakışı çakal bir taksicinin kaset çalarında geçti: <span style="font-style:italic;">“Bana her şey seni hatırlatıyor.”</span></p>

  <p style="text-align: justify;">&nbsp; &nbsp;“Ulan cik cik, mazin ne senin?” dedim içimden. Bacak kadar kız, milletin baş tacı idi. Millette bu taçlardan çok vardı. Taç üstüne taç koyan, taç düşkünüydük.</p>

  <p style="text-align: justify;">&nbsp; &nbsp;Bir zamanlar sivil siyasi çalışan abilerimin kullandığı, simsiyah, yılan gibi bir elli altı ile Samsunlu Orhan abim, ağır çekim, kayarak, süzülerek geçti: <span style="font-style:italic;">“Dünya bir dert hanesiyse, ben çilemi doldurmuşum, bir mektepse eğer hayat, ıstırapla okumuşum. ”</span></p>

  <p style="text-align: justify;">&nbsp; &nbsp;Tevellütü müsait olmayanlar dışında herkes, esas duruşa geçti. Şarkı, hepimizin halini hatırını sorup, veletlerden makas alıp, selam edip geçti. Ellerimizi kalplerimiz üstüne koyup, boyun kırıp, “Eyvallah abi,” dedik külliyen, “hürmetler abim benim.”</p>

  <p style="text-align: justify;">&nbsp; &nbsp;Herkes adına acı çekmekle dönüşerek, artık abide halini almış Samsunlu Orhan abimden sonra, her şey eski haline geçti.</p>

  <p style="text-align: justify;">&nbsp; &nbsp;Film bitmiş de, herkes salondan çıkarken, aklı son sahneye takılı kalmış, koltuğuna çakılı adam ruhuyla baktım. “Ulan,”&nbsp;dedim, “bu milletin tarih kitabına ihtiyacı yok. Şarkıları peş&nbsp;peşe diz, koy kasete, ver radyodan...” <span style="font-style:italic;">Kışlanın önünde redif sesi</span> ile başla, <span style="font-style:italic;">Çanakkale içinde</span> vurul, <span style="font-style:italic;">az zamanda, çok işler</span> başar, <span style="font-style:italic;">açık alınla</span> on yılda çık, araya bir fokstrot, bir yurttan sesler korosu koy, Şişli’de <span style="font-style:italic;">bir apartmana</span> takıl, <span style="font-style:italic;">yârin İstanbul’u&nbsp;mesken tutsun,</span> görsün güzelleri seni unutsun, <span style="font-style:italic;">gurbet halde bir&nbsp;hal</span> gelsin başına, “Yaşa! Var ol!” muhabbetiyle Harbiye önlerinden geç, <span style="font-style:italic;">deniz ve mehtap</span> sorsunlar seni, <span style="font-style:italic;">mani olsun halini takrire hicabın, Kalamış’ta</span> huzur ara, havanı al, ak güvercinler uçur, Gemerek’ten dön gel, <span style="font-style:italic;">sararsın rengi ruhsarın, kolbaşının kıratını</span> şahlandır, geç arı, kovan, petek muhabbetine,</p>

  <div style="text-align: center;"><img alt="" src="../Images/main-4.jpg" /></div>

  <p style="text-align: justify;"><span style="font-style:italic;">sarı çiğdeme</span> sor, bir de <span style="font-style:italic;">Nataşa</span> patlat... Meraklısı varsa, aralara Elvis, Bitıls atsın, mevzuyu renklendirsin isterse.</p>

  <p style="text-align: justify;">&nbsp; &nbsp;Hayatımız müzikaldi ya da bana öyle geliyordu. Müzik satsak köşe olurduk. Bıraksalar, <span style="font-style:italic;">“Saraçhanebaşı buz tuttu,&nbsp;Arap Kamil, Naciye’yi dost tuttu”</span> ile, o olmadı mı, <span style="font-style:italic;">“Unkapanı’nda Hacıbaba’da oymacılar var, koymacılar var”</span> ile dünya&nbsp;listelerine girerdik. Bırakmadılar. Soktular sınıflara, <span style="font-style:italic;">“Daha&nbsp;dün annemizin, çiçekli bahçemizin...”</span></p>

  <p style="text-align: justify;">&nbsp; &nbsp;“Hocam,” dedik, “yanlış yapıyorsunuz. Biz bahçeli evlerde oturmuyoruz, çiçekler saksıda. Öğlen uykusu bilmeyiz. İcabında numaradan göz yumar, kaşla göz arasında tüyeriz. Bu&nbsp;muhabbet bize uymaz.”</p>

  <p style="text-align: justify;">&nbsp; &nbsp;“Yok,” dediler, “şimdi okullu oldunuz, sınıfları doldurdunuz.” Baktık, gariban hocalar kafayı yiyecek, müfredat ile bizim sokaklar arasında, “Bir de biz vurmayalım garibanlara,” dedik, zil çaldı, biz, “haydaa” sokaklara, yakalar fora, <span style="font-style:italic;">Avaramu...</span></p>

  <p style="text-align: justify;">&nbsp; &nbsp;Ufak ufak kendimle konuşmaya başlamıştım, topladım kendimi.</p>

  <p style="text-align: justify;">&nbsp; &nbsp;Çevre kesişlerini tarayan tarafım rapor verdi. “Boşver,” dedim. Arsızdım. Dağıtmazsam, toparlayamazdım. Dağıtmaya çalıştığım tarafım, dipte bir yerlerde, sislerin arasına&nbsp;gizlenmiş bir deniz feneri gibi uzak ve basur gibi sinsice, sessiz sedasız çakıp dönüyordu.</p>

  <p style="text-align: justify;">&nbsp; &nbsp;Çok uğraşmış, “Bırak yakamı” demiş, vazgeçirmeye çalışmış, başaramamıştım. “Öyleyse gel,” dedim, “gel beraber takılalım.” Aldım, alnıma sardım, çıktım güneşe. Birbirimizi idare etmeliydik. Kapışmanın ve karşılaşmanın, yüz yüze gelmenin, tersyüz etmenin, her neyse, her konunun kendine göre bir kum saati, vadesi vardı.</p>

  <p style="text-align: justify;">&nbsp; &nbsp;Semt bitirimlerinin kesişlerine dair, ikinci rapor geldi. “Kim bu geyik?” diyorlardı. “Turist değil, amir memur değil. Ebleh mi harman mı ne?”</p>

  <p style="text-align: justify;">&nbsp; &nbsp;Çocuklar raconu iplemiyordu. Bunu anlardım. Kıçı kırık mağaza vitrinlerindeki markalara baksan, işe uyanırdın. Neticede burası da, âlem’e, nev-i şahsına münhasırlığı ile nam salmış, sakinlerinin salkım saçak sokaklarda takıldığı, kendi içine buharlaşan mekânlardan biriydi. Memleketimin “Bakışlar”&nbsp;tarihinde, bu kadar aleni olmayan, hatta bu semtin, kapağı&nbsp;buhar kaçırmadan önceki zamanlarda bizzat ürettiği bakışlar&nbsp;da vardı: “Yabancı”ya yabancılığını hissettirecek bakışların,&nbsp;ayıp, abes, yersiz addedildiği zamanların, bakmayan bakışları.</p>

  <p style="text-align: justify;">&nbsp; &nbsp;Bir de, şehirde olan ancak şehre ait olmayan, gerçek mi düş mü olduğuna karar verememiş, karar vermeye de pek&nbsp;niyetli görünmeyen mekânların bakışları vardı. Sokaklarından birine girdiğinizde, sokak, ortalıkta olmayan birilerince&nbsp;sahiplenilmiş hissi veren, adımınızı attığınız andan başlayarak, yabancı olduğunuz duygusunu ense kökünüze fısıldayan bir sokak olur, pencerelerde perde aralıkları, belli belirsiz kıpırdar, kapısını bir müşteriye hiç açmamış gibi duran&nbsp;adeta boş dükkânda bir adam, başını işinden kaldırıp bir an&nbsp;bulunduğunuz yere doğru bakar ve dışarıda görülebilecek&nbsp;hiçbir şey yokmuş gibi işine dönerek, o kısacık an içinde sakin, tepkisiz haliyle sizi yok saymayı becerirdi.</p>

  <p style="text-align: justify;">&nbsp; &nbsp;Sokağa bir ad verir, tabelayı uygun bir evin dış duvarına asardınız. Tabelada, “Ayak sesleriniz de olmasa, var olmadığınıza sizi neredeyse inandıracak bakışlar sokağı” yazardı.&nbsp;Ayak seslerinize rağmen, harcandığınız mekânlar da vardı.&nbsp;O mekânlara uğramazdınız.</p>

  <p style="text-align: justify;">&nbsp; &nbsp;Tophane’nin bitirimleri haklıydı. “Son delikanlının bir reklam filminde öldüğü, Samsunlu Orhan abimin bile dokuz yüzlü telefon ayağı ile bizi huylandırdığı, bir dönemde,&nbsp;bir onlar mı kalmıştı; duruş, bakış, kesiş raconlarını koruyacak olan? Hiç bitmeyecek zenginliklerin sahibi imiş gibi,&nbsp;sonsuz cömertliklerin, dipsiz kıyakların vakti değildi artık.&nbsp;Şimdi devrik ve devirsizdik. Kalktım.</p>

  <p style="text-align: justify;">&nbsp; &nbsp;Tam da zamanı imiş gibi, Esnaf Kıraathanesi’nin televizyonunda, bilmem hangi filmden İhsan abim belirdi. Memleketimin film, sinema tarihinde, mahpushane ve mahalle raconcusu, zengin gönüllü, kalender deniz adamı, avantasına bakan üçkâğıtçı, hasis kız babası, köylü Kürt, kaçakçı Kürt, mahpus Kürt, mahpustan kaçmış Kürt, dağa çıkmış Kürt, dağda vurulmuş Kürt, topal Kürt, gariban Kürt, kurnaz Kürt, sahanda Kürt ve Türk buğulama gibi roller oynamış, rahmetli, Salacaklı İhsan abim. Ruhu şad olsun. “Uza&nbsp;koçum,” dedim kendi kendime. Yönümü Galata’ya verdim.</p>

  <p style="text-align: justify;">&nbsp; &nbsp;Bir bakkal dükkânının önünden geçmekteydim ki, kapı önüne dizili gazeteleri gördüm. Adeta hepsi aynı anda okunabilir vaziyette duruyorlardı. Ön sayfalara bakmamla görmem bir oldu: Muhammed Arapça bir kelam olarak,&nbsp;Kemal yüz yıl savaşmış biri için oldukça dinç ve şık, Turgut ise fütursuz ve kayısı tombulluğunda duruyordu. Sırrı&nbsp;çözmüştüm. Geri Grant amcamın, bir yandan esas kız Odrey Hepburun’u, Cames Koburun kazması ve diğer katillerden korurken, öte yandan çeyrek milyon doları film boyunca arayıp, ta ki final sahnede, pul pazarını gezerken işe uyanması gibi, vaziyet netleşmişti. Aradıkları para evde, esrarengiz çantadan çıkan mektup zarfının üzerinde pul biçiminde&nbsp;sıralanmış, aheste yatıyordu. Çeyrek milyon dolar, günlerce&nbsp;gözlerinin önünde durmuş, onlar geyik gibi bakmışlar ve bu&nbsp;arada bir sürü adam papaz olmuş, sel gibi kan akmıştı.</p>

  <p style="text-align: justify;">&nbsp; &nbsp;Olay burada da farklı değildi. Memleketi görünürde birileri ama gerçekte ruhlar idare ediyordu. Artık emindim. Bir eksikle, sakallı Kari amcamın dışında, tam tekmil hazır ve&nbsp;ruhlar âlemindeydik.</p>

  <p style="text-align: justify;">&nbsp; &nbsp;Bir ses beni, “Dikkat et!” diye uyardı. Ne’ye dikkat edecektim? Resme mi? Yanlış resim mi bağlıyordum? Fakat bana doğru gibi geliyordu ve eğer doğruysa işi tatlıya bağlamak mümkündü. Üçünü bir seansta çağırıp, sakallı amcayı da dinleyici locasına oturtup, “Bu işi çözün kardeşim,” diyebilirdik.</p>

  <p style="text-align: justify;">&nbsp; &nbsp;İç itiraf sistemleri, “Abi farkında mısın, iç hattan Müzeyyen ile konuşuyorsun,” dediler. Doğruydu. Evden çıkıp Tophane’ye saptığımdan beri, Müzeyyenle konuşuyor ve&nbsp;kırmızı plakalı adamların geçişinden başlayıp, üçlü ruh zirvesine kadar durumu, ona aynen anlatıyordum ki, tam da bu&nbsp;anda, zirve fikrinin inandırıcılığını ve cazibesini yitirmekte&nbsp;olduğunu sezdim.</p>

  <p style="text-align: justify;">&nbsp; &nbsp;Nedeni üzerinde durmadım. Gözümün önüne Müzeyyenin gülümseyişi gelmişti. O’na “Apo ile Doğan tek kale maç yapsınlar, altıda devre on ikide biter, işi kansız bağlarız,&nbsp;trilyonlar ile memleket evlatları da bize kalır,” dediğimde gülümsemiş, fakat o gülümserken, kendimi kısa pantolonlu ve&nbsp;paça arasından bülbülüm görünüyormuş gibi hissetmiştim.</p>

  <p style="text-align: justify;">&nbsp; &nbsp;Ya da bana öyle gelmişti. Bir şeyin gerçekte öyle mi olduğu yoksa bana mı öyle geldiği konusu her zaman kafamı karıştırırdı. Gerçi sezilerim, bir süre sonra hayat tarafından doğrulanırdı. Ama her defasında ben, aradan geçen süre boyunca, “Doktor, acaba paranoyak mıyım?” başlıklı metinleri yazıp yazıp bozuyordum. Pek keyifli olmuyordu. Özellikle Müzeyyen’in gözlerinden başka biri bakmaya başladıktan&nbsp;sonra, doktorla iç muhabbetim artmıştı. Bir şeyleri hissediyor, ama reddediyordum. “Bana öyle geliyor”du.</p>

  <p style="text-align: justify;">&nbsp; &nbsp;Aynı hikâye iş hayatımda da beynimi yemişti. Bir tarafım haklı olduğumu söylüyor, diğer tarafım “Sana öyle geliyor,”&nbsp;diyordu.</p>

  <p style="text-align: justify;">&nbsp; &nbsp;Film montajcısıydım. Mesleki manyaktım. İşimi oyun gibi yapar, patronu beni çalıştırdığı duygusundan ve zevkinden&nbsp;mahrum eder ya da titizlenir, müşteriyi hasta ederdim. Neticede yine kapıyı göstermişlerdi. Bu kapıları tanıyordum. Kapanırken enteresan sesler çıkarıyorlardı.</p>

  <h3 class="sigil_not_in_toc"><a id="bookmark2"></a></h3>
</body>
</html>
