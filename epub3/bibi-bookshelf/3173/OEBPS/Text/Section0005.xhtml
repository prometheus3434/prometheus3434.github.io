<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;"><span style="font-style:italic;">İki</span></h1>

  <p style="text-align: justify;">&nbsp; &nbsp;Eve gidip, “Bundan sonra yazıcam,” demiştim. Bu lafı ilk söylediğimde, “Yaz koçum, ben sana bakarım,” diyen Müzeyyen, bu kez ağzını açmamıştı. Sessizliğine takılır gibi oldum. “Takılma,” dedi içimden bir ses. Takılmadım. Kâğıdı&nbsp;kalemi aldım. Ne yazacaktım?</p>

  <p style="text-align: justify;">&nbsp; &nbsp;Ufaklık gelip gidip çöp sepetine bakıyor, gidip Müzeyyen’e çok kâğıt harcadığımı şikâyet ediyordu. Çocuğun kanı farklıydı, ben ispiyondan haz etmezdim.</p>

  <p style="text-align: justify;">&nbsp; &nbsp;Ufaklık yanıma geldikçe aklıma, Cak Nikolson denen koca ağızlı herifin, yeni romanını yazacak yazar rolünde, karısını ve çocuğunu alıp, dağ başında bir otele kışlık bakıcı olarak yerleştiği ve bir süre sonra kafayı yediği film geliyordu. Filmin son sahnesinde, herifin film boyunca aynı kelimeyi on yedi bin kere yazmaktan başka bir bok yemediğini&nbsp;ve eline baltayı alıp, karısını ve çocuğunu kovaladığını görüyorduk.</p>

  <p style="text-align: justify;">&nbsp; &nbsp;Canım sıkılıyordu. Canım sıkkınken dudaklarım her zamankinden farklı bitişiyordu. Ufaklık gelip, “Ördek Donald’a benziyorsun,” diyordu. Sinirlerim boşalıyor, gülüyordum. Ufaklık espriyi tuttuğumu sanıyordu. Onu bozmuyordum. Donald olacak gerzeğe uyuzdum. Belki suçu yoktu ama, apartman boyu altınların üzerinde ördek dibiyle oturan Varyemez’e kul köle olucam ve “bu defa mutlaka başarıcam” diye kıçını yırtıp her defasında aşağılanıp, madara olması sinirimi bozuyordu. Garibanların, garibanlık nedenleri&nbsp;karşısında sarsak ve telaşe olmalarını affedemiyordum.</p>

  <p style="text-align: justify;">&nbsp; &nbsp;Sonunda kafayı bir hikâyeye takmıştım ve ufaklığın ispiyonlarından sıyrılmak üzereydim.</p>

  <p style="text-align: justify;">&nbsp; &nbsp;Hikâyeye göre adam, kadını çok seviyor, sevdikçe ruhu büyüyor, ruh eve sığmıyor, sabahları kadından önce uyanıp evden tüyerek, şehrin uzak bir köşesine gidiyor, elleri kıçında oraya buraya takılıyor, birileri ile tuhaf muhabbetlere giriyor&nbsp;ve her akşam kadından önce eve dönüp, günün hikâyesini yazıp, görülebilecek bir yere iliştirip, yine arazi olup, ta ki gece&nbsp;yarısı, uyumakta olan kadının yanına sokulup, birbirlerini bir&nbsp;güzel sevip ve adam, sabahın kör vakitlerinde, yine sevişmelerle bitecek bir gece için erkenden sokaklara süzülüp...</p>

  <p style="text-align: justify;">&nbsp; &nbsp;Hikâye, Arap’ın yalellisi gibi uzarken, bir yerlerde “çıt” ediyordu.</p>

  <p style="text-align: justify;">&nbsp; &nbsp;İçimden bir ses bana, Cak Lemon ve Sokak kızı İrma diyordu. Cak denen herif, kerhane sokağına yeni atanmış kuş ve gerzek bir polis olarak, orospu İrma ile tanışıyor, kadına&nbsp;âşık oluyor, polis kimliğinin dışında başka ve gizli bir kimlik ile İrma’nın hayatına müşteri rolünde giriyor ve kadının&nbsp;başka bir müşterisi olmasına izin vermeyecek ölçüde hayatını kaplamaya çalışıyordu. Müşteri rolüne para yetiştirebilmek için, mezbahadan tut, bilmem nereye kadar bir sürü işte çalışıyor ve İrma’nın koynuna girdiğinde, yastığa bir karış&nbsp;kala havada uyuyordu.</p>

  <p style="text-align: justify;">&nbsp; &nbsp;Hikâyemin, İrma hikâyesine benzeyip benzemediğini kestiremiyordum. Gerçi bu tür göze alma ve bir başkasının kuyusuna inme gözü pekliğini sever, kıvırmalardan haz etmez, bodoslama gidenlere sempati duyardım. Fakat keyfim kaçmıştı.</p>

  <p style="text-align: justify;">&nbsp; &nbsp;Hikâyelerimin başka hikâyelere benzemesi ağırıma gidiyordu. Ne zaman bir şeye el atsam, Müzeyyen, Meksikalı ya da bilmem nereli bir yazarın ya da bir kitabın adını veriyor&nbsp;ve oralarda da benzer şeyler olduğunu söylüyordu. Her şey&nbsp;benden önce olmuşsa, bana olacak bir yer, durum kalmıyor&nbsp;muydu? Bana ait tek kişilik bir iskemle, oda yok muydu bu&nbsp;dünyada?</p>

  <p style="text-align: justify;">&nbsp; &nbsp;Bir yerlerde, sesi mor hareli Müslim abim söylüyor ya da bana öyle geliyordu: <span style="font-style:italic;">“Bu dünyada yerim, yokmuş yokmuş.&nbsp;Keşke bir yalan olsaydım, olsaydım</span>.”</p>

  <p style="text-align: justify;">&nbsp; &nbsp;Müzeyyen, hikâyenin finalindeki “çıt”ın nasıl bir şey olduğunu sormuştu, ilgilenmesi dikkatimi çekti. İlgi nedeni hikâye değilmiş gibi geldi bir an. “Bana öyle geliyor olabilir,”&nbsp;dedim, üzerinde durmadım.</p>

  <p style="text-align: justify;">&nbsp; &nbsp;“Çıt”ın nasıl bir şey olduğunu henüz bilmiyordum. İçimden öyle geliyordu. Başka bir son düşünemiyordum. Böyle olmasını istemezdim ama hep olurdu. Dünyanın bütün Kızılderilileri yenilir, Spartaküs kaybeder, gün batarken sararır, kuşlar döner, Sadri Alışık denilen hergele, her filminde&nbsp;ağlardı. O ağladıkça ben de ağlardım. Nedenimi bilmez ağlardım. Ağladıkça Sadri’ye kıl kapar gıcık olurdum. Üçüncü&nbsp;şahıs olarak kalışına, hep gidici kadınları sevişine, bu gidiciliklerin bir mecburiyet gibi duruşuna, Sadri’nin bu mecburiyetlere, giden kişinin özgürlüğü olarak bakıp, ona ihanet etmemek için kendine ihanet edişine...</p>

  <p style="text-align: justify;">&nbsp; &nbsp;“Ne alakası var?” dedi Müzeyyen, “Kızılderililer ile hikâyendeki çıt’ın? Her neyse o çıt?”</p>

  <p style="text-align: justify;">&nbsp; &nbsp;Ses tonlamalarına takılırdım. Sesler her şeyi söylerdi. Takıntımı atladım, “Çıt, çıt işte,” dedim. “Yani elbise çıt çıt’ı değil. Her şey iyi giderken konunun bir yerde boka sarması, kopması yani.”</p>

  <p style="text-align: justify;">&nbsp; &nbsp;“Her şeyin iyi gittiğini nerden çıkarıyorsun?” dedi. “Herif rüzgârı kendinden menkul uçurtmanın teki. Ara sıra telleri&nbsp;takılır gibi kadına geliyor gece yarısı.”</p>

  <p style="text-align: justify;">&nbsp; &nbsp;“Fakat Müzeyyen, bu derin bir tutku,” dedim. Tırsmaya başlamıştım. Haklı olabilirdi.</p>

  <p style="text-align: justify;">&nbsp; &nbsp;“Evet, biraz sapık ve tek taraflı bir tutku,” dedi, arkasını dönüp gitti.</p>

  <p style="text-align: justify;">&nbsp; &nbsp;Hikâye elimde, öylece kalakalmıştım. Şu, bir fotoğrafta gördüğü kadını sevip, resmin orijinali ile karşılaşınca, “Hanımefendi, ben size değil, resminize âşığım,” diyen müşfik şahıs belirdi ve aynı cümleyi yüzümün ortasına söyleyip gitti. “Hass...” dedim kendi kendime. Ufaklık kapı ağzında durmuş, durumu anlamaya çalışan iri gözlerle bakıyordu.</p>

  <p style="text-align: justify;">&nbsp; &nbsp;“Yok güzelim,” dedim, “kendi kendime konuşuyorum. Sana öyle şeyler söyler miyim canımın içi?”</p>

  <p style="text-align: justify;">&nbsp; &nbsp;Kız, yorumlardan ziyade, verilere itibar eden bir tip idi. “Niye kendi kendine konuşuyorsun?” dedi.</p>

  <p style="text-align: justify;">&nbsp; &nbsp;“Kem,” dedim, “küm,” dedim, “sen,” dedim, “sen oyun oynarken kendi kendine konuşmuyor musun, onun gibi bir&nbsp;şey işte.”</p>

  <p style="text-align: justify;">&nbsp; &nbsp;“Ne oyunu oynuyorsun?” dedi.</p>

  <p style="text-align: justify;">&nbsp; &nbsp;“Hadi gel de cevap ver,” dedim içimden. “Hikâye yazma oyunu oynuyorum,” dedim. Baktı. Kafasında bir şeyler çevirdi. Gitti.</p>

  <p style="text-align: justify;">&nbsp; &nbsp;İçeriden, ana-kızın konuşmaları kulağıma geliyordu. Ufaklık Müzeyyen’e, oyun oynadığımı söylüyordu. Müzeyyen’in cevabını duyar gibi oldum: “Oynar kızım, oynar.”</p>

  <p style="text-align: justify;">&nbsp; &nbsp;Neticede, ikisi aynı kelimeden oluşan, toplam üç kelime idi ama bir şeyin sıkıntı verdiğini hissetmiştim. Belki de ufaklığın “Hass...” kelimesini olur olmaz yerlerde tekrarlamasından korkmuştum. Yapardı. Bir gün hiç olmadık bir&nbsp;yerde, “Siktir et!” demişti. Müzeyyen, oturduğu yerden beni oymuştu. Masa örtüsüne motif olup tüymeye çalışmıştım.&nbsp;Mümkün olmamıştı.</p>

  <p style="text-align: justify;">&nbsp; &nbsp;Müzeyyen birinci raundda hikâyemi yere sermişti. Bu kez “şu romanda ya da bu yazarda var” dememişti ve daha can&nbsp;alıcı bir yerden, kahramanımdan vurmuştu. Kahramanım,&nbsp;sifon çeker gibi rahatlıkla söylenmiş bir cümle ile yok sayılmıştı: “Sapık ve tek taraflı bir tutku.”</p>

  <p style="text-align: justify;">&nbsp; &nbsp;Müzeyyen hikâyeyi tek yumrukta yere serince, bu kadar kolay devrilenin hikâye mi yoksa ben mi olduğuna kafam takılmış, peşinden gidip sormuştum:</p>

  <p style="text-align: justify;">&nbsp; &nbsp;“Usta, çıkışımız yok mu?”</p>

  <p style="text-align: justify;">&nbsp; &nbsp;“Teorik olarak olması gerekir,” demişti.</p>

  <p style="text-align: justify;">&nbsp; &nbsp;Böyle başladı mı işimiz bitikti. “Yanlışımız nerede?” dedim. Baktı. Sanki cevabını biliyormuşum da, işgüzarlık olsun diye soruyormuşum ya da biz bu dersi daha önce görmüşüz de acaba unutmuş muyuz gibi.</p>

  <p style="text-align: justify;">&nbsp; &nbsp;Daha önceleri de benzer durumlar olmuştu ve “Ben bu kadını yoruyorum,” diye düşünmüştüm. İçim, hafiften cızz etmişti. Cızz, gözümden buğu olup geçmiş, Müzeyyen buğuyu sezmişti. Gelip el ense çekmiş, beni sarıp sarmalamıştı. Baktığı yerden sordu: “Hikâye ile senin üçüncü şahsın ilişkisi nedir?”</p>

  <p style="text-align: justify;">&nbsp; &nbsp;Mesafeli bir yerden konuşuyordu. Oraya nasıl ve ne zaman gitmişti? Ben mi göndermiştim? Taksi mi tutmuştu?</p>

  <p style="text-align: justify;">&nbsp; &nbsp;Hikâyeyi kafamdan hızla akıttım. “Çıt” noktasına kadar hikâyede üçüncü şahıs yoktu. Haklıydı. Tarzan ormanı dolaşıyor, gece yarısı Ceyn’e geliyordu.</p>

  <p style="text-align: justify;">&nbsp; &nbsp;“Çıt noktasına kadar üçüncü şahıs yok,” dedim.</p>

  <p style="text-align: justify;">&nbsp; &nbsp;“Çıt’ın ne olduğunu biliyor musun? Kim, nereden, nasıl?” “Hayır, sadece bir his.”</p>

  <p style="text-align: justify;">&nbsp; &nbsp;“His, hikâyenin akışından mı besleniyor, yoksa ithal mi?” Zınk diye durdum. Bu kadın beni ikiye katlar, suya götürür, suya batırır, kuru çıkarır, susuz getirirdi. “İthal” lafı cuk oturmuştu. Üçüncü şahıs ve çıt mevzuu arasında, alttan ya da üstten, her neyse bir ilinti vardı ve ben bunu kendimden&nbsp;ihraç etmiştim.</p>

  <p style="text-align: justify;">&nbsp; &nbsp;“Balkonda bir sigara içeyim,” dedim. Eskiden olsa, “Sarkma düşersin” gibi bir lafla takılırdı. Bu kez bir şey demedi. Sırtı bana dönük konuşuyor, iki dakikadır aynı bardağı duruluyordu.</p>

  <p style="text-align: justify;">&nbsp; &nbsp;Balkona çıktım. Aşağıda, mahallenin veletleri, telli duvaklı bir gelin arabasının önüne atlamış, yol kesip bahşiş almaya çalışıyorlardı. Bir resim geldi: Biz Müzeyyen ile telsiz duvaksız evlenmiştik. Kendi kendimize evlenmiştik. Nikâhı Müzeyyen kıymıştı. Galata Kulesi’nin tepesindeydik. Güneş, Haliç’in kuyruk sokumunda, inceden yangın rengindeydi. Müzeyyen önümdeydi, hafiften sarılmıştım. Kollarımı kendisine daha da çekerek, kendini benimle sıkı sıkı sarmış ve “Tamam,” demişti, “güneş bu işe izin verdi, pederim olarak.”</p>

  <p style="text-align: justify;">&nbsp; &nbsp;İçimden kanatlanmış, güneşin altındaki mahalleler üzerinde, çocukluğum ve delikanlılığıma kuş bakışı uçmuştum. Belki de tam bu esnada doğup büyüdüğüm semtler, kulenin balkonundan vermekte olduğumuz esas kız-esas oğlan&nbsp;resmine karşı insafa gelir ve bir kıyak yapardı. Belki de tam&nbsp;bu anda, uzaktan bana, “Lan geyik, bir gittin, pir gittin. Bu&nbsp;muydu senin muhabbetin?” sinyalleri gönderen Suriçi, beni&nbsp;bağışlayabilir, adımız keleğe çıkmazdı.</p>

  <p style="text-align: justify;">&nbsp; &nbsp;Bir yerimden dumanlar çıkıyordu. Fazlaca iyiydim. Bunun acısı sonra çıkacak, kâinatın tüm yangın tarihleri bir araya gelip tek cilt olacaklar, kapakta da kendi külünden yeniden doğan, <span style="font-style:italic;">aldırma gönül</span> kuşunun resmi yer alacaktı.</p>

  <p style="text-align: justify;">&nbsp; &nbsp;Ne olmuştu da, “Seninle dünyanın her yerine gelirim,” diyen Müzeyyen, durduğu yerden çekip gitmelere başlamıştı. Nerelere gidiyordu? Gelirken getirdiği bakışlar ne dalgaydı?&nbsp;Hangisi Müzeyyen’di? Ya da Müzeyyen kimdi? İlk tanıdığım&nbsp;kimdi, şimdiki kim?</p>

  <div style="text-align: center;"><img alt="" src="../Images/main-5.jpg" /></div>

  <p style="text-align: justify;">&nbsp; &nbsp;Sigaramı yaktım. Müzeyyenin gözleri içinden, bir çukur ya da kuyudaymış gibi, bir yerlere sıkışmış da yardım istermiş gibi bakan yabancıya sırtımı döndüm ve son kez, üçüncü şahıs konusunda, kendime direndim.</p>

  <p style="text-align: justify;">&nbsp; &nbsp;Direnen tarafım, filmlerimizin, şiirlerimizin ve hayatlarımızın, racon adına kendine ihanet eden üçüncü şahıslar ile, sadece aşk-meşk değil, yeryüzünde duruşları itibariyle de&nbsp;adeta bir tür oluşturan, üçüncü şahıslar ile dolu olduğunu,&nbsp;hafif sıksan on ciltlik “Üçüncü Şahıs Tarihi” yazılabileceğini, şimdiye kadar sadece “Birinci” ve “İkinci Adam” tarihlerinin yazılmış olduğunu, konu oralarda bir yerlerde takılı&nbsp;kaldığı için sırada birikme yaşandığını ve birikmelerin kargaşalara yol açtığını...</p>

  <p style="text-align: justify;">&nbsp; &nbsp;“Kes,” dedim kendi kendime. İşe uyanmıştım ve hâla çamura yatıyordum. Müzeyyen, oralarda bir yerlerde yamuluyor, ben burada hikâye yazıyordum.</p>

  <p style="text-align: justify;">&nbsp; &nbsp;Müzeyyen ile, aynı pencereden gelen sabah güneşlerine birlikte uzanmaya karar verdiğimizde, ufaklık bir yaşında&nbsp;bebekti ve babası, henüz Müzeyyen karnı bile şişmemiş taze&nbsp;hamile iken, trafik kazasında gitmişti. Bazen ufaklığa bakınca adamı görüyordum. Arabasının ön camından, direksiyon&nbsp;başında bana bakıyordu. Evde böyle bir fotoğrafı yoktu. Zaten evde, bir teknenin burnunda uzaklara bakan adam olarak göründüğü dışında, başka fotoğrafı yoktu. Adam sanki,&nbsp;Müzeyyen’in hayatında yoktu.</p>

  <p style="text-align: justify;">&nbsp; &nbsp;Önceleri “Acaba Müzeyyen’de de görebilir miyim?” diye bakmıştım. O zamanlar Müzeyyen, beni okuyormuş gibi, bakışlarıyla “Ne?” demişti. Bu dilsiz, konuyu biliyormuş da bilmiyormuş gibi yapan, ya da benden duymak isteyen&nbsp;“Ne?”lere cevap veremiyor, kendimi sorun çıkaran, suçlu&nbsp;biri hissediyor ve içimden geçenleri gizliyordum:</p>

  <p style="text-align: justify;">&nbsp; &nbsp;“Gittim Müzeyyen, şöyle bir dolaşıp geldim.”</p>

  <p style="text-align: justify;">&nbsp; &nbsp;“Hoş geldin,” diyor, benimle kafa buluyordu. İşi biliyordu.</p>

  <p style="text-align: justify;">&nbsp; &nbsp;Onunla, bunları konuşmuştuk. Dinlemiş dinlemiş, ben ellerimi ve bakışlarımı nereme sokacağımı düşünürken, el ense çekip, “Salak,” demişti, “saçma adam.” Beni bir güzel öpmüş, yoğurmuştu.</p>

  <p style="text-align: justify;">&nbsp; &nbsp;Beni her yoğuruşunda, sırtüstü yatıp karnını açan kedi yavruları gibi, teslim ve mest oluyordum. Birlikte tüy gibi havalanıyor, yükseliyor, oralardan ok gibi inip, zıpkın gibi saplanıyor, çapkın, şakacı, çocuk yunuslar gibi dibe iniyor, dipte yılanbalıklarına dönüşüp kıvrılıyor, sonra toprağı delip, köpüklü dalgalara bakan yamaçlarda rüzgâra çıkıyor, yeşil ve taze, kendimize ve birbirimize dolanıp yükseliyor, dallanıyor, açıyor ve... ve tekrar ve tekrar, yaprak, polen, böcek olarak dökülüyorduk.</p>

  <p style="text-align: justify;">&nbsp; &nbsp;Döküldüğüm yerden yüzüne, gözlerine, ona ait herhangi bir ayrıntıya bakıyor, yeni bir rüzgârın yavaşça yelkenlerimi&nbsp;doldurmaya başladığım hissediyor ve “Ah, diyordum, ikimizden biri ölmeli.”</p>

  <p style="text-align: justify;">&nbsp; &nbsp;Bunu bana söyleten neydi? “Çıt” mı?</p>

  <h2 class="sigil_not_in_toc"><a id="bookmark3"></a></h2>
</body>
</html>
