<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>3. Batının “Yeniden Doğuş”u</title>
</head>

<body>
  <h2 class="h21">3. Batının “Yeniden Doğuş”u</h2>

  <p class="p6">Aşağı yukarı bütün Avrupa’da ilkin Cathar’lar ve müttefikleri, hemen ardından da Katolik Kilisesi’nin en güçlü şövalyelik örgütü durumundaki Tapınakçıların, Fransa Monarşisi ve Papalık işbirliği sonucu Engizisyon tarafından ezilip yok edilmeleri, gücü ve otoriteyi elinde tutanların hiç şakaları olmadığını bir kez daha net biçimde ortaya koymuştu. Eğer Papa’nın gözde şövalyelerinin başına bunlar gelebiliyorsa, Avrupa’da kimse güvende değil demekti. Fransa’nın doğusunda ve Almanya’da Waldense’ler, İtalya’da Patarini grupları ve Balkanlar’da Bogomil düşüncesinin son kalıntılarını oluşturan küçük cemaatler, birer birer ortadan kaldırıldı; teokratik yapıya karşı direnç, bu terör yardımıyla büyük oranda kırıldı. Benzeri gelişmeler yalnızca Hristiyan Avrupa’da ve Bizans’ta değil, on beşinci yüzyılda İslam dünyasında da, aşağı yukarı aynı görüntülerle ortaya çıkacaktı.</p>

  <p class="p6">Selçuklu Devleti’nin parçalanmasından sonra, on dördüncü yüzyıl başından itibaren Anadolu’yu egemenlikleri altına alan Osmanlılar, Trakya ve Balkanlar’ın doğusuna da uzanarak yavaş yavaş Bizans’ı köşeye sıkıştırmaya başlamış; düzenli ilerlemeleri yalnızca 1402’deki Ankara Savaşı’nda yenik düştükleri Moğol akınları sırasında kesintiye uğramıştı. Anadolu’yu kısa bir süre denetimi altında tutan Moğol hükümdarı Timur’un orduları yağma ve talan sonrasında doğuya doğru çekilmeye başlarken, Trakya’da bütünlüğünü koruyan Osmanlı devletinin Anadolu’daki topraklarında tam anlamıyla bir kaos yaşanıyordu. Savaşı yitirip Timur’a esir düşen Sultan Yıldırım Beyazıt’ın oğulları arasında çıkan taht kavgalarının yanı sıra, Moğol ordularınca yağmalanan Anadolu topraklarındaki ekonomik çöküntü de Osmanlıları ciddi biçimde zor duruma düşürmüştü.</p>

  <p class="p6">Tarihçilerce “Fetret Devri” olarak anılan ve 1413’e dek süren bu dönemi noktalayan gelişme, Mehmed Çelebi’nin, kardeşi Musa Çelebi’yi yenilgiye uğratarak hanedanın başına geçmesi ve iç bütünlüğü sağlamasıydı. Tahta çıkar çıkmaz, önceki dönemin yönetim kadrosunu da yok eden Mehmet Çelebi, kardeşi tarafından Kazaskerliğe (askeri başyargıç) getirilmiş Simavneli Şeyh Bedreddin adıyla tanınan din bilgininiyse, belki saygı duyduğundan, belki de halk arasındaki prestiji nedeniyle ondan çekindiğinden, İznik’teki bir kalede göz hapsine aldırdı.</p>

  <p class="p6">&nbsp;</p>

  <h3 class="h30"><a id="ncx1866"></a>Duvarsız ve Sınırsız Kardeş Sofrası</h3>

  <p class="p6">Bedreddin, 1365 yılında Edirne yakınlarındaki Simavne Kalesi’nde doğmuştu; Simavne Kadısı İsrail ile, sonradan Müslümanlığı seçmiş eski bir Tekfur’un kızı olan Melek Hatun’un oğluydu. Tarihsel kayıtlara göre Bedreddin, Bursa ve Konya’da dönemin ilahiyat bilgelerinden üst düzey din eğitimi aldıktan sonra Kahire’ye gitti ve öğrenimine mantık, felsefe ve tarih dersleriyle devam etti. Burada Şeyh Hüseyin Ahlâti ile kurduğu dostluk, yaşantısındaki dönüm noktalarından birini oluşturacaktı; çünkü Ahlâti sayesinde tasavvuf düşüncesiyle tanışmış ve ufku ciddi biçimde genişlemişti. Yenilenen dünya görüşünü, Kahire’de ilahiyat dersleri verdiği sırada kaleme aldığı ünlü yapıtı “Varidat”ta (Esinlemeler) ayrıntılarıyla açıkladı.</p>

  <p class="p6">Aşağı yukarı bütün Ortadoğu’yu dolaştı; Tebriz’deki ilahiyat toplantıları sırasında Timur’un hayranlığını kazandı; adanın Hıristiyan hakiminin çağrısıyla Sakız’a yaptığı gezi sırasında burada büyük ilgi gördü ve çok sayıda mürit edindi, hatta Bedreddin’den etkilenen hakim, din değiştirip Müslüman oldu. Batı Anadolu’da ve Ege kıyılarındaki kentlerde, fikir ve söylevleri geniş yankı uyandırmış; müritleri bir araya gelerek tarikat benzeri bir örgütlenme içine girmeye başlamıştı. Uzun gezisini tamamlayıp yeniden Edirne’ye döndüğünde, ünü bütün Anadolu ve Balkanlar’a yayılmıştı artık.</p>

  <p class="p6">Ankara Savaşı sonrasındaki taht kavgaları sırasında yönetimi ele geçiren Musa Çelebi tarafından getirildiği Kazaskerlik görevini iki buçuk yıl boyunca başarıyla yürütmesine karşın, Mehmet Çelebi’nin tahta çıkmasıyla birlikte görevden alındı ve böylece Bedreddin için sürgün günleri de başlamış oldu. Bütün hareketleri, konuşmaları sıkı denetim altındaydı ve yaptığı her şey düzenli olarak Sultan’a rapor ediliyordu ama bu, onun düşüncelerinin hızla yayılmasını engelleyemiyordu. Anadolu ve Trakya’nın çeşitli bölgelerinden ziyaretçiler kapısından eksik olmuyor; sürgündeyken bile ona bağlılıklarını sunan ve müridi olmak isteyenlerin sayısı durmaksızın artıyordu. Bu yoğun trafikten yararlanarak, güvendiği öğrencileri aracılığıyla, Anadolu’nun değişik kentlerindeki mürit gruplarına haberler yolluyor ve onlardan örgütlenme çalışmalarını hızlandırmalarını istiyordu.<a id="a451"></a><a href="../Text/Notlar.html#a1451"><span class="t13">{449}</span></a></p>

  <p class="p6">Peki, neler anlatıyordu insanlara Bedreddin, düşüncesi hangi temeller üzerine kuruluydu ki insanlara bu denli çekici geliyor ve büyük saygı görmesini sağlıyordu?</p>

  <p class="p6">“Şeyh Bedreddin’e göre Tanrı dünyayı yaratmış ve insanlara vermiştir, dünyanın toprağı ve bu toprağın bütün ürünleri insanlığın ortak malıdır, insanlar eşit olarak yaratılmışlardır, birinin mal toplayıp öbürünün aç kalması Tanrı’nın amacına aykırıdır. Ben senin evinde kendi evim gibi oturabilmeliyim, sen benim eşyamı kendi eşyan gibi kullanabilmelisin, çünkü bütün bunlar hepimiz içindir ve hepimizindir. [...] Her güzel şey cennet, her kötü şey cehennemdir; dünyada olup bitenlerden başka ne cennet vardır ne de cehennem. [...] Gerçek ibadetin sınırı, koşulu, biçimi yoktur. Kaldı ki ayrılıklar din adamlarının işleri karıştırmasından doğmuştur; bunlar ortadan kaldırılırsa, bütün dinler bir olur.”<a id="a452"></a><a href="../Text/Notlar.html#a1453"><span class="t13">{450}</span></a></p>

  <p class="p6">Görüldüğü üzere Bedreddin’in dünya görüşü, Pythagoras’tan Cathar’lara dek izini sürdüğümüz köklü gelenekle neredeyse bütünüyle aynı saptamalar ve aynı ideal üzerine kuruluydu. Sınıfların ve sınırların olmadığı özgür bir dünya; eşitlik ve hakça paylaşıma dayalı komünal bir düzen; farklı dinler tarafından birbirine karşıt kamplara bölünmemiş, inançları biçimsel ibadetlere hapsedilmemiş bir insanlık ailesi.</p>

  <p class="p6">Tarlaların, çiftlik hayvanları ve gereçlerinin, yiyecek ve giysilerin eşit olarak paylaşılacağı bir düzenin çağrısını yapıyor ve Hıristiyanlarla Müslümanları aynı çatı ve tek bir inanç altında birleşmeye çağırıyordu ki, kimi tarihçiler bunu “her ikisinden de farklı yeni bir din yaratma tasarısı” olarak değerlendiriyorlar.<a id="a453"></a><a href="../Text/Notlar.html#a1455"><span class="t13">{451}</span></a> İÖ. 510’lardaki Kroton’da ya da on ikinci yüzyılın Fransa’sında olduğu gibi, on beşinci yüzyılın Osmanlı topraklarında da bunlar oldukça “tehlikeli” fikirlerdi ve uygulamaya geçirmeye çalışanlar ortaya çıktığı anda, resmi otoritenin tepkisi aynı oranda sert olacaktı.</p>

  <p class="p6">1416 yılında, Bedreddin müritlerinden Börklüce Mustafa, Aydın yakınlarında kendine bağlı beş bin kişiyle birlikte ayaklandı. Onu bir diğer mürit, Torlak Kemal’in Manisa’da başlattığı isyan izledi. Bu gelişmeler sırasında Bedreddin gizlice İznik’ten ayrılmış ve ilkin Kırım’a, sonra da Eflâk bölgesine geçerek, Balkanlar’da kendisine bağlı grupları örgütleme çabasına girişmişti. Sultan Mehmet Çelebi, en tehlikeli lider olarak gördüğü Börklüce Mustafa’nın üzerine iki kez askeri birlikler yolladı, ancak Bedreddin müritleri her ikisinde de savaştan galip çıkmayı başardı. Aydın bölgesinde büyük bir heyecan dalgası esiyor, Şeyh’in öğretisine bağlı paylaşımcı ve kardeşçe bir düzen kurma ideali, Osmanlı orduları karşısında elde edilen zaferlerle güçleniyordu. Ancak Sultan, yenilgiyi kabullenmeyi aklından bile geçirmeyecekti elbette.</p>

  <p class="p6">İlk iki saldırı başarısızlıkla sonuçlanınca, bu kez Sadrazam Beyazıt Paşa ve oğlu Şehzade Murat yönetiminde çok büyük bir orduyu Aydın’a gönderdi. Tıpkı Oksitanya’da Cathar’lara karşı düzenlenen Haçlı Seferi’nde olduğu gibi, iki tarafın güçleri arasında çok büyük bir dengesizlik vardı ve sonunda isyancılar yenilgiye uğratılıp, birer birer kılıçtan geçirildi, liderleri Börklüce Mustafa da işkence gördükten sonra idam edildi. Manisa’daki Torlak Kemal ve yandaşlarını da aynı son bekliyordu.</p>

  <p class="p6">Ayaklanmalar oldukça kanlı biçimde bastırıldıktan sonra, Şeyh Bedreddin de Deliorman’da yakalanıp, yargılanmak üzere Serez’e getirildi ve ulemadan çıkan “katli vacip” kararının hemen ardından, asılarak idam edildi. Özellikle Batı Anadolu ve Trakya’da ona duyulan sevgi ve saygı hiç azalmayacak; katledilişlerinin üzerinden beş yüz yılı aşkın bir süre geçtikten sonra ünlü Türk şairi Nazım Hikmet, Simavneli Şeyh Bedreddin ve müritlerini şu dizelerle ölümsüzleştirecekti:</p>

  <p class="p11">“Bedreddin yiğitleri kayalardan ufka baktılar.</p>

  <p class="p11">Gitgide yaklaşıyordu bu toprağın sonu</p>

  <p class="p11">fermanlı bir ölüm kuşunun kanatlarıyla.</p>

  <p class="p11">Oysa ki onlar bu toprağı,</p>

  <p class="p11">bu kayalardan bakanlar, onu,</p>

  <p class="p11">üzümü, inciri, narı,</p>

  <p class="p11">tüyleri baldan sarı,</p>

  <p class="p11">sütleri baldan koyu davarları,</p>

  <p class="p11">ince belli, aslan yeleli atlarıyla</p>

  <p class="p11">duvarsız ve sınırsız</p>

  <p class="p11">bir kardeş sofrası gibi açmıştılar.</p>

  <p class="p11">[...]</p>

  <p class="p11">Hep bir ağızdan türkü söyleyip</p>

  <p class="p11">hep beraber sulardan çekmek ağı,</p>

  <p class="p11">demiri oya gibi işleyip hep beraber,</p>

  <p class="p11">hep beraber sürebilmek toprağı,</p>

  <p class="p11">ballı incirleri hep beraber yiyebilmek,</p>

  <p class="p11">yârin yanağından gayrı her şeyde</p>

  <p class="p11">her yerde hep beraber</p>

  <p class="p11">diyebilmek için</p>

  <p class="p11">on binler verdi sekiz binini”<a id="a454"></a><a href="../Text/Notlar.html#a1457"><span class="t13">{452}</span></a></p>

  <p class="p13">&nbsp;</p>

  <p class="p6">Bedreddin’in idamı, ortodoksiye ve statükoya ters düşmeye “cüret etmiş”, tasavvuf düşüncesine bağlı İslam bilginlerinin resmi otorite elinde ne ilk katledilişiydi ne de sonuncusu oldu. Kitap boyunca zaman zaman değindiğim, İslam’ın din ve inanç konularındaki görece hoşgörülü tutum ve yaklaşımı, genel anlamda Hıristiyan ya da Yahudiler, hatta Sabiler için geçerli olabilirken; ne gariptir ki farklı düşünen Müslümanların aynı anlayış ve hoşgörüden yararlanmak bir yana, çoğu kez baskı ve şiddetle yüz yüze geldiklerine tanık oluruz tarihte. Bunun en bilinen örneklerinden biri, bütün evrenin Tanrı’nın bir yansıması ve parçası olduğuna inandığı için <span class="t11">“Enel Hak” (Ben Tanrı’yım)</span> diyen ve dokuzuncu yüzyılda bu düşünceleri nedeniyle işkence görüp idam edilen Hallacı Mansur’dur. Bu büyük Sufi bilgesinin şiddetle cezalandırılmasını emreden Halife Muktedir, elbette “Ben Tanrı’yım” sözlerinin gerçekte ne anlama geldiğini biliyordu ve “kendini Tanrı ilan eden bir meczupla” karşı karşıya olmadığının farkındaydı. Aslına bakılırsa şiddetle cezalandırılmasının nedeni, o sözlerin ardındaki evren ve Tanrı anlayışının ortodoks ulemanın iktidarı için tehlikeli ve sakıncalı görülmesiydi. Yüzyıllar sonra aynı ifadeyi şiirlerinde kullanan bir başka mutasavvıf, Seyit Nesimi de Halep’te derisi yüzülerek öldürülecekti; aşağı yukarı, Bedreddin’in idamının hemen öncesinde.</p>

  <p class="p6">Ancak 1416’daki gelişmeleri farklı kılan unsur, düşünce ve ideallerin tarikat ocaklarında ya da mürit toplantılarında sessizce tartışılmakla kalmayıp, doğrudan uygulamaya geçirilmesiydi ki, bunun dönemin egemenleri için nasıl büyük bir tehlike olduğunu söylemeye bile gerek yok. Eğer Börklüce Mustafa ve Torlak Kemal’in ayaklanmaları başarılı olup, diğer bölgelere de yayılsaydı, yalnızca Anadolu’nun değil, Bizans’ın ve Avrupa’nın da tarihi köklü biçimde değişecekti. Tıpkı, Cathar’ların başarılı olması durumunda Fransa’yla birlikte tüm Avrupa’nın ve hatta Anadolu’nun tarihinin değişeceği gibi.</p>

  <p class="p6">Simavneli Bedreddin, uzun yolculukları ve araştırmaları sırasında çok büyük olasılıkla Fraternis düşüncesine bağlı gruplarla tanışmış ve bunlardan etkilenmişti. Zaten Edirne’den Deliorman’a uzanan bir bölgede uzun süre yaşayıp, kendi mürit gruplarını yaratan birinin, bu bölgenin “yerli düşüncesi” olan Bogomilciliğe ve onun Avrupa’daki uzantısı Cathar düşüncesine yabancı olması da düşünülemezdi pek. Dünya kavrayışı ve tasarladığı örgüt yapısı, komüncülükten vejetaryenliğe dek birçok yönüyle Pythagoras Kardeşliğiyle paralellik sergiliyordu. Ama bütün bunlar bir yana, Bedreddin İslam tarihinin en zeki, en donanımlı düşünürlerinden biriydi ve müritleri ayaklanma başlatmış olmasa bile, siyasi iktidar tarafından tehlikeli bulunup, susturulmak istenecekti zaten.</p>

  <p class="p6">&nbsp;</p>

  <h3 class="h30"><a id="ncx1903"></a>Avrupa Kabuk Değiştiriyor</h3>

  <p class="p6">On beşinci yüzyılın ikinci yarısında Batı dünyası, yaşamın akışını ciddi biçimde etkileyecek iki yeni gelişmeyle yüz yüze geldi. Bunlardan ilki, Osmanlı sultanı II. Mehmet’in, artık yalnızca Türk toprakları içinde sıkışıp kalmış, kuşatma altındaki bir kent olan Constantinopolis’i fethederek, Bizans’ın varlığına son noktayı koymasıydı ki bu, Hıristiyan dünyasında “dehşet verici” bir olay olarak nitelenecekti.</p>

  <p class="p6">“Constantinopolis’ in Türklerin eline geçtiğine dair haberler 1453 Haziran’ında duyulduğunda, Girit’teki bir manastırda kayıt tutan vakanüvis, ‘Dünyada bundan daha feci bir olay olmamıştır ve olmayacaktır’ diye yazmıştır. Bu tarihçinin duyduğu dehşet, Papalık tarafından yönetilen Roma’da, Venedik Cumhuriyeti’nde, Cenova’da, Bologna’da, Floransa ve Napoli’de aynen hissedilmiş; şok dalgası tüm kıtaya yayılırken Aragon ve Kastilya gibi ticaret kentlerine de bulaşmıştır.”<a id="a455"></a><a href="../Text/Notlar.html#a1459"><span class="t13">{453}</span></a></p>

  <p class="p6">Hıristiyan dünyası için gerçekten bir kâbustu bu; çünkü hem Katolik liderlerin Doğu Kilisesi’ni de yutarak eski büyük Roma İmparatorluğu’nu yeniden yaşama geçirme düşlerini kesin olarak yok ediyor, hem de sınırları doğuda İran’a, güneyde Mezopotamya’nın kuzeyine dek uzanan, Anadolu ve Balkanlar’a egemen olmuş yeni Türk devletinin, bundan böyle Avrupa’nın “kalıcı” büyük güçlerinden birine dönüşmekte olduğunu kesin olarak ortaya koyuyordu. Sultan Mehmet’in kenti aldıktan sonra unvanları arasına Caesar’lığı, yani “Roma Hükümdarlığını” da eklemesi<a id="a456"></a><a href="../Text/Notlar.html#a1461"><span class="t13">{454}</span></a>, bu kalıcılığın yanı sıra, Avrupa’da söz sahibi olma isteğinin de göstergelerinden biriydi. Kentin adı, bundan böyle İstanbul olarak anılacak ve kısa zaman içinde Osmanlı Devleti’nin görkemli başkenti haline gelecekti.</p>

  <p class="p6">Batı Dünyası için ikinci önemli gelişmeyse, İtalya ve İspanya’dan başlayarak, bazı önemli Avrupa kentlerinde aşağı yukarı aynı dönemlerde hızlanan kültürel ve bilimsel hareketlenmeydi ki, sonraları “Rönesans” olarak adlandırılmaya başlayacaktı; yani, “yeniden doğuş”. Haçlı Seferleri ve İspanya’nın yeniden fethi sırasında, Arap bilimi ve felsefesiyle tanışılmış olması; “sapkın” akımların kıta Avrupası’nda yayılmasını izleyen dönemde Katolik doktrinince yasaklanıp dışlanmış Antik Çağ felsefe, edebiyat ve inançlarının yeniden keşfedilmeye başlaması ve elbette kentlerdeki yükselişini sürdüren burjuvazinin, kendi için farklı bir yaşam biçimi arayışına girmesi, Rönesans’ın yavaş yavaş Hristiyan dünyasında ışıldamasını sağlayan faktörlerdi.</p>

  <p class="p6">Bilim, sanat, müzik, felsefe ve edebiyatın uyanışıyla birlikte “yeniden doğuşu” yaşadığı varsayılan unsursa, “Eski Roma”ydı tabii. Kentlerinde kalabalık kitlelerin renkli dinamizmini barındıran; meydanlarında, tavernalarında ve hamamlarında bir araya gelen insanların sanattan, politikadan söz ettiği; evlerde şiir ve edebiyat akşamları düzenlenen ve farklı inanç kültlerinin bir arada yaşayabildiği; dokusu ve hücreleri, ne kadar baskı altında tutulmuş olursa olsun, Avrupa’nın tamamında varlığını sürdürmeyi başarmış, Cumhuriyet Roma’sı.</p>

  <p class="p6">İtalya’nın kuzeyinde başlayıp, Floransa’da ve Venedik’te hızlanan ve yavaş yavaş İspanya ve Fransa’ya doğru yayılmaya başlayan Rönesans hareketi, ticaret hacminin büyük olduğu gelişmiş kentlerdeki üst sınıflar ve burjuvalaşma sürecindeki genç aristokratlarca desteklendikçe etki alanını artırmaya başladı. “Rönesans terimini popüler kılanlar, sözcüğün Fransızcadaki anlam ve kapsamını (<span class="t11">renaitre, renaissance</span>) yansıtan Aydınlanmacılar ve Fransızlardı. Fransız Aydınlanma düşlerinde Rönesans, Apollon’un akıl çağı haline geldi ve parlak insanların, uzun ve karanlık bir batıl inanç ve gericilik çağından (Cermenik Ortaçağ) kurtulup, antik kültür modeli üzerine kurulmuş parlak bir uygarlık yaratmalarının ölçüsü oldu.”<a id="a457"></a><a href="../Text/Notlar.html#a1463"><span class="t13">{455}</span></a></p>

  <p class="p6">On beşinci yüzyıldan başlayarak, çok uzun bir süre din baskısı altına alınmış antik çağ düşüncesi ve sanatı, özellikle resim ve heykelde Rönesans’ın büyük ustalarının imzasını taşıyan yapıtlarda pıtrak gibi belirmeye başlıyorlardı artık. Zeus, Athena, Apollon gibi figürler, mitolojiden seçilmiş sahnelerin işlendiği Rönesans sanatında giderek daha sık görülmeye başladı; hatta dinî yapıların duvarlarındaki süslemelerde bile. On altıncı yüzyılın hemen başında, 1505’te Papa II. Julius tarafından Sistine Chapel’in iç düzenlemesiyle görevlendirilen Michelangelo, duvarlara Genesis’ten seçilmiş sahneleri resmedecek ama aralara klasik dönem motiflerini eklemeyi ihmal etmeyecekti. Bunların en çarpıcı örneği, bugün hâlâ Sistine’deki duvar resimlerinde bütün ihtişamıyla görülen Sibyl betimlemeleriydi!</p>

  <p class="p6">Avrupa kentlerindeki biraz “ani” gibi görünen bu değişimin ardındaki etkenlerden biri de, bir önceki yüzyıl boyunca kıtanın çeşitli bölgelerinde ve bazen tamamında yaşanmış olumsuz ve yıkıcı koşulların, toplumsal düzen ve istikrarla birlikte, feodal iktidarları da ciddi biçimde sarsmış olmasıydı tabii. 1315 ile 1317 yılları arasında, yani aşağı yukarı Jacques de Molay idam edildikten hemen sonra, Fransa’dan başlayarak Avrupa’da büyük bir kıtlık yaşanmış, binlerce insan ölmüştü. Otuz yıl kadar sonra çok daha büyük bir felaket bütün kıtayı, tarihinin en büyük yıkımlarından biriyle yüz yüze bıraktı: “Kara Ölüm” olarak da bilinen veba, 1347 ile 1350 arasında Avrupa nüfusunun üçte birini kırıp geçirirken, ekonomik yapıları da allak bullak etmişti. Savaş’lar, çeşitli yerel köylü ayaklanmaları ve iç kargaşalar da aynı dönemde bu tabloya eklendi. Fransa ve İngiltere “Yüz Yıl Savaş’ları” sırasında büyük yıkım yaşayacak ve Avrupa’daki ekonomik yaşam üzerine büyük&nbsp; yükler binerken tüketici sayısında büyük düşüşler görülecek, pazarlar çökmeye başlayacaktı.<a id="a458"></a><a href="../Text/Notlar.html#a1465"><span class="t13">{456}</span></a></p>

  <p class="p6">On dördüncü yüzyıl boyunca etkisini hissettiren bu olumsuz gelişmeler sonucu Avrupa’nın feodal beyleri de ciddi parasal sıkıntılar içine girdiler ve servetleriyle birlikte, toprak rejimi üzerindeki güç ve etkilerini de yitirmeye başladılar. Ekonomik yaşam, on beşinci yüzyıla girildiğinde, ticaret ve küçük endüstrinin sayesinde kentlerde belirleniyor; doğal olarak da, bilime, ticarete ve endüstriye hükmeden yeni burjuvalar, kentlerin yönetiminde de söz sahibi oluyorlardı.</p>

  <p class="p6">Rönesans’ın getirdiği düşünsel hızlanmanın etkileri, Avrupa’nın birçok bölgesinde kendini hissettirmeye başladı ve birer girişimci burjuvaya dönüşen bir zamanın eğitimli aristokratları ya da bu süreç içinde palazlanan tüccar sınıfının mensupları, Katolik dogmasının yüzyıllar boyu yasakladığı antik düşünceye, eski inanç sistemlerine ve Doğu’dan taşınmış “büyü ve okültizm” kültürüne ya da gizli bilimlere (astroloji, simya gibi) engellenemez bir ilgi duymaya başladılar. “Gizem Kitapları”nın örneklerine değindiğimiz geçen bölümlerde, Hermetik düşüncenin Avrupalı aydınlar arasında nasıl ilgi yarattığını ve bu düşünce çevresinde yeni ezoterik kültlerin oluşmasını sağladığını görmüştük. On altıncı yüzyıldan itibaren Katolik Kilisesi gücünü yitirmeye başladıkça, üzerindeki baskı kalkan kentli burjuvalar, bu alana eğilip araştırma yapma konusunda daha da yürekleneceklerdi.</p>

  <p class="p6">Dinsel baskılara duyulan tepkinin büyük kentlerden başlayarak kırsal bölgelerdeki kasabalara dek yaygınlaşmasını sağlayan etkenlerin başında da, büyük bir teknolojik yenilik geliyordu. Yetenekli ve yaratıcı bir Alman metal işçisi olan Johannes Gutenberg, 1448 yılında şarap yapım makinelerinin çalışma sisteminden yola çıkarak kendi geliştirdiği matbaa makinesiyle kitabı “kolay çoğaltılır”, dolayısıyla ucuz ve herkes için kolayca elde edilebilir bir hale getirmeyi başarınca, Rönesans’la birlikte gelen kültür hamlesi yeni bir ivme kazandı. Gutenberg’in ilk bastığı yapıt, 1455 yılında iki cilt halinde yayımlanan Kitabı Mukaddes’ti ve bu baskının kopyalarını okuyan Avrupa’nın dindar Hıristiyanlarından bazıları, o güne dek Kilise ve Papa tarafından empoze edildiği için “Tanrı’nın emri” sandıkları endülüjans türü uygulamaların ve rahiplerce “bağış” adı altında düzenle olarak toplanan “haraç”ların, İncil’de yer almadığını hayretle gördüler. Katolik uygulamalarına karşı, burjuvazinin desteğiyle sürdürülen tepki ve protestolar, Avrupa’nın değişik ülkelerinde, saygın ilahiyatçıların liderliğinde yükselecek ve Rönesans’ın hemen ardından Batı dünyası, dinde büyük Reform hareketleriyle sarsılacaktı.</p>

  <p class="p6">Alman ilahiyatçı Martin Luther, 1517 yılında Wittenberg’deki Kilise’nin kapısına, Hıristiyan doktrinine bütünüyle aykırı gördüğü uygulamaları listeleyen “95 Tez” başlıklı duyuruyu asarak, Papalığa karşı isyan hareketini başlattı. Luther’in listesinde günah çıkarmadan kefaret yöntemlerine, endülüjans yoluyla bağışlama sisteminden Kilise’nin gelir modeline ve Papa’nın mal varlığına dek çok sayıda ciddi ve radikal eleştiri ve uyarı yer alıyordu. Bu cüretkârlığa Papa X. Leo’nun yanıtıysa, “Bu kendini bilmez sarhoş Alman’ın, ayılıp aklı başına geldiğinde pişmanlık duyacağını”<a id="a459"></a><a href="../Text/Notlar.html#a1467"><span class="t13">{457}</span></a> belirten alaycı ve önemsemez ifadeleri içeriyordu.</p>

  <p class="p6">Ancak kısa zaman içinde Luther’in kararlı olduğu ve yaptığı çıkışın endülüjans satışında ciddi azalmalara neden olduğu görüldü. Bunun üzerine Leo’nun emriyle yayımlanan Papa Fermanı’nda Luther “sapkın” ilan edildi ve Papa’nın otoritesi ve uygulamalarına karşı çıkan herkesin, sapkınlığa katılmış olacağı vurgulandı. Kılıçlar çekilmiş, cepheler netleşmişti artık ve Kilise’nin üniter yapısı bölünmeden bu kargaşa sona ermeyecekti. Gerginlik tırmanırken, isyankâr ilahiyatçı aforoz tehditleri, zorunlu sürgün ve sert tartışmalarla dolu bir dönem boyunca, Yeni Ahit’i Almanca’ya çevirmekle uğraştı ve ilk baskıyı da 1522’de yayımladı. Aralarında “Yuhanna’nın Vahyi”nin de bulunduğu birkaç metni, “otantikliğinden kuşkuya düştüğü için” bu derlemeden çıkaracak; ancak bu eksik haliyle bile İncil’i kendi dillerinde okumak isteyen Almanlardan büyük ilgi görecekti. Luther aynı zamanda okuyuculara, “şimdiye dek yapıldığı gibi, İncil’deki metinlerden yasa kitapları ya da doktrinler üretmeye çalışmamaları” konusunda uyarılarda bulunuyor<a id="a460"></a><a href="../Text/Notlar.html#a1469"><span class="t13">{458}</span></a>; Kutsal Kitap’ın yalnızca bireylerin inançlarıyla ilgili bir kaynak olduğunu vurguluyordu.</p>

  <p class="p6">On altıncı yüzyılın ilk yarısı boyunca Avrupa’nın değişik ülkelerinden, reform hareketini destekleyen ilahiyatçı liderler çıktı: Hollandalı Desiderius Erasmus, İsviçreli Ulrich Zwingli ve aynı ülkeden, Cenevreli Jean Calvin gibi. Luther ve onu izleyenlerin karşı çıkışından cesaret alan ve Reform hareketini yalnızca Kilise’ye değil, onunla işbirliği halindeki feodal monarşik yapıya karşı da bir başkaldırı olarak algılayan Avrupa’nın baskı altında ezilmiş yoksul köylü kitleleri, 1525 yılından itibaren Almanya başta olmak üzere Avrupa’nın kırsal kesiminde ayaklanmaya başladılar.</p>

  <p class="p6">Ama “Köylüler Savaşı” olarak bilinen bu yaygın isyanlar sırasında Reform yanlılarının aristokrasiye karşı, ezilen serflerden yana olacağını düşünenler, büyük bir yanılgı içindeydiler. Martin Luther, yalnızca Kilise hiyerarşik yapısına karşı mücadele veriyor ve sınıfsal tercihini kralcılıktan ve aristokrasiden yana koyuyordu; Jean Calvin dışta bırakılırsa, Avrupa’nın reformcuları, toprak mülkiyetine, feodal üretim ilişkilerine ve bunun üstyapıdaki karşılıklarına isyan etmeyi akıllarından geçirmemişlerdi. Kentlerdeki ilahiyat ustalarından umudunu kesen köylüler, savaşın sıcaklığı içinde kendi liderlerini kendileri yaratacaklardı: Thomas Münzer adlı bir köy rahibiydi bu.</p>

  <p class="p6">“XVI. yüzyıldaki, bu din savaşları adı verilen savaşlarda da, her şeyden önce söz konusu olan, maddi sınıf çıkarlarıydı” diyor Engels “ve bu savaşlar, daha sonra İngiltere ve Fransa’da da ortaya çıkan iç çatışmalar kadar sınıf mücadeleleriydi. Bu sınıf mücadelelerinin o çağda dinsel nitelik işareti taşımaları, çeşitli sınıfların çıkarları, ihtiyaçları ve taleplerinin dinsel perde ardına gizlenmesi, işin aslından hiçbir şey değiştirmez ve çağın koşullarıyla kolayca açıklanabilir.”<a id="a461"></a><a href="../Text/Notlar.html#a1471"><span class="t13">{459}</span></a></p>

  <p class="p6">Almanya’daki Köylüler Savaşı da dinsel gerekçeler ve taleplerle ortaya çıkmış görünmesine karşın, çok kısa süre içinde asıl rahatsız edici sorunlara yönelecek ve Reform’un kentlerdeki “uysal” çizgisinden uzaklaşarak, soylulara ve prenslere karşı sınıfsal çıkarları savunmayı amaçlayan sert ve kararlı bir mücadeleye dönüşecekti. Ancak burjuvaziden beklenen destek gelmeyince, monarşilerin askeri güçlerine karşı eğitimsiz köylülerin direnişi de belli bir noktada kırılmaya mahkûmdu elbette. İkinci yılın sonunda savaş, köylülerin yenilgisiyle sona erdi. Papa’ya karşı olan prenslerden destek ve koruma alan Martin Luther, bu önemli müttefiki yitirme kaygısıyla, tarafsız kalmak bir yana, açıktan açığa köylü hareketine karşı tavır aldı ve aristokrasiyi destekledi.</p>

  <p class="p6">Engels’e göre “Luther reformu, gerçekten yeni bir iman, mutlak monarşiye uyarlanmış bir din ortaya çıkardı. Kuzeydoğu Almanya’daki köylüler, Luther’ciliği kabul eder etmez ‘özgür insan’lıktan ‘serfliğe’ düşürüldüler.”<a id="a462"></a><a href="../Text/Notlar.html#a1473"><span class="t13">{460}</span></a> Diğer yandan Jean Calvin’se, başından itibaren kendi Protestanlığını burjuvazinin değerleriyle bütünleştirmişti: “Calvin’in kilisesinin kuruluşu, bütünüyle demokratik ve cumhuriyetçiydi; ve tanrının saltanatının cumhuriyetleştirildiği yerde, bu dünyanın saltanatı krallara, piskoposlara ve efendilere kalabilir miydi? Alman Luther’ciliği prenslerin elinde uysal bir araç olurken, Calvin’cilik, Hollanda’da bir cumhuriyet, İngiltere’de ve özellikle İskoçya’da etkin cumhuriyetçi partiler kurdu.”<a id="a463"></a><a href="../Text/Notlar.html#a1475"><span class="t13">{461}</span></a></p>

  <p class="p6">&nbsp;</p>

  <h3 class="h30"><a id="ncx1923"></a>Endülüs’ün “Aydınlık” Kadınları</h3>

  <p class="p6">Rönesans ve Reform ile birlikte gelen hareketlilik ve kültürel canlanma, on üçüncü ve on dördüncü yüzyıllarda Katolik Kilisesi ve monarşilerden büyük darbe yiyerek dağılmış marjinal muhalif grupların, Avrupa’nın çeşitli bölgelerinde değişik kimliklerle yeniden ortaya çıkmaları sonucunu da doğurdu. Bunların hiçbiri, Kroton, Roma ve Languedoc deneyimleriyle herhangi biçimde kıyaslanabilecek düzeyde örgütlülüğe ve iç tutarlılığa sahip değildi aslında; izini sürdüğümüz Fraternis geleneğiyle doğrudan bağlantıları da yoktu. Ama yine de içlerinden iki tanesi, sırasıyla İspanya ve Almanya’da belli oranda ses getirmeyi başardı: Biçimsel olarak kısmen Sibyl geleneğinden izler taşımakla birlikte, toplumsal ve siyasi bir ideale sahip olmayan pasifist “<span class="t11">Alumbrados</span>” (Aydınlanmışlar) hareketi ve Reform düşüncesini uç noktalara dek götürüp, Doğu gizemciliğini Hristiyan anlayışıyla buluşturan yeni bir Kilise yaratma çabasındaki “<span class="t11">Rosicrucians</span>” (Gül-Haç) örgütü. Zaman içinde bu iki harekete yakınlık duymuş burjuva aydınlarından bazıları, ayakta kalmayı beceren, en örgütlü ve en donanımlı Fraternis gruplarından birinin içinde erimeyi yeğleyeceklerdi: Cathar birikimi ve misyonunu da üstlenerek, beş bin yıllık ideali yaşama geçirmeye yönelik yeni ve “toparlayıcı” bir çatı oluşturan, Tapınakçıların da “mirasçısı” durumundaki Mason Kardeşliği.</p>

  <p class="p6">Alumbrados, on beşinci yüzyılın sonlarına doğru, İspanya’da bir tür “mistik dervişler” grubu olarak ortaya çıktı. Kural ve hiyerarşiye dayanan, yaygın bir örgütlenmeye ve düzenli olarak toplanılan kilise ya da tapınak benzeri mekânlara sahip, alışıldık türde bir mezhep ya da tarikat değildiler. Daha çok, belli bir inanç ve temel fikir üzerinde anlaşmaya varmış; bunu yakın çevrelerine yaymaya ve iletmeye çalışan misyonerleri andırıyorlardı.</p>

  <p class="p6">“Laik ya da dindar, çeşitli kesimlerden kadın ve erkek grupları, evlerde toplanıp kutsal metinler üzerinde tartışmaya başladılar. Paylaştıkları ortak bir doktrin olmasa da bu gruplarda yer alanlar, bireyin, Kutsal Ruh tarafından ‘aydınlatıldığı’ taktirde ilahi metinleri anlayabileceği inancı üzerinde birleşiyordu.”<a id="a464"></a><a href="../Text/Notlar.html#a1476"><span class="t13">{462}</span></a></p>

  <p class="p6">Bu insanlar, kendilerine, İspanyol dilinde “aydınlanmış” anlamına gelmek üzere, Alumbrados adını verdiler ama bu ad, Katolik din adamları tarafından alaycı ifadeler eşliğinde “sapkınlığı” vurgulamakta kullanılan bir hakarete dönüştürüldü. Kilise’nin Alumbrados’a başlangıçtan itibaren tepkisel yaklaşmasında, bu gruplardan yayılan düşüncelerin kurulu düzen açısından “sakıncalı” unsurlar içermesi kadar, katılımcılar arasında önemli bir kesimin “Converso”(Dönme) adı verilen, zorla Hıristiyanlaştırılmış Yahudilerden oluşması da rol oynuyordu.</p>

  <p class="p6">İspanyol Yahudilerinin çoğu, Endülüs’teki İslam yönetimi süresince inanç ve geleneklerini rahatsız edilmeden sürdürebilmiş, zaman içinde de İspanyol kültürünün önemli bir parçası haline gelmişlerdi. Ancak <span class="t11">Reconquistado</span> sonrasında o rahatlık büyük oranda ortadan kalktı ve varlıklarını rejim için tehlikeli gören monarşilerle, Katolik piskoposların uyguladığı yoğun baskılara maruz kalmaya başladılar. On beşinci yüzyıl sona ererken İspanya’da yaşayan Yahudiler için yaşam iyice güçleşmiş, din değiştirmeyi reddedenler sürgün edilerek Osmanlı topraklarına sığınmak durumunda kalmıştı.</p>

  <p class="p6">Converso’lar, yani yüzlerce yıldır yaşadıkları toprakları terk etmektense dinlerinden vazgeçmeyi yeğleyenler içinde bazıları, yeni bir <span class="t11">Binyılcılık</span> (Milleniarism) akımının da parçasını oluşturuyorlar ve “Mesih’in İkinci Gelişi”nin yakın olduğuna inanıyorlardı.<a id="a465"></a><a href="../Text/Notlar.html#a1478"><span class="t13">{463}</span></a> Bu inancın bayraktarlığını yapanların en ünlülerinden Luiz de Leon, “günlerin sonu” ve “ikinci Geliş” için 1656 yılını uygun görmüştü ve onun kehanetleri, on altıncı yüzyılda yalnızca İspanyolları değil, Portekizli mistikleri de derin biçimde etkiledi.<a id="a466"></a><a href="../Text/Notlar.html#a1480"><span class="t13">{464}</span></a>&nbsp;</p>

  <p class="p6">Virginia Üniversitesi İspanyol Kültürü uzmanlarından, feminist yazar Profesör Alison Weber, on beşinci yüzyıl sonlarında doğmaya başlayan İspanyol aydınlanmacılığının, iki temel sosyolojik niteliği bulunduğundan söz ediyor:</p>

  <p class="p6">“Birincisi, bu hareket içinde yer alanların çoğunluğunun conversos olmasıdır. Yahudi teolojisinin burada doğrudan bir etkisi söz konusu değildir; daha çok, giderek artan oranda ırkçı ayrımcılıklara maruz kalan bu yeni Hıristiyanların, seven ve bağışlayıcı bir Tanrı kavramı çevresinde biçimlenen törensiz, gösterişsiz bir din anlayışını çekici bulmuş olabileceklerinden söz edilebilir. İkinci sosyolojik farklılıksa, bu gruplarda liderliği büyük oranda kadınların üstlenmesidir. Isabel de la Cruz, Toledo’daki Alumbrados gruplarınca ‘gerçek anne ve öğretmen’ olarak adlandırılıyordu; Maria de Cazalla, Guadalajara’daki evinde kadınlara kutsal metinler üzerine ders veriyordu ve Francisca Hernández, Valladolid’deki Fransisken vaizler arasında büyük bir saygınlık ve etkiye sahipti.”<a id="a467"></a><a href="../Text/Notlar.html#a1482"><span class="t13">{465}</span></a></p>

  <p class="p6">Alumbrados adı, ilkin 1490 sonrasında Toledo’da duyulmaya başladı; kısa zaman içinde de İspanya’daki ünleri Kardinal’i rahatsız edecek kadar yayıldı. Görüş ve söylevlerinin o dönemde Avrupa’da hızını almakta olan Reform yanlılarıyla büyük paralellikler içermesi, Engizisyon’un hoşgörüyle bakacağı bir şey değildi pek. 1520’den itibaren, sert ve kapsamlı bir operasyon sonucu tutuklanıp, sorgulanmaya başladılar.</p>

  <p class="p6">Alumbrados ile kuzeyli reformcular arasında doğrudan bir bağlantının olup olmadığı, her zaman tartışmalı bir konu olarak kaldı. Ama Toledo’daki duruşmalarda ortaya çıkan bulgular, Alumbrados’un Luther ya da Erasmus’tan daha önce ortaya çıkmış, bütünüyle ayrı bir “İspanyol hareketi” olduğuna dair veriler sunuyordu.<a id="a468"></a><a href="../Text/Notlar.html#a1484"><span class="t13">{466}</span></a> Bununla birlikte Engizisyon, on altıncı yüzyıl boyunca yürüttüğü duruşmalarda reformcuların her türlüsünü, bütün sapkınları ve Alumbrados mensuplarını aynı kategori altında değerlendirmeyi yeğledi.</p>

  <p class="p6">Hıristiyan Kilisesi’nin geleneklerini ve kutsal rimellerini tümüyle reddeden ve hiçbir din adamının Tanrı adına “günah bağışlamaya” yetkili olmadığını söyleyen bu insanlar, dua ve yakarıların “sesli olarak” yapılmasına da karşı çıkıyor ve Tanrıyla iletişimin, dudaklar kıpırdamaksızın, “mental yolla” kurulması gerektiğini söylüyorlardı. Hareketin bilinen ünlü liderleri, derin meditasyon seansları sırasında “trans” haline geçerek, “esin yoluyla” geldiği ileri sürülen mesaj ve düşünceleri müritlerine aktaran kadın üstatlardı.</p>

  <p class="p6">Bir başka deyişle Alumbrados grupları Katolik doktrininin temel unsurlarını bütünüyle reddetmekle kalmıyor, “vizyonlar aracılığıyla Tanrı’yla bağlantı kurduğu” söylenen karizmatik kadınların liderliğinde örgütleniyorlardı.<a id="a469"></a><a href="../Text/Notlar.html#a1487"><span class="t13">{467}</span></a> Böylece kadınların dinsel içerikli söylev vermesinin “günah” olduğu yolundaki temel din ilkelerini çiğnediği için Alumbrados aynı zamanda bir “kadın hareketi” izlenimi veriyor ve Katolik iktidarca bu “isyankâr” kimliği nedeniyle de tehlikeli bulunuyordu.</p>

  <p class="p6">Bu ayrıntı bizim için de oldukça önemli: Alumbrados bilgeleri olarak ortaya çıkan bu kadın liderlerin uyguladığı söylenen “meditasyon”, kendilerinden iki bin yıl önce Delphi, Cumae, Erytrae ve Samos gibi merkezlerde saygın birer Tanrıça rahibesi olan Sibyl’ların “trans aracılığıyla bilgilendirme” yöntemleriyle, neredeyse bütünüyle aynı. Özellikle Delphi ve Cumae’deki Sibyl’ların, çevrelerindeki müritlerine, bu yolla Apollon’dan bilgi alıp, “onun ışığıyla aydınlanmaktan” söz ettiklerini biliyoruz. Alumbrados kadınları, bu anlamda Sibyl geleneğinin Rönesans sonrası İspanya’daki uzantıları olarak çıkıyor karşımıza.</p>

  <p class="p6">Kadın liderlerin kendilerine özgü meditasyon teknikleri kullanarak ulaştıkları trans hali, bu grupların kendine özgü terminolojisinde “<span class="t11">dejamiento</span>” olarak adlandırılıyordu. Alison Weber, “Dejamiento doktrininin Alumbrados için ne ifade ettiği bugün hâlâ tam olarak anlaşılmış değil” diyor. “Terim, zihni düşüncelerden arındırarak gerçekleştirilen bir mental dua aracılığıyla Tanrı’yla doğrudan iletişim kurmayı kastediyordu. Dejamiento konumuna geçen yetkin üyeler, bu yolla Tanrı’ya teslim olacakları ve günaha yönelmemeyi garanti altına alacakları inancındaydılar.”<a id="a470"></a><a href="../Text/Notlar.html#a1488"><span class="t13">{468}</span></a></p>

  <p class="p6">On altıncı yüzyılın ilk çeyreği biterken, Alumbrados üzerindeki Engizisyon baskısı ciddi biçimde artmaya başladı. 1524’te Engizisyon, “kadınların havari gibi davranmalarını” büyük bir küstahlık olarak niteledi. Hareketin herkes tarafından bilinen ve tanınan kadın liderleri, 1520’lerden itibaren birer birer sorguya alınmaya ve işkence görmeye başlamışlardı zaten. Toledo’lu Isabel de la Cruz, ruhban otoritesine saygısızca karşı gelmekle suçlanıp, müridi Alcaraz’la birlikte yaşam boyu hapse mahkûm edildi ve bütün mülklerine el kondu. Guadalajara’daki Alumbrados’ların saygın liderlerinden Maria de Cazalla’ysa, o dönem İspanya’sında Katolik Kilisesi’nin ve Papa’nın en büyük düşmanları arasında sayılan, Avrupalı reformculardan Erasmus’un izleyicisi olmakla suçlandı; iki yıl zindanda tutulup işkence gördükten sonra da, tüm kamusal hakları elinden alınmak koşuluyla serbest bırakıldı.<a id="a471"></a><a href="../Text/Notlar.html#a1491"><span class="t13">{469}</span></a></p>

  <p class="p6">Zaman ilerledikçe, hem cezaların şiddeti, hem de soruşturmaya alınanların sayısı iyice artmaya başladı. Hareketin yöneticiliğini çoğunlukla kadınların üstlenmesi, Katolik otoriteleri fazlasıyla tedirgin ediyor; “inançlı insanların” bu “sapkın “larca etki altına alınmasını engellemek amacıyla yargılama terörüyle yetinilmeyip, propaganda yöntemleri aracılığıyla bir tür “ideolojik mücadele” de yürütülüyordu Kilise tarafından.</p>

  <p class="p6">1575 ile 1600 yılları arasında Extremadura, Andalucía ve Sevilla’da yürütülen soruşturmalar sırasında gündeme getirilen Alumbrados’a yönelik suçlamalarda, kadınlarca gerçekleştirilen ahlâk dışı cinsel davranışlarla ilgili iddialar sık sık yinelendi. Kendilerine “aziz” görüntüsü veren lider kadınlar, günah itirafı ve tövbekarlık toplantıları sırasında, kadın ve erkek üyeleri “uygunsuz cinsel ilişki” kurmaya yönlendiriyordu; evlerde bir araya gelen gruplar, “toplu seks ayinleri” düzenlemekteydiler! Bu suçlamalar, daha sonra <span class="t11">Beatas</span> adı verilen bir mistik rahibeler grubunun İspanyol Engizisyonu tarafından yargılanması sırasında da ortaya atılacaktı.<a id="a472"></a><a href="../Text/Notlar.html#a1493"><span class="t13">{470}</span></a></p>

  <p class="p6">Yoğun operasyon ve sorguları izleyen sert cezalar, on yedinci yüzyıldan itibaren tüm Avrupa’ya yayılacak “cadı avı” histerisinin ilk adımlarından biri olarak kabul edilebilir. Zaten küçük gruplardan oluşan ve yaygın bir örgütlenme yapısı içine girmeye fırsat bulamayıp sistematik olarak Engizisyon tarafından sindirilen Alumbrados hareketi, on altıncı yüzyıl sonlarına doğru bütünüyle silinip yok oldu. Az sayıda lider ve mürit, bu süre içinde daha güvenli görünen İngiltere’ye kaçmayı ve orada benzer düşünceleri paylaşan grupların koruyucu kanatları altına sığınmayı yeğledi.</p>

  <p class="p6">&nbsp;</p>

  <h3 class="h30"><a id="ncx1943"></a>Gül-Haç Kardeşliği</h3>

  <p class="p6">“1614 yılında <span class="t11">Dünyanın Yeniden Biçimlenişi</span> (The Reformation Of The World) adlı, Almanca yazılmış bir kitapçık ortaya çıktı. Nereden kaynaklandığını kimse bilmiyor görünüyordu. Kısa, satirik tez, modern dünya ve antik çağ bilgelerince desteğindeki tanrı Apollon’u sözcü olarak kullanıyordu ve evrende reform yapmak üzere girişimde bulunmayı teklif ediyordu; daha doğrusu, Apollon’un pervasızca böyle bir girişimde bulunduğunu savunuyordu. Bu küçük bildirinin bir Rosicrucian ürünü olup olmadığı tartışıldı. Her durumda, (bu kitapçık) çeşitli ülkelerden çok sayıda zeki insana sesleniyordu ve defalarca farklı dillere çevrilip basıldı. Metnin sahibinin iki yıl önce Venedik’te bir kitabı yayımlanan ve bir yıl kadar sonra da öldürülen Trajano Boccalini adlı bir İtalyan olduğunu rahatlıkla söyleyebiliriz. Dünyanın Yeniden Biçimlenişi’nin Almanca ver-siyonu, Boccalini’nin kitabının bölümlerinden birinin çevirisiydi ama ek olarak bir de manifesto içeriyordu: “<span class="t11">Fama Fraternitis ya da Saygıdeğer Gül-Haç Düzeni Kardeşliğinin bir Keşfi</span>. “<a id="a473"></a><a href="../Text/Notlar.html#a1495"><span class="t13">{471}</span></a></p>

  <p class="p6">Batı dünyası, izleyen yüzyıllarda mistik güdüleri fazlasıyla okşayacak ve Avrupa’daki burjuva entelektüellerini derinden etkileyecek ünlü Gül-Haç örgütüyle, ilk kez böyle tanıştı. Daha başından itibaren her şey, masalsı bir gizemle örülmüş ve aslında gerçekten var olup olmadığı bile bilinmeyen bir “kardeşlik”, birileri tarafından geçmişe uzanan kökleri ve birikimiyle birlikte ustaca kurgulanmıştı. Kitapçıkları hazırlayanlar, bir de hayli simgesel bir ada sahip “Büyük Üstat”tan söz ediyorlardı: Christian Rosenkreutz.</p>

  <p class="p6">Bir tür manifesto niteliği taşıyan Fama Fraternitatis, soylu bir aileden gelmesine karşın kendi isteğiyle yoksulluğu ve basit bir yaşamı seçtiği ileri sürülen, Latin ve Yunan dillerine hakim, “tanrısal yücelik tarafından aydınlatılmış” bu gizemli liderin serüvenini dile getiriyordu. Anlatıldığına göre Rosenkreutz, yanında eğitim gördüğü bir büyük bilgeyle birlikte Kutsal Topraklar’a doğru uzun bir yolculuğa çıkmış; ancak bu yaşlı adam uzun yolculuk bitmek üzereyken Kıbrıs’ta ölünce, bu misyonu tek başına sürdürmeye karar vermişti. İlk durağı olan Şam’da uzun süre kaldığı; burada bilgisi ve yetenekleriyle Türkler tarafından çok sevilip ilgi gördüğü; aynı süre içinde “Şam’ın Bilge Arapları” ile tanışma şansını elde ederek evrenin ve doğanın sırlarıyla ilgili çok şey öğrendiği anlatılıyordu. Söz konusu bilgeler, onu “bir yabancı olarak değil, uzun süredir bekledikleri biri gibi” karşıladılar, kitapçıktaki hikâyeye göre: Ona adıyla seslendiler, Arapça öğrettiler ve bilmediği daha birçok gizemi gözlerinin önüne serdiler. Bu tanışıklık onun yaşamında o denli etkili olmuştu ki, Kudüs’ün artık onu eskisi kadar ilgilendirmediğini hissedip Şam’da kalmaya karar verdi ve “M” adlı ünlü kitabı burada Latin diline çevirdi.<a id="a474"></a><a href="../Text/Notlar.html#a1496"><span class="t13">{472}</span></a></p>

  <p class="p6">Christian Rosenkreutz, yine kitapçıkta anlatılanlara göre Şam’da üç yıl daha kaldıktan sonra Mısır’a geçti, burada bitkiler ve hayvanlar üzerine yeni şeyler öğrendi, ardından Akdeniz üzerinden gerçekleştirdiği bir gemi yolculuğuyla Fas’a geldi. Burada Afrikalı ve Arap bilgeleri her yıl bir araya getiren ve sahip oldukları bilgiyi düzenli olarak paylaşmalarını sağlayan üst düzey bir toplantı yapılıyor; matematik, fizik ve büyü sanatları üzerine uzmanlaşmış üstatlar, görüş alışverişinde bulunuyordu. Bu toplantılara katılan Rosenkreutz, “basit yerliler” olarak adlandırılan insanların kendisine sunduğu büyük sırlarla tanışma fırsatını bulmuştu.</p>

  <p class="p6">Fas’ta iki yıl kaldıktan sonra, bu uzun yolculuğu sırasında çok değerli şeyler öğrendiğini, zamanını verimli kullandığını, şimdi de, edindiği bilgiyi yaşama geçirme sırasının geldiği düşünceleriyle dolu olarak, İspanya’ya geçti. Avrupa’daki eğitimli insanların, onun bu paha biçilmez deneyiminden yararlanmaktan mutluluk duyacaklarını umuyor; bunun bilim, felsefe ve ahlaki değerler anlamında Batı’nın çok uzun süredir içinde bulunduğu çöküntüyü onarmak için bir fırsat olduğunu düşünüyordu.</p>

  <p class="p6">İspanya topraklarına ayak bastıktan sonra “Eski Felsefe’nin yaşlı ağacında” yetişen, unutulmuş bilgi ve yöntemleri, düşünürlerle ve din adamlarıyla tartışmaya çalıştı. Ne var ki, anlattıklarından pek hoşlanmadı Hıristiyan Avrupa’nın bilgeleri. Onunla alay ettiler, aşağıladılar. Rosenkreutz da Almanya’ya döndü ve aldığı tepkilerin getirdiği küskünlükle dünyanın henüz bu reforma hazır olmadığını düşünüp, evinde inzivaya çekildi. Bundan sonra yaşamını, okumaya, araştırmaya ve inandığı yolda çalışmaya adayacaktı.<a id="a475"></a><a href="../Text/Notlar.html#a1498"><span class="t13">{473}</span></a></p>

  <p class="p6">Beş yıl kadar basit ve tümüyle dışa kapalı bir yaşam süren Rosenkreutz, zamanının büyük bölümünü matematik ve fiziğe ayırdı ve yeni aygıtlar geliştirmeye yönelik projeler üzerinde çalıştı. Bu sürenin sonunda, yeniden reform düşlerini anımsayacak ve kendine güvendiği üç öğrenci seçerek, bildiği her şeyi onlara da öğretecekti. Gül-Haç kardeşliğinin böylece, “çok gizli” bir örgüt kimliğiyle, dört kişi tarafından başlatıldığını anlatan kitapçıkta, bu ilk üyelerin adları açıklanmıyor, yalnızca baş harflerden oluşan rumuzlar kullanılıyordu.</p>

  <p class="p6">“Sonraları üye sayısı sekizi bulduğunda. Kardeşlik şu kararları almıştı:</p>

  <ul>
    <li class="li0">Herhangi bir mesleği icra etmekle uğraşmayacaklar, yalnızca hastaları, karşılığında hiçbir bedel almaksızın iyileştireceklerdi.</li>

    <li class="li0">Ayırt edici bir özel giysileri olmayacaktı</li>

    <li class="li0">Her yıl, Aziz Ruhlar Evi’nde bir araya geleceklerdi.</li>

    <li class="li0">Kardeşler, haleflerini kendileri seçeceklerdi.</li>

    <li class="li0">R.C harfleri, onların biricik amblemi ve mührü olacaktı.</li>

    <li class="li0">Kardeşlik, yüz yıl boyunca gizli tutulacaktı.</li>
  </ul>

  <p class="p6">Yardımseverlik işlerini yürütmek üzere kardeşlerden beşi seçildi. Bunlar birçok ülkeyi gezerek şaşırtıcı hayır işleri gerçekleştirdiler. İdeolojilerini içeren birkaç kitap kaleme alındı. 1484’te Rosenkreutz yüz altı yaşında öldüğünde, büyük bir gizlilik içinde gömüldü ve mezarını kimse bilmedi. Günün birinde, mezar odasına giden gizli kapı, kardeşlerden biri tarafından şans eseri keşfedildi. Girişe şu sözler kazınmıştı: ‘POST CXX ANNOS PATEBO’, yani, ‘Yüz yirmi yıl sonra ortaya çıkacağım.’</p>

  <p class="p6">“Bu keşif, Rosicrucian [Gül-Haç] hareketine ivme kazandırdı. Üstadın kehanetine göre Kardeşlik artık sessizliğini bozmalı ve seçilenler arasından yeni Kardeşler aralarına alınıp inisiye edilmeliydi. Manifestonun finali Kardeşlerin Hıristiyan inancıyla ilgili bir beyan da içeriyordu ve Avrupa’nın eğitimli insanlarına sunulacak bir başka kitapçığın da duyurusunu yapıyordu. Adlarını kamudan gizleseler de, her görüş Kardeşlere ulaşacaktı. Ciddiyetle onlara katılmak isteyenler içinden, buna değer bulunanlar, aralarına kabul edilecekti.”<a id="a476"></a><a href="../Text/Notlar.html#a1500"><span class="t13">{474}</span></a></p>

  <p class="p6">Topu topu on beş sayfa kadar tutan Fama Fraternitatis, yarattığı büyüleyici gizem hikayesiyle önce Almanya, hemen ardından da Fransa’daki entelektüel çevrelerde büyük heyecan yarattı. Okuyanlar en çok, Rosenkreutz’un kimse tarafından bilinmemesini istediği, gizli kapıyı inşa eden mimar üyenin de ölümü sonrasında varlığı bütünüyle unutulmuş durumdaki mezar odasının, tam da üstadın ölümünden yüz yirmi yıl sonra ortaya çıkmış olmasıyla ilgilenmiş görünüyorlardı - tıpkı kapı üzerindeki kehanette olduğu gibi! Kardeşlerin odaya girdikten sonra gördükleri manzarayla ilgili masalsı ayrıntılarsa, on yedinci yüzyıl Avrupalı burjuvalarının gizem tutkularını tetiklemek için yeterliydi:</p>

  <p class="p6">“Sabah olduğunda kapıyı açtık ve karşımıza her biri bir buçuk metre genişliğinde, iki buçuk metre yüksekliğinde yedi kenarı ve yedi köşesi bulunan bir mezar odası çıktı, içeri hiç güneş ışığı girmediği halde, bütün oda, yukarıda, tavanın merkezinde duran, bu sırrı gerçek güneşten öğrenmiş, ikinci bir güneş tarafından aydınlatılmıştı. Ortada, mezar taşı yerine üzeri pirinç bir plakayla kapatılmış yuvarlak bir sunak vardı ve plakanın üzerinde şunlar yazılıydı: <span class="t15">A.C. R.C. Hoc universi compendium unius mihi sepulehrum feci.</span><a id="a477"></a><a href="../Text/Notlar.html#a1503"><span class="t16">{475}</span></a></p>

  <p class="p6">Kenardaki daire biçimindeki çıkıntının üzerinde <span class="t11">Jesus mihi omm</span>’a<a id="a478"></a><a href="../Text/Notlar.html#a1505"><span class="t13">{476}</span></a> duruyordu. Ortada, her biri dairelerle çevrelenmiş dört figür vardı ve üzerlerinde şunlar yazılıydı:</p>

  <p class="p16">1. <span class="t11">Nequaquam vacuum</span> <a id="a479"></a><a href="../Text/Notlar.html#a1507"><span class="t13">{477}</span></a>&nbsp;</p>

  <p class="p16">2. <span class="t11">Legis Jugum</span> <a id="a480"></a><a href="../Text/Notlar.html#a1508"><span class="t13">{478}</span></a></p>

  <p class="p16">3. <span class="t11">Libertas Evangelif</span> <a id="a481"></a><a href="../Text/Notlar.html#a1511"><span class="t13">{479}</span></a></p>

  <p class="p17">4. <span class="t11">Dei gloria intacta</span>.<a id="a482"></a><a href="../Text/Notlar.html#a1512"><span class="t13">{480}</span></a></p>

  <p class="p6">Tıpkı yedinci duvar ve iki yedigen gibi, bu da çok açık ve aydınlıktı. Hemen orada diz çöktük ve bize tüm insanların akıllarının alabileceğinden daha çok şey öğretmiş olan, tek bilge, tek güçlü ve tek ebedi varlık olan Tanrı’ya şükranlarımızı sunduk.”<a id="a483"></a><a href="../Text/Notlar.html#a1514"><span class="t13">{481}</span></a></p>

  <p class="p6">Metafizik anlamlarla yüklü çok sayıda mistik simgenin art arda sıralandığı metin, odanın yapısını maddi ve spiritüel evrenin bir modeli olarak sunan tanımlamalarla sürmekteydi: Dünya ve evrene ilişkin temel bilgilerin tamamı, bu mezar odasının içine sığdırılmış ve saklanmıştı; öyle ki, herhangi bir nedenle dünya üzerindeki tüm kitaplar yok edilse bile, Gül-Haç Kardeşliği, bu bilgilerden yararlanarak uygarlığı doğru ilkeler üzerinde yeniden kurma gücüne sahipti! Kitapçığı kaleme alan kişiler, sunak üzerindeki pirinç levhayı kaldırdıklarında, Büyük Usta’nın en küçük bir bozulmaya bile uğramamış, canlı gibi duran bedeniyle de karşılaşmışlardı. Elinde İncil’le birlikte parşömen bir kitap tutuyordu Rosencreutz; “I” başlığının taşıyan bu yapıtın içindeki bilgiler, “Avrupa’nın eğitimli insanlarına” ulaştırılmalıydı.</p>

  <p class="p6">Ama hiç kuşkusuz kitapçıktaki en dikkat çekici nokta, yukarıda alıntıladığımız satırlara gizlenmiş iddialı “mesaj” üzerinde düğümlenmekteydi. Christian Rosenkreutz mezar odasındaki Latince ifadeler ve müritlerinin tavırlarıyla yalnızca bir “Mesih” kimliğine bürünmekle kalmıyor, Tanrı’laştırılıyordu da. Bu fazlasıyla iddialı sunuş biçiminin yanı sıra Gül-Haç biraderlerinin hiçbir yerde görülmemesi, onları kimsenin tanımaması, gizem faktörünü artırıp, on yedinci yüzyılda Mesih beklentisi içinde olanları fantastik düşlere sürüklüyordu.</p>

  <p class="p6">Bir yıl kadar sonra, Fama’da söz verildiği gibi, ikinci bir kitapçık daha belirdi: “Kardeşliğin Açıklamaları” (<span class="t11">Confessio Fraternitatis</span>) başlığını taşıyan ve on sayfayı geçmeyen bu broşür de kamuya açık yerlere bilinmeyen kişiler tarafından bırakılmıştı ve içeriği üç aşağı beş yukarı, bir öncekiyle aynıydı. Ancak bu kez, o fazlasıyla kendinden emin, bütün dünyaya tepeden bakan üslup, daha da sertleşmişe benziyordu: “Doğu ve Batı’nın kötüleri”, yani açıkça “Papa ve Muhammed”, “İsa Mesih’in ortak düşmanları” olarak adlandırılmaktaydı. Kardeşlik, herhangi bir “dünya hükümeti” kurma gibi iddiaya sahip olmadığını, ama Roma İmparatorluğu’na elindeki tüm bilginin yanı sıra maddi servetleri de sunmaya hazır olduğunu belirtiyordu.<a id="a484"></a><a href="../Text/Notlar.html#a1517"><span class="t13">{482}</span></a> İlk kez bu kitapçıkta, Rosenkreutz ile ilgili kronolojik ayrıntılara da yer verilmişti: Buna göre Gül-Haç’ın kurucusu 1378 yılında doğmuş ve 106 yaşında ölmüştü; yani 1484’te. Aradan yüz yirmi yıl geçtikten sonra mezar odasının bulunduğu söyleniyordu; o halde bu tarih de 1604 olmalıydı. Demek ki ilk kez 1614’te ortaya çıkan Fama Fraternitatis adlı kitapçık, on yıllık bir hazırlığın ardından kaleme alınıp çoğaltılmıştı.</p>

  <p class="p6">Nihayet, 1616 yılında diğerlerine göre çok daha “uzun” sayılabilecek, doksan sayfalık ünlü “Chemical wedding” (Kimyasal Düğün) adlı kitap basılıp dağıtıldı. Christian Rosenkreutz’un ileri yaşlarında kaleme aldığı izlenimini veren bu yapıt, her biri bir günü anlatan yedi bölümden oluşmaktaydı ve üstadın, aniden karşısında beliren dişi bir melek tarafından “Kral’ın düğününe davet edilmesiyle başlıyordu. Bu öyle bir düğündü ki, yalnızca “saflığını korumayı bilen” ve “gerçekten ayrılmayanlar” davetliydi, ilerleyen sayfalarda davete katılmak üzere yola çıkan Rosenkreutz’un kalan altı gün içinde yaşadıkları, alegorilerle yüklü yoğun simgesel bir anlatım içinde sunulmaktaydı. Serüvenin merkezindeyse, yanında güller yer alan kırmızı bir haçı amblem olarak seçmiş, gizemli bir tarikat yer alıyordu.</p>

  <p class="p6">Antoine Faivre, kısa süre içinde Avrupa’da adından sıkça söz ettirmeye başlayan bu kitabın, büyük oranda Cermen “Yuvarlak Masa” mitlerinden, özellikle de Wolfram von Eschenbach’ın “Parzifal” adlı yapıtından izler taşıdığı; bunun da barok edebiyatın canlandığı Almanya’ya son derece uygun olduğu görüşünde. “On yedinci yüzyıl, Almanya’da edebiyatın ve simyasal ya da ‘Hermetik’ ikonografinin altın çağıydı,” diyor Faivre, “Aslına bakılırsa 1600 ile 1618 arasında Paracelsus, Jacob Boehme, Johannes Arndt, Valentin Weigel ve Heinrich Khunrath’ın yapıtları yayımlanmış ya da yeni basımları yapılmıştı. Gül-Haç manifestolarının ve Kimyasal Düğün’ün yazarları, ayrıca kendi dönemlerinin spiritüel durumuna da uygun davrandılar: Prenslerin ve kiliselerin dogmatizmine ve ‘Luther-Calvin Caesar-Papalığı’ na saldırdılar; yeni bir Reform ve her şeyi altüst edecek hayırlı bir restorasyon çağrısı yaparak onun için dua ettiler.”<a id="a485"></a><a href="../Text/Notlar.html#a1519"><span class="t13">{483}</span></a>&nbsp;</p>

  <p class="p6">“Kimyasal Düğün”, varlığına ilişkin hiçbir ize rastlanmayan bu garip Kardeşlik Örgütü’nün ününü, Almanya ötesine de taşıdı. Aynı yıl Fransa’daki entelektüel çevrelerde çoğu kişi, büyük bir ilgi ve merakla, Gül-Haç’tan ve Christian Rosenkreutz’tan söz etmeye başlıyor; Paris’in değişik semtlerinde duvarlara yapıştırılmış Gül-Haç imzalı el ilanlarına rastlanıyordu.</p>

  <p class="p6">“İlk Gül-Haç belgeleri o denli hareket yaratmıştı ki, Descartes bile 1619’da Frankfurt’a yapacağı bir ziyaret öncesinde orada gizli kardeşliğin üyeleriyle buluşma umutları beslemiş, Paris’e döndüğünde de Gül-Haç ile yakınlığı bulunduğundan kuşkulanılmıştı. Ne fazla meraklı Descartes ne de Gül-Haç Kardeşliği’ne katılma isteğini daha açıkça ifade eden diğerleri, başvurularına bir yanıt alabildi. Ama bir hayalet gibi olsa da Gül-Haç, muhalif çevreleri ve arayış içinde olanları, güçlü sloganlar, simgeler, örgütle ilgili çekici mitler ve masalsı bir gelenekle donattı.”<a id="a486"></a><a href="../Text/Notlar.html#a1520"><span class="t13">{484}</span></a></p>

  <p class="p6">Burada söz konusu olan “muhalif çevreler”in, ana konumuzu oluşturan Fraternis gibi radikal bir dönüşümün gerçekleşmesini misyon edinmiş, temel dinsel doktrine ve iktidar sistemine karşı mücadele eden köklü bir geleneği değil; Reform’u birçok yönden yetersiz bulan, Doğu gizemciliği ve Hermetik düşünceyi Hıristiyan doktriniyle buluşturmaya hevesli, temelde Kilise’ye ideolojik olarak değil, “kurumsal işleyiş” düzeyinde karşı olan “romantik burjuvazi”yi tanımladığının altını çizelim. Gül-Haç adı altında ortaya çıkan, broşürlerde sunulduğu gibi örgütlü ve belli bir geleneğe sahip bir hareket hiçbir zaman söz konusu olmadı. Simyaya, Hermetizme, eski ezoterik düşüncelere duygusal bir yakınlık duyan birkaç burjuva aydınının kaleme aldığı kitap ve broşürler, iktidarı temsil ettiği ve feodaliteyle yakın olduğu için Kilise’ye tepki duyan ama İsa Mesih mitinden de vazgeçemeyen, Protestan reformunu daha ileri taşıyarak Batı ile Doğu’yu tek bir evrensel düşünce çerçevesinde birleştirme düşleri kuran kentli gizemcileri harekete geçirmiş ve bu “hayaleti” yaratmaya yardımcı olmuştu.</p>

  <p class="p6">“Kimyasal Evlilik” adlı kitabın, Johann Valentin Andreae adlı, on yedinci yüzyılda yaşamış Tübingen’li bir Alman gizemcisinin kaleminden çıktığı, bugün hemen hemen kesin olarak biliniyor. Luther hareketinin içinde yer almış, simya meraklısı bir din adamının oğlu olarak dünyaya gelen Andreae, yaygın kanıya göre kitabı henüz 19 yaşındayken, 1605 yılında bir tiyatro oyunu olarak kaleme almıştı ama uzmanlar on bir yıl sonra sansasyonel biçimde ortaya çıkan “Kimyasal Düğün”ün, bu süre içinde Andreae tarafından birkaç kez yeniden elden geçirildiğine inanıyorlar. Bir başka deyişle, efsanevi Christian Rosenkreutz kişiliği, Hermetik simgeselliğe, simyaya, antik mitlere, Kabalizme ve Kelt-Cermen şövalye literatürüne meraklı romantik Andreae’nin düş gücü tarafından yaratılmıştı.</p>

  <p class="p6">Frances Amelia Yates’e göre Rosenkreutz miti, “yaratıcı düş gücünün bir ürünü; daha henüz başladığı sırada bitiveren bir hareketin ilk meyvesiydi” ve Andreae’nin “derin dindar dehası” tarafından üretilmişti.<a id="a487"></a><a href="../Text/Notlar.html#a1523"><span class="t13">{485}</span></a> Gül-Haç hareketi, gerçekten de kısa bir süre içinde o büyülü etkiyi yitirdi. Aslına bakılırsa, böyle bir örgüt gerçekte hiç var olmamış, yalnızca “Keşke olsa!” diye düşünen, gizemciliğe meraklı bir grup reformist burjuva aydınının hayallerini süslerken, kısa bir süre için de adı yüksek sesle Avrupa’da yinelenmişti. Başta da belirttiğim gibi, Fraternis geleneği ve ruhuyla doğrudan hiçbir bağlantı içermeyen bir hareketti bu. Ama Gül-Haç mitleri ve romantizmine ilgi duyan bazı sanatçı ve aydınlar, ilerleyen zaman içinde Mason localarına katılmaya başladıkça, Rosenkreutz’a mal edilen simgesellik ve ikonografi, yeni oluşmaya başlayan Masonik kültürü de belli ölçüde etkiledi.</p>

  <p class="p4"><span class="t2">&nbsp;</span></p>
</body>
</html>
