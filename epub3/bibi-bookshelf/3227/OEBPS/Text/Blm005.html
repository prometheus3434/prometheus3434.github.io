<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>4. Rahip, Kuyrukluyıldız ve Ragnarok</title>
</head>

<body>
  <h2 class="h21">4. Rahip, Kuyrukluyıldız ve Ragnarok</h2>

  <p class="p6">Eksik ve çoğu “kulaktan dolma” bilgilerle oluşturulmuş, bir anlamda “gerçeğinin yerini bir süre için tutması” amacıyla yerleştirilen “oyuncak maket” niteliğindeki kitapların bile Augustus elinde büyük bir kıyımdan geçtiğini ve ülkede bulunan bütün kopyaların (çoğu sahte ya da uydurma olsa da) toplatılıp yakıldığını söylemiştik. Bütün bunlar yetmiyormuş gibi, o elde kalanlar bile, Hıristiyanlığın Roma’nın resmi dini olmasıyla birlikte dördüncü yüzyılda sistematik bir biçimde toplatılıp imha edildi ve geriye Sibylline adını taşıyan yalnızca Judeo-Hıristiyan çevrelerce sonradan üretilmiş, uydurma kopyalar kaldı.</p>

  <p class="p6">Yahudi teolojisine uydurulan metinlerin, İsa’dan önce ikinci yüzyıldan başlayarak, dönemin kültürel merkezlerinden biri olan İskenderiye’deki kimi gruplarca üretilmeye başlandığı sanılıyor. Büyük olasılıkla, Hıristiyanlığın ilk prototipi diyebileceğimiz Kumran merkezli Essene mezhebinin rahipleri de “diaspora”dan gelen bu metinleri biliyorlardı ve içeriklerinden etkilenmişlerdi. İsa’dan sonra ikinci yüzyıldan itibaren de, özellikle Anadolu’nun batısında ve güneyinde, Hıristiyan gruplar kendi Sibylline versiyonlarını yaratmaya başladılar.</p>

  <p class="p6">Roma devlet kurumlarında Kilise’nin birincil egemen güçlerden biri haline gelmeye başladığı beşinci yüzyılda, Sibylline Kitapları’nın orijinalleri çok uzun süredir kimse tarafından görülmemişti ve yanıp kül olduklarına inanılıyordu. Ne var ki, sonradan derlenmiş kopyalara benzerliği bile fazlasıyla kuşku götürür olan, çeşitli Yahudi ve Hıristiyan gruplarca “yeniden derlenmiş” versiyonlar, İmparatorluk sınırları içindeki birçok bölgede elden ele dolaştı bir süre.</p>

  <p class="p6">Eğer bu sahte Sibylline derlemelerine paralel olarak Roma gündelik yaşamına girmiş söylencelere bakarsak, dünyanın değişik yerlerine dağılmış Sibyl’ların toplam sayısı on ikiye çıkıyordu; tıpkı İsa’nın havarileri gibi. Buna bağlı olarak, Eritre Sibyl’i tarafından korunmuş “gerçek orijinaller” olduğu iddia edilen kitapların sayısı da yine on iki olarak sunuluyordu. Bu-gün bu sonradan uydurulmuş Sibylline Kitapları’nın değişik dillerdeki çevirileri elimizde bulunuyor.</p>

  <p class="p6">“Yahudiler (hahamlar hariç) ve Hıristiyanlar, Sibylline Kehanetleri’ni kendi dinlerine Judeo-Hıristiyan olmayan bir tanık bulmakta ve böylece inançlarına evrensel bir insani zemin sağlayarak güvenilirliğini artırmakta kullandılar,”<a id="a151"></a><a href="../Text/Notlar.html#a850"><span class="t13">{149}</span></a> diyor Judaizm araştırmacısı Hannah Harrington. Bir başka deyişle, “putperest yalanlar” olarak nitelenen pagan inanç sistemleri ve geleneklerine ait kayıtlar, Roma devleti ve popüler kültürü içindeki güçlü etkilerinin kolay kolay silinemediği görülünce, bu kez Hıristiyan inancını doğrulamak üzere “dışarıdan bir tanık” gibi kullanılmak istendi ve kitapların Kilise rahipleri ve yeni dinin sempatizanlarınca üretilmiş sahtelerine başvuruldu.</p>

  <p class="p6">Hippo’lu Aziz Augustine’e göre, Sibyl adı verilen rahibelerden özellikle birinin, Eritre Sibyl’ının kehanetleri, İsa’nın gelişini haber veriyordu ve kehanetin dizeleri Latinceye çevrilip her birinin baş harfi alındığında ortaya çıkan akrostiş, “İsa Mesih, Tanrı’nın Oğlu, Kurtarıcı” ifadesini şifreli biçimde sergilemekteydi!<a id="a152"></a><a href="../Text/Notlar.html#a853"><span class="t13">{150}</span></a> Aslına bakılacak olursa Augustine de bu akrostişi içerdiği ileri sürülen sahte metnin Flaccianus adlı, kendisi de inançlı bir Hıristiyan olan bir prokonsül tarafından üretildiğini biliyor ve bunu itiraf da ediyordu ama Yunanca kaleme alınan pasajı Flaccianus’un, Eritre Sibyl’ından aynen aktardığına da inandığını söylüyordu.</p>

  <p class="p6">Hannah Harrington’a göre orijinal Sibylline Kitapları, “esas olarak gelecekte dünyanın başına gelecek doğal afetleri ve bunların zamanlarını” anlatıyordu.<a id="a153"></a><a href="../Text/Notlar.html#a855"><span class="t13">{151}</span></a> Bu yönü bilindiği için de, ilerleyen yüzyıllarda Yahudi ve Hıristiyan eskatolojisini<a id="a154"></a><a href="../Text/Notlar.html#a856"><span class="t13">{152}</span></a> etkilemiş, Yuhanna’nın Vahyi dâhil çoğu kutsal yazıya esin kaynağı olmuşlardı.</p>

  <p class="p6">Yıllar yılı Roma’nın gücü ve “ilahi desteğinin” sırrını ele geçirmek isteyenlerin, içeriğini öğrenmek için yanıp tutuştukları Sibylline Kitapları, türetilmiş sahte kopyalar dönemin uluslararası kültür merkezlerinden biri haline gelen İskenderiye’de tartışılmaya başladıktan çok kısa bir süre sonra Ortadoğu’ya, Filistin’e dek ulaşmış ve sonunda Kumran mağaralarında yeni Mesihçi inanışın tohumlarını eken Essene mezhebinin liderlerini de etkilemişti. Üç yüz yıl kadar sonra İznik’te İmparator Konstantin’in yönlendirmeleriyle ortaya çıkarılan ilk “resmi İncil derlemesi”nde de yer alacak “Yuhanna’nın Vahyi” hem en eski Hıristiyan metni olarak kutsal kitabın sonuna eklenmiş, hem de Sibylline eskatolojisinin İskenderiye ve Kumran üzerinden yeni dine taşınmasındaki önemli ve etkileyici pasajlardan biri olmuştu. Essene rahiplerinin Babil Sürgünü sırasında Mezopotamya’dan elde edilen bilgileri kendi inanç sistemleriyle harmanlayarak ortaya çıkardıkları ve içindeki birçok unsuru Daniel’in kehanetleriyle bağdaştırdıkları “kıyamet senaryosu” için, Sibylline Kitapları’ndan “sızdığı” ileri sürülen ve bütün Doğu Akdeniz’de yankı bulan kimi kadim bilgiler, bulunmaz malzeme niteliği taşımaktaydı.</p>

  <p class="p6">Bu “ilk bağlantı’nın etkisinin, sonraları Roma Kilisesi’nin yöneticileri üzerinde de gücünü koruduğunu ve Aziz Augustine dâhil çoğu Hıristiyan ilahiyatçısının “putperest kalıntılar” diye dudak bükmekle birlikte Sibylline Kitapları’na ilgi duyduğunu söyleyebiliriz. Bu gizlenemeyen ilgi, “İsa Mesih’in gelişini doğrulamak” gibi pragmatik bir amaçla da olsa, Kilise’yle Sibylline Kitapları arasında bir bağ oluşturdu. Hıristiyanlığın imparatorluk toprakları içinde “resmi din” olarak kurumlaşması sürecinde gerek bu kitaplar, gerek Sibyl geleneği ve Ana Tanrıça kültü “putperest faaliyetler” ve giderek “şeytanla işbirliği” olarak nitelenip halka kesin olarak yasaklanacak; hem Avrupa’da hem de Doğu’da Sibyl geleneğini korumak isteyen kadınlar “cadı” suçlamasıyla koğuşturmaya uğrayacaktı. Ama sıradan halk için ağır bir suç unsuru oluşturan Sibylline geleneği, Kilise’nin önde gelenleri için “araştırılması ve gizli tutulması elzem” bir kadim bilgi sistemi olma niteliğini de koruyacaktı.</p>

  <p class="p6">&nbsp;</p>

  <h3 class="h30"><a id="ncx679"></a>Pseudo-Sibylline Metinleri</h3>

  <p class="p6">Ortaçağ boyunca bir biçimde yok edilmekten kurtulan ve az sayıda kopyası çeşitli kentlerde Hıristiyan rahipler tarafından el yazması olarak korunup çoğaltılan bu derlemeler, bugün Sibylline geleneği adına elimize kalmış olduğu varsayılan tek kaynak durumunda. “Varsayılan” diyorum, çünkü bu versiyonların, Sulla ya da Augustus dönemlerinden kalma “kopya” kitaplar defalarca tahrif edilerek, iyice tanınmaz hale getirildiklerini biliyoruz. Belki tam bu noktada, okurda oluşacak merakı giderme adına, tahrif edilmesine ve içeriği büyük oranda erozyona uğramasına rağmen, varlığını sürdürüp günümüze gelen biçimiyle Sibylline Kitapları’nın neye benzediğinden söz etmekte yarar olabilir:</p>

  <p class="p6">Oldukça karmaşık ve eklektik bir derleme niteliği taşıyan Yunanca dokümanlar üzerinde uzun süre çalışıp bunları İngiliz diline çeviren Milton Terry, <span class="t11">“Pseudo-Sibylline” (Sahte Sibylline)</span> adını verdiği bu kitapların, İsa’dan önce ikinci yüzyılın sonlarından itibaren, İskenderiye’de oluşturulmaya başladığını ve Yahudi düşüncesiyle kaleme alınan ilk metinlerin daha sonra Hıristiyan topluluklarca kullanıldığını düşünüyor.<a id="a155"></a><a href="../Text/Notlar.html#a859"><span class="t13">{153}</span></a> Terry’ye göre bugün elimizde bulunan malzemenin ağırlıklı bir bölümü, İÖ. 150 ile İS. 300 arasında Judeo-Hıristiyan kültürün temsilcilerince üretilen ve temel olarak hem Eski Ahit’teki hikâyeleri hem de Mesih’in gelişini “pagan” kaynaklar aracılığıyla doğrulama çabasına yönelik metinler. Bu geniş zaman dilimi içinde çok sayıda farklı yazar tarafından hazırlandığını düşündüğü metinleri Terry, İskenderiye’de yerleşen Yahudi toplulukların, Yunan düşüncesi etkisi altında yaşadıkları değişime ve esinlenmelere bağlıyor.</p>

  <p class="p6">“Bir Yahudi yazarın niçin bir Sibyl’ın adını kullanarak yazmayı tercih ettiğinin nedenleri yeterince açıktır” diyor, John J. Collins: “Kadim zamanların saygın pagan bilgesinin ağzına Judaizm’in övgüsünü yerleştirmektir bu. Diğer halklar bu tür kompozisyonları, bekleneceği üzere kuşkuyla karşılasalar bile, Sibyl’dan gelen onay [Yahudilerin] kendilerine olan güvenlerini artırıp, gelenekleriyle gurur duymalarını sağlıyordu.”<a id="a156"></a><a href="../Text/Notlar.html#a860"><span class="t13">{154}</span></a></p>

  <p class="p6">Eldeki “Pseudo-Sibylline” olarak adlandırılan metinlerin bazı bölümlerinin Yahudi, daha büyük bir bölümün de Hıristiyan yazarlar tarafından, değişik zamanlarda yazıldığı düşünülüyor. Ağırlıklı olarak Judaizm esintileri taşıyan ve derlemenin en eski parçası olduğu düşünülen “Kitap III” dışındakilerin hemen tümü, Hıristiyan düşüncesini ve inançlarını, pagan bilge kadın ağzından yansıtmaya çalışan, dinsel propaganda metinleri.</p>

  <p class="p6">Kees Samplorius, Hıristiyan güdümlü sahte Sibylline Kitaplarında dünya tarihinin on farklı “insanlık çağı”na bölündüğünden söz ediyor: Yaratılışla birlikte Cennet’te başlayan, devleri (Nefilim), Tufan’ı, Babil Kulesi’ni ve büyük krallıkları da içeren on tarihsel çağdan sekizi çoktan geride kalmış ve insanlık dokuzuncu çağın son evrelerine adım atmıştır. Bitiminde gelecek olan onuncu çağ, bir restorasyon, yenilenme ve gönenç dönemine sahne olacak ve efsanevi “Altın Çağ”ın dirilişi anlamına gelecektir.<a id="a157"></a><a href="../Text/Notlar.html#a863"><span class="t13">{155}</span></a></p>

  <p class="p6">Eğer düzenli bir sıralama içinde kısaca anlatmaya çalışırsak, “Kitap I”in tıpkı Eski Ahit’in “Genesis” kitabı gibi, dünyanın varoluşundan başlayan bir “kutsal tarih”i dillendirmeye çalıştığını söyleyebiliriz. Milton Terry’ye göre bu ilk kitap, bütün külliyatın içinde en son kaleme alınandır ama içeriğinin “yaratılış” ile başlamasından dolayı, sıralamada en başa yerleştirilmiştir. Genesis’i fazlasıyla çağrıştıran bir yaratılış hikâyesidir. Burada okura sunulan ama “anlatıcı”nın bir Sibyl olduğu konusunda inandırıcılık sağlamak için, Yunan çoktanrıcılığına yaslanan bir terminoloji kullanılmaya çalışılmıştır:</p>

  <p class="p14">“İlk kuşaktan başlayarak, sonuncusuna dek</p>

  <p class="p14">Fani insanlarla ilgili her şeyi anlatacağım.</p>

  <p class="p14">Neler oldu, şimdi neler olmakta</p>

  <p class="p14">Ve gelecekte neler olacak</p>

  <p class="p14">İnançsız insanların dünyasına,</p>

  <p class="p14">İlk olarak Tanrı benden</p>

  <p class="p14">Dünyanın nasıl oluştuğunu anlatmamı istiyor</p>

  <p class="p14">Sen, anlayışlı fani: Dikkatle dinle ki</p>

  <p class="p14">Benim söylediklerimi göz ardı etme</p>

  <p class="p14">Kralların en yücesi, dünyayı var ederken</p>

  <p class="p14">‘Olsun’ dedi ve [dünya] oldu”<a id="a158"></a><a href="../Text/Notlar.html#a864"><span class="t13">{156}</span></a></p>

  <p class="p6">&nbsp;</p>

  <p class="p6">Bu noktadan itibaren, yine bütünüyle Judaizm anlayışına uygun bir dille sürmesine rağmen yer yer Yunan mitolojisindeki kozmogoni düşüncesinden parçaları da (Titanlar, Tartarus vb.) başarıyla metne yedirerek adeta Genesis’in “pagan paralelini” yaratmaya çalışan yazar, bildiğimiz akış sırası içinde insanın yaratılışını, Cennet’ten kovuluşu, insanın yeryüzünde çoğalışını, günahları yüzünden Tufan’la cezalandırılışını anlatır. Dikkati çeken bir farklı nokta, Tufan sonrasında Nuh ve ailesinin karaya çıktığı bölgeyle ilgili olarak belirir:</p>

  <p class="p11">“Her şey su olacak, suyun altında kalacak [...]</p>

  <p class="p11">Ey Frigya, suların tepesinden ilk yükselen</p>

  <p class="p11">Ve yeni bir insan soyunu besleyen</p>

  <p class="p11">Bir kez daha yeni başlangıcı yapan,</p>

  <p class="p11">Herkesin sütannesi sen olacaksın”<a id="a159"></a><a href="../Text/Notlar.html#a867"><span class="t13">{157}</span></a></p>

  <p class="p6">&nbsp;</p>

  <p class="p6">Anadolu’nun batısındaki Frigya toprakları, Nuh ile devam edecek insan soyuna “yeni başlangıç için” ev sahipliği yapmak üzere seçilmiş görünür bu dizelerde. (Belki de günümüzün dindar ve mistik kâşifleri, “Nuh’un Gemisi”ni Ağrı Dağı’nda değil, Frigya’nın kutsal dağı olarak bilinen Ida çevresinde, yani Kaz Dağı’nda aramalıdır!) Milton Terry, bu ifadeyle birlikte metnin, insanın en eski yurdu olarak Frigya’yı öneren Herodot’la paralellik sergilediğini söyler, çeviriye düştüğü dipnotta. Sibyl geleneğinin kaynağı Ana Tanrıça, yani Kybele’yse, elbette Sibylline Kitapları da insanlığın Tufan sonrası anayurdunu Kybele’nin hükümranlık alanı olan Frigya’ya yerleştirecektir. Burada ilginç olan, Frigya’ya seslenen dizelerin ona bakıcılık, koruyuculuk ve “sütannelik” görevlerini vermesidir. Güçlü ve iri göğüsleriyle insanlığı besleyen Kybele gibi. Bir başka deyişle, Judaik editörlük, Sibyl kültürünün en yüce tanrısal gücü olan Dünya Anne’yi, yalnızca toprakla (ülkeyle) özdeşleştirip, onu Baba Tanrı’nın emriyle bakıcı ve besleyiciliğe indirgerken ortaya çıkar.</p>

  <p class="p6">&nbsp;</p>

  <h3 class="h30"><a id="ncx707"></a>Nuh’un Gelini ve “Dul Kadın”</h3>

  <p class="p6">Birinci kitap boyunca, yer yer “pagan” unsurlarla süslenmiş de olsa, Genesis’teki sıranın aynen yinelendiğini ve olay akışlarının birkaç küçük ayrıntı dışında değişmediğini görüyoruz. Az sayıda dikkate değer farklılıktan biri, daha önce sözünü ettiğimiz “dünya çağları” kavramıyla ilgili ilk ipucunun, Frigya’da yeni uygarlığın başlamasıyla birlikte verilmesidir: Nuh’la birlikte karaya çıkan ailesi, “insanlığın altıncı çağının” ilk kuşağıdır, anlatılana göre. Bu arada, “anlatıcı” olduğu varsayılan Sibyl, kendi kimliğini de “Kitap IlI’ün finalindeki şu dizelerle açıklayacaktır:</p>

  <p class="p11">“Dünya bir tufanın suları altında kaldığında</p>

  <p class="p11">Yalnızca iyiliğiyle bilinen bir tek adam kaldı geriye</p>

  <p class="p11">Ahşap bir evin içinde, sulara yelken açtı</p>

  <p class="p11">Hayvanlar ve kuşlarla birlikte</p>

  <p class="p11">Dünyanın yeniden [insanla] doldurulması için</p>

  <p class="p11">O adamın oğlunun karısıydım ben, onun ırkındandım.”<a id="a160"></a><a href="../Text/Notlar.html#a868"><span class="t13">{158}</span></a></p>

  <p class="p6">&nbsp;</p>

  <p class="p6">Hıristiyan tarihçi Eusebius da, olayları yaşadığı ve birinci ağızdan anlattığı varsayılan Eritre Sibyl’ının “Nuh’un gelini” olduğundan ve Tufan’dan sonra insanlığın “altıncı çağı”nda yaşadığından söz eder. (Şu an için daha fazla bir şey söylememekle birlikte, okurdan bu “Nuh’un gelini” ifadesini aklının bir köşesinde tutmasını istiyorum: ilerideki bölümler için “kritik” sayılabilecek ipuçlarından biri olacak bu çünkü.)</p>

  <p class="p6">Tufan’la ve “altıncı çağ”ın başlamasıyla ilgili dizelerin ardından birinci kitap, Sibyl geleneğinden bekleyebileceğimiz anlatım biçiminden ve dünya görüşünden hızla uzaklaşıp, iyiden iyiye bir Hıristiyanlık propagandasına dönüşür:&nbsp; 395. dizeden itibaren, Tanrı’nın bir sureti olarak Mesih’in dünyaya gönderileceğinin “haberciliği” yapılır; harflerle ve sayı gizemciliği devreye sokularak, Mesih’in adına ilişkin gizemli ipuçları verilir.</p>

  <p class="p6">Terry’nin, birinci kitabın yazarı tarafından kaleme alınmış olduğunu düşündüğü Kitap II’de, dozu artırılmış biçimde Judeo-Hıristiyan söyleminin ağır bastığına tanık oluruz. Tanrı’nın gazabı ve cezalandırma araçları anlatılır; bir kez daha, “göklerden gelecek Kurtarıcı”dan söz edilir; putperestlik aşağılanır ve İncil’de Paul’ün imzasını taşıyan mektup ve vaazlarda karşımıza çıkan ahlaki öğüt ve eleştirilerin benzerleri, dizelerin akışı içinde sık sık boy gösterir.</p>

  <p class="p6">Üçüncü kitap, çoğu tarihçi ve ilahiyatçıya göre en karmaşık Sibylline derlemelerinden biridir ve hemen bütün uzmanların üzerinde anlaştığı gibi, çok büyük oranda kompozit bir yapı taşır; farklı zamanlara ve farklı yazarlara ait metinlerin bir bileşimidir. John Collins, ilk 92 dizenin, tümüyle farklı bir kitabın ya da metnin final bölümü olduğunu ama “Kitap III’ün başına bir biçimde monte edildiğini söyler. 93 ile 96 arasındaki dizeler, yine metnin bütününden ayrı bir “geçiş paragrafını” oluştururlar ve gerçek anlamda üçüncü kitap, 97. dizeden başlar. Collins ayrıca, metnin büyük bölümünün Mısır’da (olasılıkla İskenderiye’de) oluşturulduğu görüşündedir.<a id="a161"></a><a href="../Text/Notlar.html#a871"><span class="t13">{159}</span></a></p>

  <p class="p6">Bu yapısıyla, araya Hıristiyan editörlerin kimi müdahaleleri sıkışmış olsa da, genel hatlarıyla Yahudi orijinli kabul edilen kitap, yine Genesis’ten aşina olduğumuz hikâyelerin farklı versiyonlarıyla ve aralarda boy gösteren, Yunan mitolojisine ait fragmanlarla devam eder: Babil Kulesi’nin inşa edilme çabalarını, insanlığın dillerinin farklılaştırılmasını, Titanların Kronos ve oğullarıyla savaşlarını, Troya’nın hüzünlü yazgısını, Süleyman’ın krallığını ve daha pek çok tarihsel kesiti, bir hayli düzensiz ve çoğu kez kronolojik doğruluktan uzak bir akış içinde okuruz. Kitabın farklı bölümlerinde, geçişler fazla keskin ve uyumsuzdur. Farklı kaynaklardan ve yazarlardan aktarılmış olmanın getirdiği üslup uyuşmazlığının yanı sıra, konu ve içerik de bazen aniden değiştiği için, çok da rahat okunan bir metinle karşı karşıya olduğumuz söylenemez.</p>

  <p class="p6">Uzmanların (tıpkı John Collins gibi) “başka bir metnin final bölümü” olduğunu düşündükleri, kitabın başında yer alan ve bir hayli eğreti duran ilk 92 dizelik bölüm, belki de bütün metnin en dikkate değer parçalarından birini oluşturur aslında. Dizeler halindeki yapıyı düz yazıya çeviren ve kitabı manzum halinden uzaklaştıran ilahiyatçı H. N. Bate’in çevirisiyle, bu bölümün son paragrafına bir göz atalım şimdi; “bütün dünyanın bir kadının eline geçeceği” günlerden söz eden satırlara:</p>

  <p class="p6">“Ve bütün dünyayı bir dul kadın yönetip, derin denizlere, kısa ömürlü fanilerin altın, gümüş, bronz ve demirlerini saçtığında, dünyanın bütün elementleri de dul kalacak. Yücelerdeki Tanrı, gökyüzünü bir kitabın sayfaları gibi çevirip açtığında, gökler karaların ve denizlerin üzerine çökmeye; sıvı ateşler yağarak toprağı ve suyu yakmaya; göklerin çatısını eritmeye başlayacak...”<a id="a162"></a><a href="../Text/Notlar.html#a872"><span class="t13">{160}</span></a></p>

  <p class="p6">Biraz Yuhanna’nın Vahyi’ni çağrıştıran bu satırlarda sözü edilen şu esrarengiz “dul kadın”ın kimliği oldukça tartışmalı. Kimi tarihçilere ve ilahiyatçılara göre bu ifade Mısır’ın son hükümdarı Cleopatra’ya gönderme yaparken, kimileri de burada Mısır’ın söz konusu olamayacağını ve “dul kadın”ın genel olarak Roma’yı temsil etmesi gerektiğini düşünüyor. Cleopatra yaklaşımını ileri sürenler, Pseudo-Sibylline koleksiyonunun XI. kitabında, Mısır’ın son dönemine ilişkin kehanetleri içeren pasajlarda rastlanan “<span class="t11">Ey sonradan esir düşen dul kalmış kişi</span>” dizesinde,<a id="a163"></a><a href="../Text/Notlar.html#a874"><span class="t13">{161}</span></a> Cleopatra’ya sesleniliyor olmasını dayanak gösteriyorlar genellikle. Buna karşılık “dul kadın”ın Roma’yı simgelemesi gerektiği görüşünde olanlar da, yine Pseudo-Sibylline koleksiyonu XII. kitapta, Commodus’a düzenlenen suikasta ilişkin kehanetlerin yer aldığı bölümde Roma’ya “<span class="t11">Bütün evlerinden kan fışkıracak ve sen dul kalacaksın</span>” diye seslenen dizelere dikkat çekiyorlar.<a id="a164"></a><a href="../Text/Notlar.html#a877"><span class="t13">{162}</span></a></p>

  <p class="p6">Ancak her iki yaklaşım da, metnin bütünü açısından inandırıcı olmaktan uzak. Her şeyden önce Cleopatra, dünyaya hâkim olma gibi bir iddiayı taşımak şöyle dursun, ülkesi Mısır’da bile julius Caesar destekli prematüre bir iktidarın sahibi olabilmişti ancak ve Caesar öldürüldükten sonra bu konumunu korumak için, Antonius’la ittifaka girmek zorunda kalmıştı. Daha da önemlisi, Pseudo-Sibylline üslubunda Cleopatra için kullanılan sıfatlar, yalnızca kişisel olarak kraliçenin kendisine yönelik değildir. Onun üzerinden Mısır’a ve tabii ki Mısır’ın popüler, sevilen tanrıçası İsis’e de yollanmaktadır hakaretler. Bir başka deyişle, kraliçenin adı geçtiğinde, bunun aynı zamanda ülkeyi ve o ülkenin tanrıçasını da kastettiğini anlamamız gerekmektedir.</p>

  <p class="p6">Eğer Judeo-Hıristiyan kültlerin Roma içinde var olma ve yayılma çabalarının yoğunlaştığı dönemleri dikkate alırsak, Mısır ve İsis’e ilgili olumsuz duyguları anlamamız da daha kolaylaşır: Çünkü Judaik kültlerle eş zamanlı olarak Roma’da nüfuz elde edip yaygınlaşmaya çalışan en güçlü “rakip”lerden biri, Mısır’dan taşınan ve İtalya yarımadasının kimi kentlerinde ikinci yüzyılda çok sayıda taraftar toplayan İsis kültüdür. Hepsi bir yana, İsis kültü, Mısır’ın köklü tapınımlarından biri olduğu gibi, aynı ülkenin İskenderiye kentinde oluşan Yahudi diasporası ve ilk Hıristiyan gruplar için de, geç dönemdeki dirilişi kaygıyla izlenen bir dinsel harekettir. Cleopatra demek, Mısır demektir; Mısır demek de, kraliçenin de rahibesi olduğu İsis kültü. Üstelik İsis, mitolojideki sunuluş biçimiyle de, kendi kültünün gizem tanımları içinde de, bir “dul kadın”dır; çünkü Seth tarafından öldürülen Osiris’in dul kalmış eşidir! O halde, Sibylline Kitap III’te sözü edilen bu gizemli “dul kadın” için Cleopatra gibi basit bir açıklamanın fazlasıyla yetersiz olduğunu ve kullanılan simgenin çok daha derinde bir yerlere gönderme yaptığını düşünmemiz gerekiyor.</p>

  <p class="p6">Diğer yandan, “dul kadın”ın Roma için kullanılan genel bir metafor olması da çok mantıklı görünmüyor. Yine Pseudo-Sibylline koleksiyonu, Kitap V’te yer alan şu dizeler, tıpkı Mısır örneğinde olduğu gibi, Roma kenti ve devletinden bağımsız (ama onun içinde yaşayıp, bir parçası haline gelen) bir başka “dul kadın”dan söz etmekte:</p>

  <p class="p11">“Ey Latin ülkesinin her yanıyla kirlenmiş,</p>

  <p class="p11">Maenad’ın yılanlarla coştuğu kenti</p>

  <p class="p11">Kıyılarına bir dul kadını oturtacaksın</p>

  <p class="p11">Ve Tiber nehri sana ağıtlar yakacak</p>

  <p class="p11">Sen onun, yüreği kan lekeleriyle kirlenmiş</p>

  <p class="p11">İnançsız bir ruha sahip eşisin</p>

  <p class="p11">Tanrı’nın neler yapabileceğini,</p>

  <p class="p11">Neler planladığını anlamıyor musun?”<a id="a165"></a><a href="../Text/Notlar.html#a879"><span class="t13">{163}</span></a></p>

  <p class="p6">&nbsp;</p>

  <p class="p6">Burada Roma kentine ve ülkesine, inançsızlığın ve günahkârlığın simgesi bir “dul kadını” yücelttiği suçlaması getiriliyor. Maenad, söz konusu dul kadının hangi kültün temsilcisi olduğunu anlamamıza yardımcı olacak, iyi bir ipucu: Gerçek Sibylline Kitapları aracılığıyla ve kurul kararıyla İÖ. 496’da tapınımı Roma’da Bachus adıyla resmileştirilen Yunan tanrısı Dionysos çevresinde biçimlenen cemaat, heterojen Ana Tanrıça tapınımının desteklediği gizem kültlerinden biri olarak değerlendiriliyor. Maenad da, bu külte bağlı rahibelere verilen bir özel isim. Dionysos, her ne kadar “şarap tanrısı” unvanıyla Roma’ya taşınsa da, aslında bir verimlilik ve “yeniden doğuş” (resurrection) gizemciliğinin de merkezinde yer alıyor ve bu yönüyle, Kybele’nin eşi ya da yardımcısı Attis’le benzerlikler taşıyor.</p>

  <p class="p6">Hıristiyan inanç sisteminin de önemli bir parçasını “yeniden doğuş” fikrinin ve bunun kutlandığı bayram (Paskalya) ve ritüellerin oluşturduğu dikkate alınırsa, tıpkı İsis sorununda olduğu gibi, Maenad’ların kültünün de ciddi bir “rakip” niteliği taşıdığı çıkıyor ortaya. En kritik nokta da, Roma’nın, bir “dul kadın”ı kıyılarına oturtması ve bu yüzden Kitap V’deki dizelerde suçlanması: Elbette Roma’nın “kıyılarına oturtulan” kadın, tapınımı yüzyıllara yayılan bir süreç içinde taşınıp getirilen ünlü “Dünya Anne”, yani Kybele’dir ve eğer eşi/yardımcısı Attis’in (tıpkı İsis-Osiris kültündeki gibi) ölüp yeniden dirildiğini dikkate alırsak, o da net bir tanımla “dul kadın”dır!</p>

  <p class="p6">Bütün bunlar, Yahudi ve Hıristiyan düşüncelerinde, “Ana Tanrıça” tapınımının şiddetle eleştirilmesini getiriyor akla. Babil’in İştar’ı, Kenan’ın Astarte’si, Judeo-Hıristiyan kültürde sürekli aşağılanan ve rahibeleriyle birlikte “fahişelik kurumu”nun bir parçası olarak görülen tanrıçalardır. İncil’in finalindeki Yuhanna’nın Vahyi, Babil’e “fahişe” derken, onun tanrıçası İştar’a gönderme yapmaktadır sözgelimi. Bu durumda, sahte Sibylline kitaplarında Mısır’ın İsis’i, Roma’nın da Kybele’yi yüceltmekle suçlanması pek de şaşırtıcı görünmüyor. (Bu ayrıntının üzerinde durmamızın da, belli bir nedeni ve amacı var: Şimdilik, yine daha fazla ileri gitmeden, okurun bu altı kalın çizgilerle çizilmiş “<span class="t11">dul kadın</span>” deyişini aklının bir köşesinde tutmasını istiyorum; tabii bu deyişin doğrudan Ana Tanrıça kültüne yapılmış bir gönderme olduğunu da. Tıpkı, daha önce dikkat çektiğim “<span class="t11">Nuh’un Gelini</span>” ifadesi gibi, ilerideki bölümlerde bu “dul kadın” da bizim için kritik bir ipucu işlevi görecek.)</p>

  <p class="p6">&nbsp;</p>

  <h3 class="h30"><a id="ncx740"></a>Gökyüzünde Yıldız Savaşları</h3>

  <p class="p6">Toplamı on iki bölümden oluşan bu sahte Sibylline derlemeleri, genel hatlarıyla yukarıda çerçevesini çizdiğimiz Judeo-Hıristiyan bakışla kaleme alınmış ve aslında orijinal Sibylline kitaplarını yaratan kültürle çoğu kez taban tabana zıt bir görünüm veren, dinsel propaganda metinlerinden oluşuyor. Uzmanlar bir bölümünün yazıldığı dönemleri ve hatta ilk ortaya çıktığı kentleri bile, eşzamanlı başka belgelerdeki ipuçlarını ve ortak noktaları izleyerek ya da paralel içeriğe sahip metinlere ilişkin bilgilerden yararlanarak, rahatça saptayabiliyorlar. Bu tür analizler Sibylline Kitapları’nın orijinal versiyonlarıyla ilgili elle tutulur veriler sağlayamıyor belki ama Judaizm’in ve Hıristiyan gruplarının gelişim süreçlerini ve Mısır’a, Ortadoğu’ya ya da Anadolu’ya, İÖ. İkinci yüzyıldan sonra egemen olan düşünce akımlarını yakından izleme olanağı veriyor.</p>

  <p class="p6">Sözgelimi Kitap III’ün büyük oranda, Kudüs’ten siyasi nedenlerle İskenderiye’ye göç etmek durumunda kalan bir rahip grubu tarafından, Mısır kültürü ve Helenistik düşünce akımlarının verdiği esinin de katkısıyla kaleme alındığı düşünülüyor. Bu “kaleme alma” işleminin kitapların bütünü içinde ne denli büyük bir oranı oluşturduğunu bilemiyoruz. Metinlerin hepsi mi “sonradan yazılmış”tır, yoksa az da olsa kimi pasajlarda orijinal Sibylline Kitaplarından kalmış minik fragmanlar var mıdır, orası bir hayli karanlık. Ama en azından, Pseudo-Sibylline külliyatındaki izleri sürerek, geç dönemde Mısır’a yerleşen Yahudiler aracılığıyla, “göksel bilgiler”e dayanan eskatolojik düşüncenin süreç içinde Hıristiyan kültürüne taşınmasıyla ilgili değerli ayrıntıları yakalama şansı buluyoruz.</p>

  <p class="p6">“Göklerde yaşanan ürkütücü gelişmeler” ile ilgili temel fikir, daha önce de altını çizerek vurguladığım gibi,<a id="a166"></a><a href="../Text/Notlar.html#a880"><span class="t13">{164}</span></a> Yahudi düşüncesine Babil Sürgünü (İÖ. Altıncı yüzyıl) döneminde sızmış ve Daniel’in kehanetlerinde kısmen dile getirilmişti. Mezopotamya astronomisi ve göksel döngüleriyle tanışıklığın sağladığı bu yeni ve etkileyici tema, Yahuda’nın son dönemlerinde, ayrılıkçı ve muhalif Essene mezhebinin elinde daha temel bir “kıyamet” fikrine dönüşmüş ve “Yuhanna’nın Vahyi” gibi İncil metinlerinde somutlaşarak, Hıristiyan teolojisine de taşınmıştı, işte Pseudo-Sibylline metinlerinin orijiniyle ilgili araştırmalar, bu aktarım sırasında fazla hesaba katılmayan bir başka unsurun, binlerce yıl öncesine dayanan Ana Tanrıça kültünün de belli oranda rol oynadığını koyuyor ortaya.</p>

  <p class="p6">Üçüncü kitabın (ve belki diğer kitapların kimi bölümlerinin de) “Onias” adlı bir yönetici rahip ailesince oluşturulduğu konusunda, uzmanlar arasında fikir birliği olduğunu söyleyebiliriz. Bard College’in iki ilahiyat profesörü, Bruce Chilton ve Jacob Neusner, Yahuda’daki ünlü Maccabee isyanından bir süre önce ülkedeki prestijini yitiren ve Kudüs dışına sürülen Onias klanının, ilkin Suriye’de yerleştiğine, sonra da Ptoleme hanedanının himayesi altında Mısır’a göç ettiğine dikkat çekiyorlar.<a id="a167"></a><a href="../Text/Notlar.html#a883"><span class="t13">{165}</span></a> Mısır’da kaldıkları süre içinde, ülke dışındaki ilk ve tek Yahudi tapınağını, Heliopolis yakınlarındaki Leontopolis’te inşa eden ve bu nedenle Kudüs’te protesto edilen Onias’lar, büyük olasılıkla İskenderiye kentindeki Yahudi diasporası içinde, Yunan ve Mısır kaynakları aracılığıyla haberdar oldukları, bu eski tanrıça kültüne ve Sibyl geleneğine ilişkin bilgilerden de yararlanarak, Pseudo- Sibylline külliyatının üçüncü kitabı olarak bilinen metinleri oluşturmuşlar.</p>

  <p class="p6">Chilton ve Neusner ayrıca, Onias ailesiyle Yahuda’da yükselişe geçen Essene mezhebi arasında gözle görülür bir bağlantı olduğuna da işaret ediyorlar ki, bu durum, Sibylline metinlerindeki eskatolojik temaların Essene cemaatine ve onlar aracılığıyla da Hıristiyan inanç sistemine yerleşmesini iyice açıklanabilir hale getiriyor. Bir başka deyişle, Babil sürgünü sırasında Mezopotamya kozmolojisi ve gizemciliğiyle tanışıp, bu kültürel karşılaşma sırasında edindiklerini kendi yaratılış hikâyesi olan Genesis’i oluşturmakta kullanan Judaizm’in, Mısır gizem kültleri ve Hellenistik düşünceyle buluştuktan sonra elde ettiği yeni verileri de, eskatoloji ve kehanet geleneğine “ince ayar” yapmakta kullandığını söyleyebiliriz. Bu noktada, birikimi zenginleştirecek yeni dere yatağı Ana Tanrıça kültürü ve Sibyl geleneğinden sağlanmış; iktidardaki muhafazakâr Judaizm’in reddettiği yeni teolojiyi Hıristiyan gruplara iletecek köprü de, Mesihçi düşüncenin ilk çekirdeği niteliği taşıyan Essene mezhebi olmuştu.</p>

  <p class="p6">Pseudo-Sibylline kitaplarında, kaynağı ve kökeni sisler arkasında kalan ve belirsizlikler nedeniyle belki de orijinal kitaplardan sızıp gelmiş küçük fragmanlar olabileceği düşünülen metin parçalarına, genellikle bölüm sonlarına iliştirilmiş eskatolojik kırıntılar halinde rastlıyoruz. Çoğunlukla bunlar, metnin geri kalan bölümünden kopuk, “araya karışmış” izlenimi veren pasajlar; şu Kitap III’ün başında karşımıza çıkan “dul kadın ve dünyanın sonu” hikâyesindeki gibi. Yine aynı kitabın finalinde “zamanın bitimi”ne ilişkin şu dizeler yer alıyor:</p>

  <p class="p6">“Her şeyin sonunu belirleyecek işareti söyleyeceğim sana. Gece, yıldızlı gökyüzünde kılıçlar batı ve doğu yönlerini gösterdiğinde, göklerde bir toz bulutu belirip dünyanın üzerine gelecek ve güneşin ışıkları zayıflayacak; aynı anda ay ışıkları parlayıp dünyayı aydınlatacak; kayalarda kan damlalarını andırır işaretler belirecek. Ve bir bulut içinde savaşçıları ve atlarını göreceksin, bir sis tabakası gibi; işte o anda göklerdeki Tanrı’nın emriyle dünyada savaşlar sona erecek.”<a id="a168"></a><a href="../Text/Notlar.html#a884"><span class="t13">{166}</span></a></p>

  <p class="p6">Ancak Pseudo-Sibylline kitaplarındaki bu tür “yabancı” metin parçacıklarının en ilginci ve şaşırtıcısı, “Kitap V”in finalinde yer alıyor. Metnin son bölümüne bir biçimde eklenmiş “Yıldızlar Savaşı” adlı pasaj, klasik Yahudi metinlerindekine hiç benzemeyen bir “göksel değişim” tablosunu, anlaşılması pek de kolay olmayan ayrıntılar eşliğinde sunuyor:</p>

  <p class="p6">“Yıldızların arasında, alevli güneşin tehdidini gördüm; ve parlak ışıklarıyla ayın gazabının verdiği korkuyu. Yıldızlar, savaşın doğum sancılarını çekiyorlardı ve Tanrı savaş komutunu verdi. Büyük alevler, güneşe karşı saldırıya geçti ve ayın boynuzları biçim değiştirmeye başladı. Sabah Yıldızı, Aslan’ın sırtına binip savaşa katıldı: Oğlak, henüz yükselmekte olan Boğa’nın boynunu kesti ve Boğa da Oğlak’tan Dönüş Günü’nü geri aldı; Orion kendisini bağlayan boyunduruktan kurtuldu: Başak, ikizlerin yazgısını Koç’ta değiştirdi; Pleiades artık parlamıyordu, Ejderha kendi bölgesini terk etti, Balık da Aslan’ın bölgesinin aşağılarına doğru yüzdü; Yengeç, Orion’un korkusuyla kendi bölgesinden kaçtı; Akrep, Aslan’ın kuyruğuna doğru süründü ve Köpek, güneşin yolladığı alevlerden sıyrıldı; Büyük Işıldayan’ın gücüyle Kova kavruldu. Gökler yükseğe çıktı ve savaşan orduları sarstı; onları dünyaya doğru yolladı. Onlar da süzülerek Okyanus’un sularına çarptılar, dünyayı ateşe verdiler; ve gökyüzü yıldızsız kaldı.”<a id="a169"></a><a href="../Text/Notlar.html#a886"><span class="t13">{167}</span></a></p>

  <p class="p6">Sibylline Kitapları ve eskatolojik metinler üzerinde çalışan uzmanların, anlaşılması güç astronomik şifreleri içerdiğini düşündükleri bu satırlardaki ifadelerin paralellerine, Pseudo-Sibylline koleksiyonunda birkaç kez daha rastlıyoruz. Hepsinde de bu garip “kehanet”ler, metnin anlatmakta olduğu hikâyenin belli bir yerine, araya karışmış bir yama gibi yerleşiyor ve bütünden farklı, “yabancı” bir nitelik sergiliyor. “Kitap VII”de, yine böyle bir küçük pasajla karşılaşıyoruz:</p>

  <p class="p11">“Onuncu kuşak Hades’in evine girdiğinde</p>

  <p class="p11">Ve sonrasında dişi cinsin yönetimine teslim olduğunda</p>

  <p class="p11">Tanrı kötü güçleri salacak üzerlerine</p>

  <p class="p11">O kadın kraliyet tacını giyip</p>

  <p class="p11">İnançsız bir çağı başlatacak</p>

  <p class="p11">Gece güneş karanlıklar arasında parlayacak</p>

  <p class="p11">Yıldızlar gökyüzünü terk edecek</p>

  <p class="p11">Ve bir fırtına dünyayı harabeye çevirecek.”<a id="a170"></a><a href="../Text/Notlar.html#a888"><span class="t13">{168}</span></a></p>

  <p class="p13">&nbsp;</p>

  <p class="p6">Çeviriyi yapan Milton S. Terry, bu dizelerde geçen “dişi cins” ifadesinin, Kitap II ite karşılaştığımız “dul kadın”ı kastettiğine dikkat çekiyor. Yani Kitap VII’in büyük olasılıkla Hristiyan yazarı, bir biçimde edindiği “göksel değişim”e ve dünyayı etkileyecek ürkütücü sahnelere ilişkin eski bilgi kırıntılarını, ortaya çıkması beklenen afetleri insanların “dul kadın”ın emrine girmesinin sonucu olarak göstermekte kullanıyor. Eğer varsayımlarımız doğruysa, Ana Tanrıça kültünün Roma’daki yükselişinin “şeytani güçlerin egemenliği” olarak yorumlanması anlamına geliyor bu.</p>

  <p class="p6"><br /></p>

  <h3 class="h30"><a id="ncx761"></a>Phaethon: Gökten Gelen Tehlike</h3>

  <p class="p6">Pseudo-Sibylline metinlerindeki eskatolojik fragmanlarda karşımıza çıkan “Güneşe saldıran alevler, yıldızların yer değiştirmesi, göklerden ateş yağıp dünyayı yakıp yıkması” gibi temaları, kökenlerinin epey eskilere dayandığı düşünülen kimi Yunan mitlerinden de biliyoruz. Bunların içinde en popüler olan ve Pseudo-Sibylline’lerde anlatılanlarla en fazla paralellik sergileyeni, “Phaethon’un Yolculuğu” olarak bilinen hikâye:</p>

  <p class="p6">Phaethon, Helios’un (Apollon) deniz perisi Clymene’den doğma oğluydu. Henüz küçük bir çocukken, bir gün arkadaşlarından biri, onun “Tanrı oğlu” olma iddiasıyla alay edince çok kızdı. Annesine koşup, “Benim göklerde doğan ilahi bir çocuk olduğumla ilgili kanıt göster” diye haykırdı. Clymene, bu kanıtı kendisinin de kolayca sağlayacağını, tek yapması gerekenin, Helios’un güneşin doğduğu bölgedeki sarayına gidip, bunu ona, yani babasına sormak olduğunu söyledi. Bunun üzerine genç Phaethon, doğu yönüne, Hindistan topraklarına gidip Helios’un görkemli sarayına ulaştı ve huzuruna çıkarak, kendisini oğulluğa kabul edip etmediğini sordu.</p>

  <p class="p6">“Annenin söylediği her şey doğrudur sevgili oğlum” dedi Helios, “Ben senin babanım. Bunu kanıtlamak için, sana istediğin hediyeyi vermeye de hazırım.” Phaethon’un amacı, kendisine inanmayıp alay eden arkadaşını mahcup etmekti ve bu nedenle, oldukça iddialı bir hediye istedi: “Senin denetimin altındaki Güneş Arabası’nı, bir günlüğüne ben sürmek istiyorum!”</p>

  <p class="p6">Helios, bunun çok hassas ve sorumluluk gerektiren bir iş olduğunu, kendisinden başka hiç kimsenin Güneş Arabası’nı süremeyeceğini anlatmaya çalıştı ama Phaethon ikna olmuyordu bir türlü. Üstelik söz bir kez ağzından çıkmıştı Helios’un. Çaresiz, oğlunun isteğini kabul etti ama yola çıkmadan önce ona göklerle ilgili bütün ayrıntılı bilgileri verdi; nelere dikkat etmesi gerektiğini ve arabayı nasıl süreceğini tek tek anlattı.</p>

  <p class="p6">Güneş Arabası, “zanaatların tanrısı” Vulcan (Hephaistos) tarafından yapılıp hediye edilmişti ve som altındandı. Phaethon heyecanla arabaya bindi, kamçısını eline aldı ve dizginleri kavradı, izleyeceği yolu Helios iyice tarif etmişti: Boğa’nın boynuzları arasından ve Avcı’nın okunun önünden geçecek, Aslan’ın çenesinin yanından süzülüp Akrep’in kıskaçlarına doğru yönelecekti. Doğrultusunu sabit tutması, kuzeye ya da güneye kaymadan “orta yolu” izlemesi gerekiyordu. Helios ayrıca atlara dizginlerle hükmetmeye çalışmasını, kamçıyı kullanmamasını öğütledi oğluna.</p>

  <p class="p6">Ancak, hızla ileri fırlayan arabada coşkuyla dizginleri kavrayan Phaethon, bir süre sonra bu işin hiç de sandığı kadar kolay olmadığını anladı. Atlara hükmetmeyi başaramıyordu ve Güneş Arabası, denetimsiz bir hızla dolaşıyordu göklerde. Aldığı uyarılara karşın doğrultusunu tutturamamış, kuzeydeki Küçük ve Büyük Ayı’nın ilk kez bunca büyük bir sıcaklığı ya-kınlarında görüp erimelerine yol açmıştı. Ejderha kuzey kutbuna sinip büzüşüyor, Çoban (Böotes) korkuyla yerini terk edip kaçıyordu. Hepsinden daha da kötüsü, izlemek zorunda olduğu yüksekliği de tutturamamıştı Phaethon bir türlü ve hükmetmeyi başaramadığı araba, hızla dünyaya doğru yaklaşıyordu!</p>

  <p class="p6">Bulutlar yoğunlaştı, dağların dorukları ateş saçmaya, bitkiler kavrulmaya, nehirler kurumaya, şehirler yıkılıp küller altında kalmaya başladı. Felaketi durdurmak için Dünya Anne, gökyüzündeki Zeus’u (Jüpiter) yardıma çağırdı sonunda. Zeus da, güçlü yıldırımlarından birini arabanın üzerine yolladı ve bu darbeyle alev alan Phaethon, “kayan bir yıldız gibi” göklerden yere düştü. Kaos engellenmiş, düzen yeniden sağlanmıştı.<a id="a171"></a><a href="../Text/Notlar.html#a890"><span class="t13">{169}</span></a></p>

  <p class="p6">İyi bilinen ve değişik versiyonları bulunan bu hikâyeye, Yunan ve Roma şairlerinin yapıtlarında da sık sık rastlarız ki, en güzel ve ayrıntılı örneklerinden biri, Ovidius’un “Metamorphoses” (Dönüşümler) adlı kitabındadır. Rönesans’tan başlayarak Eski Yunan ve Roma’nın yeniden keşfedilmesi sürecinde, Ovidius’un dizeleriyle aktarılan Phaethon’un ürkütücü hikâyesi, Dante Alighieri başta olmak üzere Batı edebiyatının ustalarınca da sık sık kullanılmıştır.</p>

  <p class="p6">“Güneş Arabası’nın kontrolden çıkması yüzünden dünyanın başına gelen korkunç felaketlerin ayrıntılarını buluruz Ovidius’un yapıtında: Hindistan’dan İspanya’ya; Kuzey Afrika’dan İskandinavya’ya dek her yer, dünyaya beklenmedik biçimde yaklaşan bu iri ve parlak “ateş topu”nun etkisi sonucu, büyük afetlerle yüz yüze gelmektedir. Nihayet, çok acı çeken Dünya Anne’nin çağrısı üzerine duruma müdahale eden Jüpiter, pek fazla seçeneği kalmadığını fark eder:</p>

  <p class="p15">“Ne toprakların üzerini örtüp koruyacak bulutlar kalmıştı</p>

  <p class="p15">Ne de acıyı dindirmek için göklerden yağdırılacak yağmurlar</p>

  <p class="p15">Gökler gürledi, (Jüpiter) yıldırımını aldı eline ve fırlattı</p>

  <p class="p15">Yıldırım hem arabadan ayırdı Phaethon’u, hem de yaşamdan</p>

  <p class="p15">[...] Ve Phaethon, sarı saçları alevlerle kavrulmuş halde</p>

  <p class="p15">Bulutsuz gecelerde gökten kayıp düşer gibi görünen yıldız misali</p>

  <p class="p15">Baş aşağı düştü yere doğru, ardında ışıklı izler bırakarak”<a id="a172"></a><a href="../Text/Notlar.html#a893"><span class="t13">{170}</span></a></p>

  <p class="p6">&nbsp;</p>

  <p class="p6">Bu oldukça dramatik finalle birlikte dünya çok tehlikeli bir kaostan kurtulur ama Helios da oğlunu yitirir. Peki, Phaethon miti, neyi anlatmaya çalışmaktadır insanlara? Sorumluluğu hafife alan bir çocuğun şımarıklığı yüzünden dünyanın büyük bir tehlikeyi atlatmasını mı? Yoksa kimi mitoloji uzmanlarının düşündüğü gibi, güneşin her gün batıda “dünyaya çarpacak gibi” yaklaşıp batmasına karşın, sabahları doğu ufkunda yeniden yükselmesini açıklayacak bir folklorik hikâye olarak mı uydurulmuştur? Yalnızca metaforlardan mı oluşmaktadır, yoksa bu tehlikeli serüvenin ardında, dünyadaki insanların bir dönem tanık oldukları ürkütücü bir deneyimin izlerini aramak mı gerekir?</p>

  <p class="p6">“Phaethon miti, çok sayıda göksel olaydan herhangi birini temsil ediyor olabilir” diyor, ünlü gökbilimci ve arkeo-astronomi uzmanı Edwin Krupp. “Belki, yolu güneşin her iki yanından da geçen ve düzensiz bir seyre sahip olan Venüs’ten söz edilmektedir, bir benzetme aracılığıyla. Ya da belki dramatik, beklenmeyen ve istenmeyen <span class="t11">bir kozmik ziyaretçi</span> bu mite esin kaynağı oluşturmuştur. Bir kuyrukluyıldız, kararsız ve düzensiz bir izlenim yaratmış olabilir.”<a id="a173"></a><a href="../Text/Notlar.html#a895"><span class="t13">{171}</span></a></p>

  <p class="p6">Yunan mitolojisinden Roma kültürüne bir biçimde taşınan ama içerdiği simgeler tam olarak deşifre edilemeyen bu gizemli hikâyenin, Rönesans’tan itibaren yeni bir dirilişi yaşayan ve Aydınlanma Çağı’nda antik çağı yeniden keşfetmeye çalışan Batı edebiyatı ve düşüncesinde de belirgin izler bıraktığını görüyoruz.</p>

  <p class="p6">Dante Alighieri ve Johann Wolfgang von Goethe başta olmak üzere çoğu Avrupalı şair ve yazar için, Phaethon mitinde somutlaşan katastrofik imgelerin karşı konulmaz bir çekiciliği vardı. Ancak, Güneş Arabası’nı kullanırken dünyayı büyük bir tehlikeye sürükleyen Helios’un oğluyla ilgili ayrıntıların sıradan metaforlar değil, uzak geçmişte yaşanmış gerçek bir göksel olgunun toplumsal bellekteki kalıntıları olduğu fikrini ilk gündeme getiren, İÖ. Beşinci yüzyılın ünlü filozofu Platon oldu.</p>

  <p class="p6">“Platon, <span class="t11">Timaeus</span> adlı yapıtında, yitik kıta Atlantis’i anlatırken, Solon’a Mısırlı rahipler tarafından aktarılan eski kayıtlara gönderme yaptı. Bunlar, düzenli aralıklarla yinelenip birçok ülkeye ve halklarına yıkım getiren; Büyük Yıl’ın kış mevsiminde seller, yaz mevsiminde de kavurucu bir sıcak ve ateşle ortaya çıkan geniş ölçekli afetlerden söz ediyordu. Yunan mitoloji geleneğinde bu iki aşırı uç, yalnızca Deucalion’un (Yunan Nuh’u) sağ kaldığı Tufan mitinde ve güneşin arabasını sürmeye çalışırken gökten yere düşen Phaethon’un hikâyesinde ortaya çıkmaktaydı. Her iki mit de yıkımı, insanoğlunun haddini aşan küstahlığının sonucu olarak gösteriyordu; ama Platon, bu bağlamda, dünyanın maruz kaldığı tufan ve alevlerin bir cezalandırmayla değil, Büyük Yıl’ın seyri içinde hareket eden gezegenlerin belirli konumlarına bağlı bir göksel kökenle ilişkili olduğunu öneriyordu.”<a id="a174"></a><a href="../Text/Notlar.html#a897"><span class="t13">{172}</span></a></p>

  <p class="p6">Burada sözü edilen “Büyük Yıl” kavramı, astronomiyle yakından ilgilenen eskiçağ toplumlarının evren anlayışlarındaki büyük zaman dilimlerinin temelidir. Mezopotamya yıldız kültüründe “<span class="t15">Şar</span>” kavramıyla anlatım bulan 3600 yıllık döngüden ve Orta Amerika astronomisinin en dikkate değer unsuru durumundaki, her biri 5125.36 yıl süren “dünya çağları”ndan daha önceki çalışmamda<a id="a175"></a><a href="../Text/Notlar.html#a898"><span class="t13">{173}</span></a> ayrıntılarıyla söz etmiştim. Büyük zaman aralıklarını ölçerken eski dünyanın astronom rahipleri, çoğunlukla bu 3600 yıllık döngüye başvururlar. Sözgelimi Hindu geleneğinde “<span class="t11">Saptarshi</span>” (tam açılımıyla “Sapta Rishi”, yani “Yedi Bilge”) adıyla bilinen ve 3600 yıl süren temel bir “çağ birimi” vardır. Benzeri biçimde Platon da 3600 yılı temel döngülerden biri olarak ele alır ve bunu “<span class="t11">Tanrısal bir yaratığın döngüsü kusursuz bir sayıyla belirlenir</span>” ifadesiyle taçlandırırken de Büyük Yıl’ı oluşturan ana birim olarak değerlendirir.<a id="a176"></a><a href="../Text/Notlar.html#a900"><span class="t13">{174}</span></a></p>

  <p class="p6">Antik Çağ düşüncesinde Büyük Yıl kavramı, dünya ekseninin uzun vadede gerçekleştirdiği bir yalpalama hareketi sonucu ortaya çıkan, “ekinoksların gerilemesi” (precession) adlı hareketle ilişkilidir. Buna göre, ekinoks noktaları, yaklaşık olarak her 2148 yılda bir, 30 derece (ya da bir “burç”) geriler. Bir başka deyişle, güneşin belli bir ayda aynı hizada bulunduğu takımyıldız, 2148 yıl sonra değişecek ve bir gerideki burç, öncekinin yerini alacaktır. Sözgelimi, İsa’dan önce yaklaşık 4500 ile 2300 yılları arasında, ilkbahar Ekinoksu’nda (21 Mart) güneş, Boğa Burcu ile aynı hizadaydı ama 2300’den sonra arka planda Boğa’nın yerini Koç takımyıldızı aldı, içinde bulunduğumuz yıllarda ekinoks, Balık takımyıldızının son derecelerindedir ve yavaş yavaş Kova burcuna geçmek üzeredir.</p>

  <p class="p6">Ekinoksların gerilemesi ya da “presesyon” adını verdiğimiz bu göksel olgu, 2148 yılda bir burç değiştiren güneşin, tekrar aynı burcun hizasına gelmesi için 2148 x 12 = 25.776 yıl geçmesini gerektirir. Dolayısıyla, Büyük Yıl adı verilen süreç, bu uzun turdan oluşur ve yaklaşık 25.776 yıllık bir zaman dilimine eşittir. Ama Platon’un yapıtlarında sözü edilen Büyük Yıl’ın bu hesapla oluştuğundan çok emin olamıyoruz; çünkü o, bu kozmik süreci oluşturan temel birim olarak 2148 yılı değil, 3600 yılı kullanıyor. Bu nedenle kimi uzmanlar, Platon’un, Solon aracılığıyla Mısırlı rahiplerden edindiği bilgilere dayanarak oluşturduğu bu uzun döngünün 3600’ün katları olması gerektiğini ve muhtemelen Büyük Yıl ile kastettiği döngünün 36.000 yıl olduğunu düşünüyorlar.</p>

  <p class="p6">“2012: Marduk’la Randevu”da, Mezopotamya astronom rahiplerinin uzun çağları ölçmekte kullandıkları Şar adlı 3600 yıllık döngünün “yuvarlatılmış” bir simge değer olduğunu; “tanrısal” kabul edilen belirli bir gök cisminin yörünge sürecine eşitlenen gerçek sürecin, şifreli çiviyazısı simgelerde gösterildiğini; Mezopotamya’nın altmış tabanlı matematiğine göre de bu değerin 3661 yıl olduğunu ayrıntılı örneklerle açıklamıştım.<a id="a177"></a><a href="../Text/Notlar.html#a903"><span class="t13">{175}</span></a> Üstelik bu zaman dilimi, Maya Takvimi’ndeki 25.627 yıllık “çağlar toplamı” ile de şaşırtıcı biçimde uyumluydu ve “yediye bir” gibi bağlantı içeriyordu: Yedi kez yinelenen 3661 yıl döngüsü, Maya çağlarının toplamına eşitti yani. Böylesi bir enterpolasyonun varlığı, Platon’un da Büyük Yıl kavramını oluştururken 7 ile 3600 arasında, presesyon döngüsüne de uyum sağlayacak bir bağıntı aramış olabileceğini akla getiriyor.</p>

  <p class="p6">Yine Phaethon’un ürkütücü yolculuğuna dönersek, Platon’un bu mitte anlatılan katastrofu “ahlaki bir ders” içeren metaforlar olarak değil, uzak geçmişte yaşanan bir göksel karmaşanın toplumsal bellekte bıraktığı izler biçiminde değerlendirdiğine tanık oluyoruz. Tıpkı, dünya kabaran suların altında kaldıktan sonra, bu afetten sağ kurtulan Yunan Nuh’u Deucalion ve karısı Pyrrha’nın anlatıldığı Tufan mitini, yaşanmış bir felaketin anıları olarak görmesi gibi. Ancak Platon, her iki olaya da birbirinden bağımsız ve uzak aralıklarla ortaya çıkmış gerçek afetler olarak bakarken, bunlara neden olan unsurun üzerinde durmaz. Getirdiği açıklama, gezegenlerin ve takımyıldızların uzun aralıklarla yerleştiği özel konumlarla bağlantılıdır ve bu göksel dizilimler, Platon’un gözünde birer “yazgı” gibidir. Yabancı kültürlerden edindiği eski kayıt ve bilgilerde, Tufan’a ya da Phaethon’un “ateş saçan” yolculuğuna neden olan göksel unsurla ilgili ayrıntı bulamamıştır ya da belki bunun üzerinde fazla uzun uzadıya düşünme gereği duymamıştır.</p>

  <p class="p6">Phaethon miti ve burada anlatılan dramatik olaylarla, Roma şair ve düşünürleri de yakından ilgilendiler. Bunların en kayda değerlerinden biri olan Lucretius, “Nesnelerin Doğası Üzerine” adlı ünlü epik yapıtında, hikâyenin seyrini kısaca özetledikten sonra, “Tabii bunlar Yunan şairlerinin anlattıkları” der, hafif küçümseyici bir ifadeyle, “Gerçeklerden oldukça uzak bir masal”.<a id="a178"></a><a href="../Text/Notlar.html#a905"><span class="t13">{176}</span></a> Lucretius’a göre, destansı bir havaya büründürülen şey, aslında evrendeki süreçlerle ilgili, onun “elementler arası savaş” olarak gördüğü doğal bir olaydır ve ateş elementinin ağır bastığı, suya üstün geldiği bir anı anlatmaktadır. Dolayısıyla ne kozmosun yapısına yönelik tanrısal bir müdahale, ne de şiirsel yüceltmeyi hak edecek doğaüstü bir gelişme söz konusudur. Evrende belli aralıklarla yinelenen doğal döngülerden birine ilişkin bir kesittir Phaethon miti.</p>

  <p class="p6">Lucretius, bu görece “maddeci” yaklaşımı, izinden yürüdüğü bir başka ünlü düşünür olan Epicurus’tan edinmiştir. Doğa’nın ve evrenin akıl ve gözlem yoluyla kavranabileceğini; dinin (religio) yalnızca boş inanca dayalı korkular yaratmaya yaradığını söyleyen Epicurus, tanrıların göksel ya da dünyevi olguları açıklamak üzere kişileştirildikleri hikâyeleri, mitleri bütünüyle dışlar ve bu yöntemle dile getirilen evrene ya da dünyaya ilişkin olguların, gerçekliğe yabancılaşacağını savunur. Bu tavrını “inançsızlık” olarak değerlendirenlere de, asıl inançsızlığın, doğaya ve evrene ilişkin olguları gözle görünmeyen soyut tanrılar aracılığıyla göklerdeki belirsiz bir yere taşımak olduğunu söyleyerek yanıt verir.</p>

  <p class="p6">“Epicurus’un, mitler yerine akıl ve bilgiyi kullanma ilkesinin izleyicisi Lucretius da, evrensel süreçlere açıklama getirdiği yapıtında Phaethon mitinden yararlanırken, mitin kendisini değil, ardında yatan gerçek olguyu deşifre edip kullanmaya çalışmaktadır. Burada Epicurus’tan farklı olarak, dinden uzak durmaya çalışmak kaygısıyla mitleri bütünüyle dışlamak yerine, onlardan yararlanmaya çalışır. Lucretius’a göre, religion’un, yani “tanrılarla ilgili yanlış bilgi”nin sınırları içine girilmediği sürece, mitlerden ve mitsel hikâyelerden yararlanmakta bir sakınca yoktur.<a id="a179"></a><a href="../Text/Notlar.html#a906"><span class="t13">{177}</span></a></p>

  <p class="p6">Platon, Euripides, Ovidius ve Lucretius gibi klasik dönem düşünür ve şairlerini epey meşgul eden Phaethon mitinin ya da Pseudo-Sibylline metinlerinde kırıntılarına rastlanan “Yıldız Savaşları” temasının, çok eski tarihte gerçekleşmiş göksel olguların toplumsal bellekte bıraktığı izler olduğu fikri, Ortaçağ’da büyük oranda sisler ardında kalıp unutulduktan sonra, Rönesans’la birlikte yeniden gündeme geldi. Dante Alighieri’nin ünlü “ilahi Komedya”sını oluşturan “Cennet”, “Cehennem” ve “Araf” adlı uzun şiirlerinde mistik bir bakış egemen olsa da, aslında bu yapıt, kozmosun yapısı ve dönüşümleriyle ilgili meraklı bir arayışın adımlarını oluşturuyordu. Ünlü şair, evrende kendi gerçekleştirdiği düşsel gezintiyi anlatırken, Phaethon’un yaşadığı tehlikeli göksel yolculuğa da göndermeler yapıyordu. “Araf’ta, takımyıldızların konumları ve gök cisimlerinin yörünge hareketleri sırasında izledikleri tutulum çemberini (ekliptik) tanımlarken, Phaethon’un bu yolu izlemekteki başarısızlığının yarattığı dramatik sonuçlara değiniyordu sözgelimi.<a id="a180"></a><a href="../Text/Notlar.html#a909"><span class="t13">{178}</span></a> “Cehennem”deyse, sürdüğü arabanın kontrolünü yitiren Phaethon’un neden olduğu ürkütücü afetler, düzensiz ve serseri bir gök cisminin kontrolsüz düşüşü olarak dile getiriliyordu.<a id="a181"></a><a href="../Text/Notlar.html#a911"><span class="t13">{179}</span></a></p>

  <p class="p6">On altıncı yüzyılın egzotik düşünürlerinden Paracelsus da, hem Phaethon miti, hem de Pseudo-Sibylline metinlerindeki kehanetlerin, göksel olgularla bir biçimde bağlantılı, mistik bir dönüşüme işaret ettiği kanısındaydı. Paracelsus’a göre, içinde yaşadığımız dünyanın sonu, bu mitlerde anlatılanlara benzer biçimde, göklerde bir kuyrukluyıldızın belirmesinin ardından yaşanacak olağanüstü koşullar, kıtlık ve sellerle gelecekti. 1531 yılında Avrupa semalarında görülen bir kuyrukluyıldızın ardından kimi bölgelerde hasat mevsiminin kötü geçmesi, salgın hastalıkların ortaya çıkması, savaşların kızışması ve ekonomik sıkıntılar yaşanması, bu kanının onda güçlenmesine yol açmıştı.<a id="a182"></a><a href="../Text/Notlar.html#a913"><span class="t13">{180}</span></a></p>

  <p class="p6">Aydınlanma Çağı’nda, bilimin ve analitik düşüncenin hızla ön plana çıkıp yeni bir heyecan dalgası yaratmasıyla birlikte, Rönesans’tan itibaren eski pagan mitlerini ve inanç sistemlerini yeniden keşfetmeye başlayan Avrupalı düşünür ve sanatçılar, mitoloji kategorisi altında değerlendirilen çok eski metinleri, akıl ve bilgi süzgecinden geçirerek yeniden yorumlamaya çalıştılar. Elbette Phaethon miti ya da Sibylline Kitapları’nda anlatılan merak uyandırıcı “göksel afet” hikâyeleri de bir kez daha mercek altına alınacaktı bu dönemde. Güneş Sistemi’nin yapısı ve kuyrukluyıldız ya da meteorlar gibi “sürpriz ziyaretçiler”, mistik inançlardan ve kehanetlerden arındırılarak yorumlanmaya çalışılıyordu.</p>

  <p class="p6">On sekizinci yüzyılda bile, aralarında Antoine-Laurent Lavoisier’nin de bulunduğu bilim adamları, “gökten taş yağmasının” mümkün olmadığını; sözü edilen “düşmüş” kütlelerin dünya orijinli olduğunu; volkanik püskürme ya da yıldırım çarpması sonucu “alevli bir görüntü” ile düştüğü izlenimi veren parçaların “gökten geldiği”ni söylemenin hurafelere prim vermek anlamına geldiğini söylüyorlardı. Uzun süren tartışmalardan sonra, 1798 yılında Hindistan’ın Benares bölgesinde yaşanan meteor yağmurlarından sonra kalıntıları inceleyen Royal Society astronomlarından Edward Howard, raporunda bunların dış uzaydan gelip dünyaya düşen kaya ve metal parçaları olduğunu kesin olarak açıkladı. Bu saptamanın ardından ünlü şair ve düşünür Wolfgang von Goethe de ikna olacak ve Phaethon mitinde anlatılanların da çok eski tarihlerde gerçekleşmiş, benzeri bir göksel olaydan esinlendiğini söyleyecekti.<a id="a183"></a><a href="../Text/Notlar.html#a914"><span class="t13">{181}</span></a></p>

  <p class="p6">Buna karşın, gök cisimlerinin hareketlerinin dünyayı fiziksel olarak etkileyebileceği, hatta uzaydan dünyaya “taş yağabileceği” fikrine karşı o denli kemikleşmiş bir direnç vardı ki, on dokuzuncu yüzyılda bile bunların “akıldışı hikâyeler” olduğu düşünülebiliyordu. 1809 yılında Yale Üniversitesinden iki önemli bilim adamı, Başkan Thomas Jefferson’a, Connecticut eyaletindeki Weston kentine düşen metal ve kaya parçacıklarının kesinlikle “dünya dışı”ndan geldiklerini açıklayan bir rapor sundular. Ama Jefferson, insanları buna inandırmanın hiç de kolay olmayacağını düşünüyor ve “halkın gökten taşlar yağdığına inanmaktansa, iki Yankee profesörün yalan söylediğine inanmayı yeğleyeceğini” dile getiriyordu.<a id="a184"></a><a href="../Text/Notlar.html#a917"><span class="t13">{182}</span></a></p>

  <p class="p6">&nbsp;</p>

  <h3 class="h30"><a id="ncx798"></a>Ateş ve Kül Çağı</h3>

  <p class="p6">Phaethon miti ve Sibylline fragmanlarında anlatılanlar dâhil, dünyanın uzak geçmişinde gök cisimlerinin beklenmedik hareketleri nedeniyle ortaya çıkan fiziksel değişimlere “katastrofizm” gözlükleriyle bakacak ilk sıra dışı çalışma, on dokuzuncu yüzyıl sonlarında Ignatius Donnelly adlı entelektüel bir politikacıdan gelecekti. Hukuk eğitimi alıp Minnesota’dan Kongre Üyesi olarak politikaya atılan Donnelly, İrlanda asıllı bir ailenin oğluydu. Zekâsı ve yetenekleri onu politik yaşamda çok kısa süre içinde başarıya taşıdı ve Minnesota’nın en popüler isimlerinden biri haline getirdi. 1882 yılında, uzun ve yoğun bir çalışma sonucu kaleme aldığı “Atlantis: Tufan Öncesi Dünya” (<span class="t11">Atlantis: The Antediluvian World</span>) adlı ilk kitabıyla, büyük sansasyon yarattı.</p>

  <p class="p6">Platon’un Timaeus ve Critias adlı diyaloglarında sözünü ettiği “yitik kıta”nın bir efsane değil, büyük bir doğal afet sonucu sulara gömülen, Atlantik Okyanusu’ndaki bir kıta olduğunu (“Denizler altında 20.000 Fersah” adlı romanında konuya fantastik bir kurgu içinde yaklaşan Jules Verne’i saymazsak) ilk kez ortaya atan yazardı Donnelly; bu anlamda, belki de alternatif araştırma ve tezler üzerine kurulu, asıl parlayışını yirminci yüzyılda gerçekleştirecek yeni bir literatürün de öncülüğünü üstlenmişti. Kitabın gördüğü büyük ilgi üzerine, bir yıl sonra, “Ragnarok” adlı ikinci sansasyonel yapıtını yayımladı ve Atlantis’in batışı da dahil, yeryüzünde dramatik değişimlere yol açan olayların “göksel orijinli” olduğunu ileri sürdü. Artık politikadan bütünüyle uzaklaşmış ve kendini araştırmalarına vermişti. “Kitaplarım, beni politikanın kirli havuzundan çekip çıkardı” diyecekti sonradan.<a id="a185"></a><a href="../Text/Notlar.html#a919"><span class="t13">{183}</span></a></p>

  <p class="p6">Donnelly’nin kitaplarında anlattıkları ve mitlere olan sıra dışı yaklaşımı, on dokuzuncu yüzyıl sonu Amerika’sında hızlı bir diriliş yaşayan dindar muhafazakâr politikalar göz önüne alındığında, fazlasıyla cüretkâr sayılabilirdi. Halkın çok sevdiği bir politikacı olmasına karşın, “Atlantis”i yayımladığı sıralarda, kitaplarındaki agnostik (bilinemezci) tavrın, dindar kesimlerde sert tepkilere neden olabileceğinden endişe etmişti ama hiç beklemediği biçimde, toplumun geniş bir kesiminden övgüler aldı ve kitap heyecanla karşılandı. Amerika’nın kalburüstü sosyal grupları tarafından sürekli olarak Atlantis’le ilgili konferanslar vermek için davetler aldı, bunların çoğuna da katıldı ama o dönemde Amerika’da ortaya çıkmaya başlayan mistik gruplardan ve “Atlantis kültleri”nden özenle uzak durdu.<a id="a186"></a><a href="../Text/Notlar.html#a921"><span class="t13">{184}</span></a></p>

  <p class="p6">İkinci kitabı “<span class="t11">Ragnarok; Ateş ve Çakıl Çağı</span>”, neredeyse bütünüyle Phaethon miti üzerine kurulmuştu ve burada anlatılan afetlerin, dünyanın çok yakınından geçerek yoğun göktaşı yağmurlarına neden olan, hatta belki de gezegenimize çarpan serseri bir kuyrukluyıldıza bağlı olduğunu ileri sürüyordu.</p>

  <p class="p6">Donnelly’ye göre, sıcak bir çekirdeğin üzerinde kayalık bir kabuktan oluşan yeryüzünün, bizim yaşadığımız en üst tabakasındaki kil, kum ve çakıl yığınları (<span class="t11">The Drift</span>), Louis Agassiz’in başını çektiği jeologların ileri sürdüğü gibi, uzak geçmişteki buzul tabakalarının hareketi sonucu ortaya çıkmamış; bu tabakaları, yeryüzüne çarpan gök cisimlerinin kalıntıları oluşturmuştu. Tarih öncesi çağlarda gerçekleştiğini düşündüğü bu katastrofun, sözlü gelenek ve mitler aracılığıyla bize dek ulaştırıldığını savunuyordu Donnelly. Bu kitabında ayrıca, “Atlantis”deki agnostik tavrından da ani bir “U dönüşü” ile uzaklaşıyor ve Hıristiyan inançlarına sarılıyordu yeniden: Felaket, insan ırkına yönelik, hak edilmiş bir tanrısal cezaydı.<a id="a187"></a><a href="../Text/Notlar.html#a922"><span class="t13">{185}</span></a></p>

  <p class="p6">Bu çizgi değişimine rağmen, dindar çevreler, Ragnarok’u inançlarına bir meydan okuma olarak algıladılar, çünkü onları koruyan ve gözeten Tanrı’nın, insanların bir kuyrukluyıldız ya da göktaşı çarpması sonucu ölmelerine izin vermeyeceğinden emindiler. Bilimsel çevrelerse, büyük jeolojik değişimlerin böyle kısa süreli ani olaylarla ortaya çıkmayacağını, yüz binlerce yıla yayılan bir süreç içinde yeryüzünün biçimlendiğini ve bu “tahmin edilebilir” evrenin içinde sürprizlere yer olmadığını söyleyerek Ragnarok’u tartışmaya bile gerek görmeden reddettiler. <a id="a188"></a><a href="../Text/Notlar.html#a925"><span class="t13">{186}</span></a></p>

  <p class="p6">Buna karşın, Ragnarok, ilk kitabın da üzerinde bir satış başarısı elde ettiği gibi, basında da geniş yankılara neden oldu. Edebiyatçılar, politikacılar, hatta bazı Katolik din adamları bile Donnelly’nin, tarihin en iddialı ve büyüleyici teorilerinden birini ortaya attığını düşünerek ona övgüler yağdırıyorlardı ama bunlar Minnesota’lı yazara yetmiyordu. Bilimsel akademik çevrelerden de destek ve onay bekliyordu Donnelly; elbette, asla gerçekleşmeyecek bir beklentiydi bu ve birkaç yerbilimcinin sınırlı ilgisinin dışında bilim adamları tarafından kesin olarak dışlanacaktı.</p>

  <p class="p6">Kitabın adını, İskandinav mitolojisinden ödünç almıştı Donnelly: Kuzey inançlarına göre ölen bir savaşçının ruhu, Odin’in nedimeleri olan Valkyrie adlı periler tarafından, bir tür cennet diyebileceğimiz Valhalla’ya taşınırdı. Savaşçı burada beslenip dinlenerek gücünü topladıktan sonra, nihai büyük savaşa, yani ateşle ve yıkımlarla birlikte gelecek Ragnarok’a hazırlanırdı. Büyük tanrılar ve onların hizmetindeki yüce savaşçılar, sonu yenilgi olsa da, cesurca bu savaşa girmek ve ebedi yazgılarını izlemek durumundaydılar. Bir başka deyişle, Yakındoğu inançlarındaki “Armageddon”dan farklı olarak Ragnarok, sonunda “iyilerin” kazanacağı bir mücadele değil, yitirilmesi kaçınılmaz olan bir savaştı ve gökten gelen alevler, yere düşen yıldızlarla birlikte, dünyanın sonunu belgeliyordu.</p>

  <p class="p6">Donnelly, Edda adı verilen ve Kuzey Sibyl’ları olarak bildiğimiz Volva’lar tarafından dile getirilen dizelerde çizilen Ragnarok resmini, bir kuyrukluyıldızın yol açtığı facianın belleklerdeki tortuları olarak görüyordu:</p>

  <p class="p6">“İskandinavyalıların efsanelerinde, kuyrukluyıldızın gelişini anlatan çarpıcı bir kayıt yer alır. Kuşaklar boyunca yinelenmiş, çeşitli dillere çevrilmiş, üzerine yorumlar yapılmış, eleştirilmiş ama asla anlaşılamamıştır. Yabani ve anlamsız bir sözcük rapsodisi ya da geleceğe ilişkin bir katastrof beklentisi olarak görülmüştür bu. Oysa hiç de öyle değildir!”<a id="a189"></a><a href="../Text/Notlar.html#a926"><span class="t13">{187}</span></a></p>

  <p class="p6">Sözcüğün etimolojisi bile, göksel afetle ilgili ipuçlarını veriyordu Donnelly’ye göre. Kuzey dillerinin hemen hepsinde “<span class="t11">Regn</span>” yağmur ve “<span class="t11">Rok</span>” da toz bulutu anlamına geliyordu. Bu durumda “<span class="t11">Toz ve kül yağmuru</span>” benzeri bir anlama sahip olan Ragnarok sözcüğüyle, kuyrukluyıldızın parçalanması sonucu dünyaya yağan parçacıkların oluşturduğu toz bulutu kütlesi anlatılmış oluyordu. Volva’nın dizelerinde, Ragnarok öncesi insan soyunun hatalarının ve günahlarının biriktiğinden ve bu durumun ilahi cezayı getirdiğinden söz edildiğine dikkat çeken Donnelly, “Dünyada yıkımı getirecek koşullar olgunlaşmıştı” ifadesiyle bu dinsel bakışı destekliyor ve devam ediyordu: “Ragnarok, yani tanrıların karanlığı ya da toz ve kül yağmuru gelip, işi bitirecekti artık.”<a id="a190"></a><a href="../Text/Notlar.html#a929"><span class="t13">{188}</span></a></p>

  <p class="p6">Donnelly’ye göre, kargaşayı getiren ve yıkımlara yol açan olayda, birden fazla kuyrukluyıldızın varlığı söz konusuydu. Bunlardan biri, İskandinav mitlerinde “Fenris Kurdu” adıyla anılıyordu. İkincisiyse, yine mitlerde ayrıntılı olarak sözü edilen “Midgard Yılanı”ydı ki, Edda’lara göre, o ortaya çıktığında “denizler kabarıp karalara saldırıyordu.” Donnelly, çarpmadan önce dünyanın çok yakınından geçen bu ikinci kuyrukluyıldızın da, okyanuslar üzerinde şiddetli gelgitlere neden olduğunu düşünüyordu.<a id="a191"></a><a href="../Text/Notlar.html#a930"><span class="t13">{189}</span></a></p>

  <p class="p6">Phaethon miti de, Donnelly’ye göre, İskandinavların Ragnarok ile anlatmaya çalıştıkları büyük göksel facianın, Yunan-Roma kültüründeki paralelinden başka bir şey değildi. Aniden ortaya çıkan iki kuyrukluyıldız dünyayı ateşe vermişler, güneşin önünü kapayıp karanlığa neden olmuşlar, nehirlerin kurumasına ve dağların kavrulmasına yol açmışlar, son olarak da uzun süreli soğuk bir evreyi, yapay bir kış mevsimini yaratmışlardı. Her iki hikâyeyi üst üste koyup, süslü ayrıntıları ayıkladığımızda, dünyanın uzak geçmişinde kuyrukluyıldızlar tarafından yaratılan kargaşanın, “aslına oldukça sadık” bir kaydına ulaştığımızı düşünüyordu Donnelly:</p>

  <p class="p6">“Bu kargaşanın nedeni, gökyüzünün yükseklerinde gerçekleşen bir olaydır; uzaydan gelmiştir; yıldızları tehdit etmiştir; belli takımyıldızların hizasından geçmiştir; yıkıcıdır; sarı renktedir; büyük bir ısıyla ilişkilendirilir; dünyayı ateşe verir; denizleri kurutur; parçaları yeryüzüne saçılır; dünyayı küllerle doldurur; güneş görünmez olur; bir müddet, tutulma sırasında olduğu gibi, dünya karanlıkta kalır; bir süre sonra geri döner; yer-yüzünde bitki örtüsü yeniden oluşur; nehirler ve pınarlar tekrar ortaya çıkar; dünya yenilenmiştir. Bütün bu süre içinde insanlar ya kuğular gibi su kenarlarında saklanmış ya da mağaralara sığınmıştır.”<a id="a192"></a><a href="../Text/Notlar.html#a933"><span class="t13">{190}</span></a></p>

  <p class="p6">Ragnarok yayımlandıktan kısa bir süre sonra, Endonezya’daki Krakatoa volkanının patlamasıyla yaşanan katastrof, jeolojik değişimlerin, bilim adamlarının ileri sürdüğü gibi çok uzun süreçlere yayılmış, yavaş ve önceden tahmin edilebilir olmadığını söyleyen Donnelly’yi doğrular görünüyordu. Bazı jeologlar, buzul teorisiyle ilgili ciddi kuşkularının bulunduğunu belirterek Donnelly’nin getirdiği alternatif açıklamayı dikkate değer bulduklarını ima ettiler. Ama o bunlarla yetinmiyor ve yersiz bir iyimserlikle, bilimsel çevrelerde tezlerinin kabul edilip destek görmesini istiyordu. Yayıncısı D. Appleton’a, kendi bünyelerinde çıkan bir bilimsel dergide Ragnarok’tan söz etmeleri ve kendi bastıkları kitabı bilimsel platformda desteklemeleri çağrısında bulundu. Ama bu talebi net bir yanıtla reddedildi, çünkü yayıncıya göre bilimsel dergilerde ciddiye alınacak yazı ve teorilerin yalnızca “yetkili” mercilerden (yani akademisyenlerden) gelmesi gerekiyordu. Appleton, Ragnarok’un ancak popüler yayın organlarında yer bulabileceği ve Donnelly’nin bununla yetinip mutlu olması gerektiği inancındaydı.<a id="a193"></a><a href="../Text/Notlar.html#a935"><span class="t13">{191}</span></a></p>

  <p class="p6">Aslına bakılacak olursa, Donnelly’ye karşı çıkan, daha doğrusu onun söylediklerini ciddiye almaya gerek görmeyenlerin itiraz ettiği konu, Phaethon ve Ragnarok mitlerinin ardında çok eskiden yaşanmış doğal afetlerin bulunması ya da bir kuyrukluyıldızın dünyaya çarpmış olma olasılığı değildi. Hatta bir grup bilim adamı, böyle bir olasılığın varlığını kabul ediyor ama söz konusu katastrofun Donnelly’nin iddia ettiği gibi yakın geçmişte değil, ancak milyonlarca yıl önce gerçekleşmiş olabileceğini vurguluyordu. Asıl büyük sorunsa, Donnelly’nin “yöntemleri” ve yaklaşım biçimindeydi: Bir hipotezle ortaya çıkıyor ama bunu sınarken, gerçekleştiğini ileri sürdüğü olayın “nasıl” bir süreç izlediğiyle değil, “niçin” yaşandığıyla daha çok ilgilenir görünüyordu ve bu da, (kendi tezine göre) yıkım getiren bir doğal afeti, “ilahi” bir mekanizmayla ilişkilendirme çabasından kaynaklanıyordu.</p>

  <p class="p6">Kuyrukluyıldız çarpmasıyla ilgili ayrıntıları içeren hiçbir veri ya da kanıta yer vermiyordu çalışmasında. Tam olarak ne zaman olmuştu sözünü ettiği olay? Yeryüzünün hangi bölgesinde gerçekleşmişti? Bunları destekleyecek jeolojik ya da arkeolojik veriler nelerdi? Donnelly, olayın kendisinden çok, “gerçekleşme gerekçesi” ile ilgilenir gibiydi ve buna kendini çok fazla kaptırıp kitabın final bölümlerinde Kutsal Kitap üslubunu hatırlatan ifadelerle, insanlara vaaz vermeye çalışıyordu. İnsanlar doğruluğa ve adalete değer verir, maddi hırslara kendini kaptırmazsa, Tanrı da bu gezegeni ve insanlığı kuyrukluyıldız çarpmalarından ya da başka tehlikelerden koruyabilirdi!</p>

  <p class="p6">Donnelly, sözünü ettiği büyüklükte bir kuyrukluyıldızın dünyaya çarpması durumunda yaşanması olası gelişmelerle ilgili ayrıntıları sıralıyordu kitabında ama, bu tür bir çarpışmadan geriye “mitlere yansıyacak anılar” kalamayacağını, çünkü insanlığın böylesi bir felaket sonrasında yeryüzünde varlığını sürdürebilmesinin neredeyse olanaksız olduğunu kabul etmeye yanaşmıyordu. Su kaynakları kuruyacak, bitki örtüsü neredeyse tümüyle yok olacak, uzun bir süre güneş ışığı kalın bir tabakayla perdelenecek, solunan hava zehirli partiküllerle dolacak ve ısı hatırı sayılır oranda düşecekti. Üstelik böylesi bir felaketten sonra koşulların tekrar normale dönmesi, ortalama insan ömrüyle kıyaslandığında, oldukça uzun bir süre gerektirecekti. Bu durumda, kuyrukluyıldızla ilgili anıları mitler yoluyla gelecek kuşaklara aktaracak birilerine gerek kalmayacaktı dünyada, çünkü zaten “gelecek kuşaklar” diye bir şey de olmayacaktı!</p>

  <p class="p6">Ignatius Donnelly’nin, Ragnarok’ta ileri sürdüğü kimi iddialı önermeler, inandırıcılık sınırlarının hayli dışında kaldı ama aslında kitapları oldukça önemli bir “ilk adım” niteliği taşıyordu: Klasik filozoflardan iki bin beş yüz yıl kadar sonra, mitlerde anlatılanların ardında çok eskilerde yaşanmış gerçek olayların yatabileceği fikrini insanlığa bir kez daha anımsatıyor ve bir anlamda herkesi bu sorun üzerinde dikkatle düşünmeye davet ediyordu. Üstelik bunu yaparken güvenilir yöntemler kullanmış olmamasına karşın, eski metinler ve anlatılarda yer alan kritik olgular arasında ilginç ve çarpıcı paralellikleri, sezgi gücü sayesinden yakalamış ve modern bilimin sıkı sıkıya sarıldığı paradigmanın sağlamlıktan ne denli uzak olduğunu da gözler önüne sermişti.</p>

  <p class="p6">Hepsi bir yana, muhafazakâr bilim ortodoksisinin önyargılı ve bürokratça yaklaşımlarına modern çağda hedef olan ilk araştırmacıydı Donnelly. Bütün bunlar, kitaplarında ileri sürdüğü, kimileri fazlasıyla mistik tezlere kuşkuyla baksak ve çoğu iddiasında “fazla ileri gittiğini” düşünsek de, bu ilginç yazarın değerini ve önemini teslim etmemizi gerektiriyor. Yanlışları ne denli çok görünürse görünsün, doğru bir “kuşkuculuk” tan yola çıktığı ve genel kabul gören, adeta “çözülmüş, yanıtlanmış, bitmiş” gözüyle bakılan soruların altına birer muhalefet şerhi koyarak insanları bir kez daha düşünmeye çağırdığı için, Ignatius Donnelly’yi ayrı bir yere koymak durumundayız.</p>

  <p class="p6">&nbsp;</p>

  <h3 class="h30"><a id="ncx820"></a>Franz Kugler: Mit yorumunda bir milat</h3>

  <p class="p6">Phaethon’un göklerdeki tüyler ürpertici gezintisiyle ilgili ayrıntılar, kimi noktalarda Pseudo-Sibylline kitaplarındaki pasajlarla ilginç benzerlikler ve paralellikler içeriyor. Bunu fark eden ve Donnelly’nin spekülatif denemelerinden kırk yılı aşkın bir süre sonra, gerek Phaethon mitinde, gerek Sibylline fragmanlarındaki eskatolojik ipuçlarında, uzak geçmişte yaşanmış gerçek katastrofların izlerinin gizlendiğini düşünen ilk modern çağ bilim adamıysa, Franz Xaver Kugler.</p>

  <p class="p6">Cizvit eğitimi almasına ve ölene dek bu dini grupla bağlarını sürdürmesine karşın, rahatlıkla yirminci yüzyılın en radikal ve analitik düşünceye sahip bilim adamlarından biri olarak niteleyebileceğimiz Kugler, akademik kariyerine kimya öğretmeni olarak başlar, ancak 1894 yılında yakın dostu, astronom ve matematikçi Joseph Epping’in ölümünün ardından alan değiştirerek, onun çalışmalarını üstlenmeye ve sürdürmeye karar verir. Bu tarihten itibaren de bütün zamanını eski Mezopotamya astronomisine ve matematiğine ayırır. On dokuzuncu yüzyıl boyunca elde edilmiş eski Asur ve Babil çiviyazısı tabletlerinden astronomi ve matematikle ilgili olanları dikkatle sınıflayan ve bunların çevirilerini, yorumlarını ve ayrıntılı dökümlerini yapan Kugler, yoğun ve disiplinli çalışması sayesinde bu alandaki en önemli uzmanlardan biri olarak anılacaktır zaman içinde.</p>

  <p class="p6">“<span class="t11">Die Babylonische Mondrechnung</span>” (Babil’de Ay Hesapları - 1900) ve “<span class="t11">Sternkunde and Sterndienst in Babel</span> (Babil’de Astronomi ve Yıldız Gözlemciliği - 1907) başta olmak üzere birçok yapıtı, bugün hâlâ Mezopotamya astronomisi ve matematiğiyle ilgili birincil başvuru kaynakları arasındadır ve Kugler’ın, Ottu Neugebauer, Abraham Sachs, B. L. Van der Waer- den gibi uzmanların öncülüğünü yaptığı, onların yolunu açtığı kabul edilmektedir.</p>

  <p class="p6">Kugler’ın değerini ve önemini anlamak için, ilkin az önce kısaca değindiğimiz, Donnelly’ye yönelik tepkilerin ve yok sayma tavrının on dokuzuncu yüzyıl sonlarında iyice kemikleşmiş bir “bilim bürokrasisinin genel davranışı haline geldiğini anımsamamız; ardından da, yine aynı dönemlerde, farklı eskiçağ toplumlarının kültür ve mitlerindeki paralelliği, Mezopotamya kültürünün “difüzyon” yoluyla yayılmasına bağlayan tutucu yaklaşıma dikkat etmemiz yeterli. Franz Xaver Kugler, çağının bu yaygın “Babilci” (Panbabylonist) düşüncesinden dikkatle uzak durarak, farklı uygarlıkların mitlerinde aynı unsurlara ve olaylara rastlanmasının “kültürel difüzyonla” değil, bütün bu farklı uygarlıkların, aynı göksel olaylara tanık olmasıyla açıklanması gerektiğini savunmuştu.<a id="a194"></a><a href="../Text/Notlar.html#a937"><span class="t13">{192}</span></a> Birbirine çok benzeyen mitler, bir kültürel alışverişin değil, insanların belleklerinde derin izler bırakan, ortak tanıklıkların sonucuydu Kugler’a göre.</p>

  <p class="p6">Yaklaşık otuz yılını, Sümer, Akat ve Asur çiviyazısı tabletlerin deşifre edilmesine ve sınıflanmasına veren Kugler’ın bir “eskiçağ mitolojisi” araştırmacısı değil, Mezopotamya ve Yakındoğu astronomisi ve matematiği uzmanı olduğunu anımsamakta da yarar var. Değişik kazılarda elde edilen on binlerce tableti titiz bir elemeden geçirerek, içlerinde astronomi ve matematikle doğrudan ilgili olanları ayıklayıp kategorilere ayıran ve bu yorucu çalışmanın ardından, parçaları bir araya getirerek elindeki eski metinleri yorumlayan Kugler, Sümer, Babil ve Asur astronomisine ilişkin bilgilerimizin büyük çoğunluğunu borçlu olduğumuz bilim adamlarının başında geliyor. Dolayısıyla, elindeki malzemeye ilahiyatçı ya da edebiyatçı yaklaşımıyla değil, matematikçi ve astronom gözüyle bakıp değerlendiren bir uzmanla karşı karşıyayız burada. Bu nedenle, Kugler’ın, ölümünden iki yıl önce kaleme aldığı ve bugün “katastrofizm”in öncü çalışmaları arasında değerlendirilen, <span class="t11">“Sibyllinischer Sternkampf und Phaethon in Naturgeschichtlicher Beleuchtung” (Sibylline Yıldız Savaşları ve Phaethon’un Doğal Tarih Olarak Okunması)</span> adlı kitabı, ayrı bir önem taşıyor.</p>

  <p class="p6">1927 yılında yayımlanan bu kısa incelemede Kugler, söz konusu “muamma” mitlere, iki ayrı kaynaktan beslenerek farklı bir açıklama getirmeye çalışıyordu: Otuz yıl boyunca okuyup yorumladığı ve sınıfladığı astronomik kayıtlarda dikkatini çeken sıra dışı göksel olaylarla ilgili olarak eskilerin düştüğü notlar ve yirminci yüzyıl başlarında jeologların yeni bulgularıyla ortaya çıkan, meteor çarpması sonucu oluşmuş büyük yüzey değişiklikleri.</p>

  <p class="p6">Kugler, Phaethon mitinde anlatılanların bir “mevsimsel doğal yenilenme” teması ya da “ahlaki bir ders” falan içermeyip, doğrudan doğruya “yaşanmış bir afet”in izlerini taşıdığı kanısındaydı. Onun çözümlemelerine göre, bilinmeyen bir gök cisminin dünyaya yaklaşması sonucu, yaklaşık İÖ. 1500 dolaylarında göklerde büyük, parlak bir “ateştopu” görülmüş ve bu gök cismi kısa bir süre sonra parçalar halinde dağılıp dünyaya (büyük olasılıkla Etiyopya’ya) çarparken, etkileyici ve ürkütücü meteor yağmurlarına neden olmuştu. Phaethon mitinde anlatılan bütün ayrıntılar, mitlerin ve şiirselliğin yarattığı ambalaj kazındıktan sonra, yaklaşık 3500 yıl önce yaşanmış büyük bir katastrofun, toplumsal bellekteki tortularını oluşturuyordu.</p>

  <p class="p6">Kugler, “yenilikçi ve devrimci” fikir ve çözümlemelerin yaygınlık kazanabilmeleri için, yalnızca dar bir uzmanlar grubuna değil, çok daha geniş kitlelere duyurulmaları gerektiğinin farkındaydı. Bilimsel akademik çevre ve uzmanların, üzerinde ustalaşabilmek için yıllarını verdikleri teknik rutinlere ve bunlara sıkı sıkıya bağlı, genel kabul gören tezlere tutsak olduklarını düşünüyordu.<a id="a195"></a><a href="../Text/Notlar.html#a939"><span class="t13">{193}</span></a> Bu nedenle “Sibylline Yıldız Savaşları” adlı kitabını, “Kamu ilgisine Yönelik Yazılar” başlıklı yeni bir dizinin ilk adımı olarak yayımladı.</p>

  <p class="p6">“Eski metinlerin çoğu, bilim adamları tarafından ‘saçma’ bulunarak dışlanmış, bunların gerçek kozmik olgulara referans içerdiği yorumunun yapılması bir yana, anlamlı alegoriler olarak açıklanmaları bile kimse tarafından başarılamamıştır,” diyordu Kugler. “itiraf etmeliyim ki ilk denemelerimde ben de bundan farklı bir şey yapamadım. Ama Babillilerin astronomik ve astro-mitolojik kavramlarını içeren çiviyazısı dokümanların deşifre edilmesi yolunda uzun yıllar boyunca edindiğim deneyim bana şunu öğretti ki, Doğuluların, özellikle de eski doğu toplumlarının fikir sistemleri biz Batılılara anlamsız görünse de, kendi içinde mantıklıdır ve gerçek olgulara dayanan bir temele sahiptir.”<a id="a196"></a><a href="../Text/Notlar.html#a941"><span class="t13">{194}</span></a></p>

  <p class="p6">Yöntemini antik toplumların göksel mitlerinin deşifre edilmesi sırasında edindiği deneyim ve bilgilere dayandıran Kugler, ilkin referans verilen olgunun, yani Phaethon ve Sibylline’de simgeler kullanılarak sözü edilen “göksel afetin” ne olduğunu saptamaya yöneldi, ardından da bunun ne zaman ve nasıl bir seyir izleyerek gerçekleştiğini bulmaya çalıştı. Eskiçağ tarihçilerince düzenlenmiş, birbirleriyle tutarlılığa sahip kronolojileri ve uzak geçmişe ilişkin göksel kayıtları bir araya getirip inceledikten sonra, Phaethon mitinin dile getirdiği afetlerin “ateş” ve “sel” olmak üzere iki yönünün bulunduğu; Afrika’ya (Etiyopya ve Aşağı Mısır) ateş yağarken Yunanistan ve Doğu Akdeniz’in kuzey bölgelerinde seller, gelgit dalgaları su baskınlarının yaşandığı; Yaşlı Pliny’nin notlarında ve döneme ilişkin diğer gözlem kayıtlarında sözü edilen “Typhon Kuyrukluyıldızının geçişinin ve Eski Ahit’in Exodus kitabında Mısır’ın başına geldiği söylenen felaketlerin, Phaethon mitinin dile getirdiği olaylarla eşzamanlı olduğu sonucuna vardı.</p>

  <p class="p6">Bu veriler, döneme ilişkin gökyüzü konumlarını hesapladığında, mitlerde sunulan simgesel referanslarla da bire bir uyumluydu. O günün koşulları içinde kesinleşmiş olduğu düşünülen bazı kronolojik veriler ışığında Kugler, İÖ. 1528 (ya da biraz daha öncesi) gibi bir tarih saptadı. Tezini doğrulayacak ya da destekleyici bilgi sağlayacak jeolojik verilerden yoksundu; bu nedenle, “kıyıları yutan dalgalar”, aniden mevsimlerin değişmesi ya da şiddetli deprem ve sarsıntılar gibi unsurları kanıtlayacak bulgular elde edemedi. Eğer Kugler bu araştırmasını yetmiş yıl sonra yapma olanağına sahip olsaydı, aradığı tarihin İÖ. 1650’nin hemen sonrası olduğunu bulmakta gecikmeyecekti.</p>

  <p class="p6">Diğer yandan, tıpkı Yaşlı Pliny’yi kaynak olarak kullanan bazı Rönesans yazar ve tarihçileri gibi, Kugler’ın da kafası karışmıştı: Pliny, geçiş yapan Typhon Kuyrukluyıldızının, alışılmış kuyrukluyıldız görüntüsü vermeyip, yuvarlak ve çok parlak bir yapıya sahip olduğunu, gökte “ikinci bir güneş gibi” ışıldadığını ve adeta “bir gezegene” benzediğini söylüyordu. Yuvarlak bir ateş topunu andırıyordu bu gizemli ve ürkütücü nesne. Kugler da olabildiğince tedbirli davranmaya çalışarak, Phaethon’dan (ya da Typhon’dan) söz ederken, terminolojik olarak garip görünse de, “güneşe benzeyen meteor” ifadesini yeğledi.<a id="a197"></a><a href="../Text/Notlar.html#a942"><span class="t13">{195}</span></a></p>

  <p class="p6">Phaethon mitinde ve Pseudo-Sibylline kitaplarında anlatılanların gerçek göksel olgulardan esinleniyor olabileceğini düşünen bilim adamları, bu radikal adımı atmaya cesaret edemeyip, söz konusu astronomik verilerin sıra dışı ve “spesifik” bir olayı değil, “rutin” ve sürekli yinelenen doğal döngüleri simgelediğini vurgulamakla yetinmişlerdi o güne dek. Yani Phaethon miti, bilinen, belirli, yaşanmış bir olayı değil, defalarca yinelenen “sıradan” bir olguyu, “mevsimlerin değişmesi”ni ya da “güneşin batı ufkunda yok olup, sabahları doğuda yeniden belirmesi” gibi doğal bir süreci, “olağanüstüymüş gibi” göstererek anlatıyordu! Gök cisminin büyük, çok parlak ve yuvarlak bir görüntüye sahip olması, onun güneşle aynı grup içinde değerlendirilen bir yıldız olmasından kaynaklanıyor olabilirdi ancak; dolayısıyla Venüs’ün bir süre görünürden yok olduktan sonra doğu ufkunda Sabah Yıldızı olarak belirmesi, efsanenin esinlendiği göksel olgulardan biri olmalıydı.</p>

  <p class="p6">Egemen “bilimsel” paradigmanın sadık ve muhafazakâr izleyicilerinde alışık olduğumuz, sık görülen bir tavır: Mitlerin neredeyse tümü (başka bir şeye benzetmeye dilleri varmadığı için) yalnızca mevsimsel döngülerle ya da gece-gündüz karşıtlığıyla ilişkilendirilir. Uzun ve sivri yapıya sahip her anıt “fallus”, yuvarlak ya da eliptik her ikon “vulva” simgesidir. Eski toplumların astronomik kayıtlarından kaynaklanan metinler, ya batıl inanca dayalı saçma sapan kehanetler ya da bildik gök cisimlerinin alışılmış yörüngeleriyle ilgili alegorilerden ibarettir. Başka ne olabilir ki zaten? Modern dünyanın “bilimsel” kurumlaşmasını teslim alan paradigmaya göre, astronomi ancak son dört yüz yılda gelişmiş ve ortaya çıkmış bir bilimdir ve bundan öncesine ait veriler yalnızca eski toplumların “büyü törenleri” ya da mevsimsel döngülerle ilgili “bereket kültü” takıntılarıyla açıklanabilir!</p>

  <p class="p6">Bilinen tarih çağlarında, sözgelimi Phaethon mitiyle ilgili Kugler’ın önerdiği İÖ. 16. yüzyılda dünyayı ciddi biçimde etkileyen bir katastroftan söz etmek, Kepler ve Newton “amentü”lerine bağlı “istikrarlı ve uyumlu evren” ninnileriyle ters düşmek anlamına gelecektir. “Bilimsel” bakış olarak sunulan paradigma, büyük katastrofları, milyon yıllarla ölçülen çok uzak geçmişe yerleştirerek, insanın yeryüzünde uygarlık oluşturmaya başladığı evre olarak değerlendirilen son beş bin yılın böylesi radikal değişimlerden uzak olduğu varsayımını empoze etmek üzerine kurulmuştur.</p>

  <p class="p6">Bu elbette fazlasıyla “ideolojik” ve özünde “sınıfsal” bir bakış açısıdır, çünkü bugün geldiği noktada (ve buraya varana dek) uygarlığın yalnızca “insana bağlı” değişkenlerin denetimi altında “evrim” gösterdiğini varsayarken, günümüzdeki koşulları ve egemen yapıyı da “değişmez” bir sonuç, hatta doğruluğu ve rasyonelliği tartışılamayacak olan bir nihai durum gibi sunar. Gözlerinizi gökyüzünden çekip, yere indiriniz ve size öğretilen, sunulan yapı içinde, biçilmiş olan role bürününüz, yalnızca günlük yaşamlarınızın rutin ayrıntılarıyla uğraşınız! “Mutlak doğrular”, küçük pragmatik ayrıntılar biçiminde, küçücük dünyalarınızdaki yaşamın içinde saklıdır; “büyük” evrensel soruların yanıtlarını ve çözümlemeleriniyse, tıkır tıkır işleyen sistemin kurumsal bilim bürokrasisi, sizin adınıza üstlenmiş durumdadır, rahat olunuz!</p>

  <p class="p6">Paradigmanın emrettiği buydu ve sistemin mekanizmalarına uyum sağlamak zorunda bırakılan bilim bürokratlarını da, kurumsal çatılar altında aynı dogmatik ve önyargılı bakış açısına sahip olmak üzere eğitiyordu. Pseudo-Sibylline kitaplarının İngilizce çevirisinin editörlüğünü yapan F. W. Blass bu nedenle Kitap V’in son dizelerini “akıldışı final” olarak nitelendiriyor, bilim tarihi uzmanı Edmund Hoppe yine aynı nedenle o dizelerde anlatılanları “bütünüyle saçma sapan” bulduğunu söylüyordu.<a id="a198"></a><a href="../Text/Notlar.html#a945"><span class="t13">{196}</span></a> Ancak tutucu bir Hıristiyan kurumunda, Cizvitler arasında yetişmiş olmasına karşın, eskiçağ astronomisi alanındaki engin bilgi birikiminin ve deneyiminin de katkısıyla, Franz Xaver Kugler çok daha esnek ve açık fikirli yaklaşıyordu meseleye. Sözde rasyonel olmaya çalışarak, Phaethon miti ve Sibylline dizelerini, güneşin batısındaki simgesel ölüm ve karanlıkla ya da Venüs’ün şafak yükselişi sırasındaki göz kamaştırıcı parıltısıyla açıklamaya çalışanları, “Akşam vakti gökyüzü o denli basit, sıradan ve huzur doludur ki, karmaşık, sıra dışı ve şiddetle yüklü olayları anlatan bir efsaneye temel oluşturamaz,” diye yanıtlıyor ve devam ediyordu: “Yine aynı biçimde, Venüs’ün sabahyıldızı olarak doğması, en çılgın zihinde bile evrensel bir katastrof fikrini çağrıştırmaz.”<a id="a199"></a><a href="../Text/Notlar.html#a947"><span class="t13">{197}</span></a></p>

  <p class="p6">Kugler, seçtiği iki mitolojik parça üzerinde, eskiçağ toplumlarının astronomik metinlerini ve simgeciliğini çok iyi tanıyan bir uzman olarak uzun süre çalıştıktan sonra, her iki hikâyenin de aynı göksel katastrofu anlattığı sonucuna vardı. Dolayısıyla, İsa’dan önce birinci yüzyılda, Mısır’ın Yunan dili konuşulan bölgelerinde kaleme alındığını düşündüğü Pseudo-Sibylline kitaplarının beşincisindeki final satırlarını, Phaethon mitinin farklı bir anlatımı olarak gördü. Dizelerde rastlanan kimi göksel ayrıntılar, sözgelimi “Savaşçı Sabah Yıldızı’nın, Aslan’ın üzerine binmesi”, kozmolojik imajlarla da bire bir uyumluydu: Çünkü başta Kybele olmak üzere, Venüs ile göklerde temsil edildiği düşünülen her tanrıça, bir elinde mızrakla aslanın üzerine binmiş olarak betimleniyordu.</p>

  <p class="p6">Kugler’ın yazdıkları, o günlerde yalnızca dar bir çevrede ilgi gördü ve sınırlı da olsa yankılara neden oldu, ilginç bir rastlantı sonucu, aşağı yukarı aynı günlerde, Sovyet bilim adamı Leonard Kulik, Sibirya’da geniş bir araştırma yapma olanağı bularak, 1908 yılında Tunguska bölgesine düşen iri bir göktaşının neden olduğu felaketin izlerini ilk kez gözler önüne sermiş; bu olayın yarattığı sansasyon da, “Sibylline Yıldız Savaşları” kitabına olan ilgiyi belli oranda artırmıştı. Bugün hâlâ nasıl gerçekleştiği tam olarak anlaşılamamış olmasına karşın, dağılan bir meteorun parçalarından birinin Tunguska’ya düşmesiyle oluştuğu sanılan bir krater ve çevresindeki geniş bir alan üzerinde yarattığı yıkım, yirminci yüzyıl başlarında paradigmanın zaferine gönülden inanan, heyecanlı bilim ortodoksisi için çok da sevimli bir bulgu sayılmazdı doğrusu. Meteor şans eseri, insan yerleşiminin olmadığı bir bölgeye düşmüş ve can kaybına yol açmamıştı ama küçücük bir sapmayla yön değiştirip kalabalık bir kente çakılsaydı, bilinen en büyük facialardan birine neden olacak, belki de bir kenti tüm nüfusuyla birlikte yok edecekti.</p>

  <p class="p6">Bu olay, “uniformitarian” paradigmaya karşı çok küçük bir azınlıkça savunulan “katastrofizm” tezini beklenmedik biçimde gündeme taşıdı. Demek ki göksel kaynaklı büyük felaketler, yalnızca milyon yıllarla hesaplanan çok uzak geçmişte olmuş bitmiş olaylar değildi ve dünya, Ortodoks akademisyenlerin inanmamızı istedikleri kadar güvenli bir yer sayılmazdı.</p>

  <p class="p6">Buna karşın, kolayca tahmin edilebileceği gibi, bilim dünyası Kugler’ın bu son kitabına ilgi göstermeme, yok sayma yolunu seçti. Eski Yakındoğu astronomik metinlerinin analizi üzerime, çığır açan ve saygın bir bilim adamı olduğu için, doğrudan saldırılara uğramadı pek. Yalnızca, bir meslektaşı, Wilhelm Gundel, onu özgün bir tez sunmamakla, muhtemelen Pythagoras’ın kuyrukluyıldız teorisinden etkilenmekle ve bu mistik yaklaşımı yinelemekle suçladı.<a id="a200"></a><a href="../Text/Notlar.html#a948"><span class="t13">{198}</span></a> (Evet, yine Pythagoras!) Kitap, “sokaktaki adam”a ulaşamamıştı zaten; bilimsel çevreler de görmezden gelmeyi yeğleyince, “Sibylline Yıldız Savaşları” uzunca bir süre kıyıda köşede kalıp unutuldu.</p>

  <p class="p6">Franz Xaver Kugler, koca bir yığın içinden seçip incelenen iki “mitolojik” kaynakta bunca çarpıcı veri yakalanabiliyorsa, el altında bulunan onca tablet ve belgede, yeryüzü tarihine ilişkin “gerçek bir altın madeni”nin saklı olduğunu düşünüyordu ve büyük bir olasılıkla bunların üzerine gitmeye devam edecekti. Ama ne yazık ki, “Sibylline Yıldız Savaşları”nın yayımlanmasından iki yıl sonra, 1929’da öldü ve çalışmaları da yarım kaldı.</p>

  <p class="p6">Yirmi yılı aşkın bir süre sonra, bilim tarihinin en sansasyonel ve tartışmalı isimlerinden biri, Dr. Immanuel Velikovsky tarafından Kugler yeniden keşfedilecek ve bu gölgede kalan kitapta Phaethon’la ilgili yaptığı “güneş görünümünde meteor” yorumu, Velikovsky’nin sansasyonel çalışması “Çarpışan Dünyalar” da (Worlds in Collision) bambaşka bir boyut kazanacaktı. Velikovsky’ye göre, Kugler’ın mitlerde varlığını saptadığı, İÖ. 1500 dolaylarında göklerde beliren iri, kızıl renkli ve yuvarlak görünümlü gök cismi, düzensiz bir yörünge izlerken dünyaya tehlikeli biçimde yaklaşan Venüs gezegeninden başka bir şey değildi!<a id="a201"></a><a href="../Text/Notlar.html#a950"><span class="t13">{199}</span></a></p>

  <p class="p6">Franz Xaver Kugler’ın Phaethon miti ve Pseudo-Sibylline fragmanlarına getirdiği radikal ve devrimci yorumun önemi, ancak yakın dönemde fark edilmeye başladı. Bunda uniformitarian paradigmanın karşısına dikilen katastrofîst okulun son çeyrek yüzyıl içinde aştığı büyük mesafe ve kaydettiği gelişimin yanı sıra, eskiçağ metinleri ve ağırlıklı olarak da mitler üzerinde çalışan uzmanlar arasında yenilikçi ve açık fikirli genç bilim adamlarının sayıca artmaya başlamalarının da payı var. Paradigma savunucularının “mevsimsel değişim” ya da “güneşin batışıyla ilgili metafor” biçimindeki açıklamaları, giderek daha geniş bir uzmanlar grubunca, bıyık altı gülümsemelerle karşılanıyor son yıllarda.</p>

  <p class="p6">Yunan ve Roma edebiyatı üzerine sayılı uzmanlardan biri olan James Diggler, Euripides’in versiyonu üzerinden Phaethon mitini incelediği kitabında, “Phaethon’un hikâyesini güneşin batışı ve yeniden doğusuyla açıklamayı hiç inandırıcı bulmuyorum,” diyor: “Goethe’nin ilerletip F. Xaver Kugler’ın geliştirdiği yaklaşım, yani Phaethon’un bir meteor olma olasılığı, bana çok daha yakın geliyor.”<a id="a202"></a><a href="../Text/Notlar.html#a953"><span class="t13">{200}</span></a></p>

  <p class="p6">&nbsp;</p>

  <h3 class="h30"><a id="ncx847"></a>Bir “Hazine” ve Bir “Miras</h3>

  <p class="p6">Sibylline fragmanları ve Yunan-Roma mitolojisinden parçaların yorumlanmasıyla ilgili bu küçük tur, bizi oldukça net ve kışkırtıcı bir soruyla baş başa bırakıyor. Orijinaller iki bin yılı aşkın bir süre önce talihsiz bir yangında yok edilse ve sonraki dönemde üretilen kopyalar büyük oranda tahrif edilmiş ya da düpedüz uydurulmuş metinleri içeriyor olsa da, minicik bir bölümün (o kökeni ve kaynağı analiz edilemeyip “saçma” bulunan küçük pasajların) gerçek Sibylline Kitapları’ndan izler taşıyor olma olasılığı karşısında, yinelemekten kendimizi alamadığımız bir soru bu: “Kırıntıları”nda bunca dikkate değer ayrıntı varsa, Sibylline Kitapları’nın tamamı nasıl bir “hazine”ydi acaba? Roma devletinin Cumhuriyet dönemi boyunca bu kitaplara ve içerdiği bilgilere bunca önem verip, büyük bir gizlilikle saklaması, Sibylline Kitapları’nın “basit ve batıl inanca dayalı kehanetleri” değil, dünyanın uzak geçmişiyle ve insan uygarlığının bu gezegen üzerindeki serüveniyle ilgili kritik bilgileri içerdiğinin ipuçlarını vermiyor muydu zaten? Üstelik o denli hassastı ki bu bilgiler, onu koruyan kurul dışında, konsüllerin bile doğrudan erişimine izin verilmiyordu. Tıpkı Sibyl’ların, bir “miras” gibi taşıdıkları bilgi birikimini kimseyle paylaşmamaları ya da Pythagoras Kardeşliği üyelerinin, “gizli bilgiye” ancak uzun ve yorucu aşamaları geçtikçe, derece derece yaklaşabilmeleri, bu aşamalara ve her birinde açıklanacak bilginin miktarına Kardeşlikte- ki “üstat”ların karar vermesi gibi.</p>

  <p class="p6">İsa’dan önce altıncı yüzyılda, Roma devletinin Cumae Sibyl’ı aracılığıyla, Pythagoras’ın da hocası ve ustası Pherecydes’in elindeki “Fenike Kitapları” ya da Delphi’deki Pythia’nın verdiği dersler yardımıyla sahip olduğu ve kıskançlıkla koruduğu düşünülen bu “gizli kayıtlar”, köklerini aynı gelenekten, Ana Tanrıça kültünden alan ve ilginç bir biçimde, tarihin aynı döneminde Roma’da buluşan Sibyl ve Pythagoras kapalı örgütlenmelerini de bir araya getiriyordu.</p>

  <p class="p6">O denli tarihi bir buluşmaydı ki bu, ister bilinçli bir stratejinin uzantısında yaşama geçirilmiş olsun, ister tümüyle rastlantısal olarak kendiliğinden gelişsin, Roma topraklarında benzersiz bir “kardeşlik örgütü”nün yapılanmasına yol açacak ve bu örgüt, uzun ve değişken bir serüven izleyerek, zaman zaman uzun süreli olarak gölgede kalsa bile, dünyanın sonraki iki bin beş yüz yılı içindeki gelişmelere hatırı sayılır biçimde damgasını vuracaktı.<span style="font-weight: bold; text-indent: 1.6em; text-align: center;">&nbsp;</span></p>
</body>
</html>
