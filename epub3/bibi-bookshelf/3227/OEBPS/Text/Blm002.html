<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p6"><span class="t10">&nbsp;</span><span style="font-size: 23px; font-weight: bold; line-height: 26px; text-indent: 1.4em;">1. Yitik Kitaplar, Gizli Bilgiler &nbsp; &nbsp;</span></p>

  <p class="p6" id="u6hhHOx34Ben9Uwf83bjjm5">&nbsp;</p>

  <p class="p6">Değişik versiyonları olmakla birlikte ana hatları aynı kalan ve yaygın biçimde anlatılan efsaneye göre, İsa’dan önce altıncı yüzyılın sonlarına doğru, Cumae kentinin kâhin rahibesi, Roma’nın yedinci kralı, Etrüsk kökenli Tarquinius Superbus (II. Tarquinius) ile bir görüşme talep eder ve huzuruna çıkar. Elinde, “tüm zamanların bilgeliği”ni içeren dokuz kitap vardır iddiasına göre ve bunları kendince uygun bir fiyat karşılığında Tarquinius’a satmayı önermektedir. Ancak o denli yüksek bir bedel talep etmiştir ki, bu meczup görünüşlü kadına kuşkuyla bakmakta olan kral ve danışmanları, bunun “cüretkâr bir şaka” olduğunu düşünür ve alaycı tavırlarla teklifi geri çevirirler.</p>

  <p class="p6">Yaşlı kadın, karşılaştığı davranıştan hiç hoşnut kalmamıştır; pazarlığa “garip” ve alışılmadık bir yöntemle devam ederek, elindeki kitapların üçünü yakar ve kalan altısını aynı bedelle bir kez daha kralın önüne koyar. Tarquinius, bir zırdeliyle karşı karşıya olduğunu düşünmektedir artık ve teklifle hiç ilgilenmediğini kesin bir dille söyleyip, konuyu kapatmak ister. Ancak bu kez kadın, üç kitabı daha yakar ve geriye kalan son üç cildi, ilk başta dokuz kitap için istediği fiyatı talep ederek bir kez daha sunar krala.</p>

  <p class="p6">Kendinden son derece emin görünen yaşlı kâhinin tavırları karşısında Roma’nın sert ve otoriter yöneticisinin direnci kırılmıştır; içini giderek kabarmakta olan bir merak kaplamakta ve kitaplarda nelerin yazılı olduğunu öğrenmek istemektedir. Biraz daha tereddüt ettiği taktirde bu merakını hiç gideremeyeceğini fark eder ve danışmanlarının da bu doğrultuda tavsiyede bulunmalarının ardından, rahibeye istediği bedeli ödeyip, sağlam kalan üç kitabı satın alır. Daha kitaplara üstünkörü göz attığı anda da, elindeki belgelerin ne denli önemli ve değerli olduğunun farkına varıp, bu üç kitabı Capitoline tepesindeki üç önemli tapınağın, yani Jüpiter, Juno ve Minerva tapınaklarının yeraltındaki gizli odalarında koruma altına aldırır.<a id="a3"></a><a href="../Text/Notlar.html#a555"><span class="t13">{1}</span></a> Kimse onlara elini sürmeyecek; bu üç cilt, aynı tepede yan yana duran üç büyük tapınakta gizlilik içinde saklanacak ve onların güvenliğinden, iki yetkin danışman sorumlu olacaktır. Kitapların korunması ve saklanması misyonu çok sonraları, Cumhuriyet döneminde on, İsa’dan önce 83 yılında da on beş gözetimcinin sorumluluğuna teslim edilir.<a id="a4"></a><a href="../Text/Notlar.html#a556"><span class="t13">{2}</span></a> Onlara ancak, çok ciddi kriz dönemlerinde ve büyük tehlikeler karşısında danışılacak ve bunun zamanına ya da gerekli olup olmadığına da yalnızca senato karar verebilecektir.</p>

  <p class="p6">Oldukça renkli ve etkileyici bir hikâye olduğunu kabul etmek gerekiyor. Bazı versiyonlarda, kitaplarla ilgili gizem duygusunu iyiden iyiye güçlendirmek için olsa gerek, Tarquinius ile görüşmeye gelen yaşlı kadını saraydan hiç kimsenin tanımadığı ve o güne dek kentin civarında hiç görmediği belirtiliyor.<a id="a5"></a><a href="../Text/Notlar.html#a559"><span class="t13">{3}</span></a> Krala kitapları sattıktan sonra da, yine ardında hiçbir iz bırakmadan ortadan yok oluyor bu gizemli kadın ve bir daha onu kimse görmüyor. Ancak biraz daha “gerçekçi” versiyonlar, yaşlı kadının, Delphi ile birlikte dönemin en önemli kehanet merkezlerinden biri olduğu bilinen, İtalya’da, Napoli yakınlarındaki Cumae (Küme) kentinin çok ünlü Apollon rahibesi olduğunu ve Tarquinius’un onu şahsen tanımasa bile en azından ününden mutlaka haberdar olması gerektiğini, kuşkuya yer bırakmayacak bir netlikte anlatıyorlar. Aslına bakılırsa, kimselerin tanımadığı yaşlı ve meczup bir kadının, herhangi bir sorgu sualden geçmeksizin kralın huzuruna çıkarılmış ve onunla biraz küstahça denebilecek bir tarzda pazarlık etmesine izin verilmiş olması da çok akla yakın değil. Eğer hikâye doğruysa, bu rahibenin Tarquinius tarafından tanındığını ve kim olduğu bilinerek huzura kabul edildiğini düşünmek daha mantıklı.</p>

  <p class="p6">Olayların, anlatıldığı biçimiyle geliştiğini doğrulayacak, sağlam bir tarihsel kaynaktan tabii ki yoksunuz. Bu tür masalsı söylentilerin çoğunda olduğu gibi, neredeyse anonimleşmiş efsaneler var elimizde yalnızca. Roma tarihçilerinin yapıtlarında, Tarquinius ile Cumae kenti rahibesi arasındaki pazarlıktan söz eden, efsaneyle paralel içeriğe sahip ve olayı ilk elden yaşayıp kaydeden bir yazmana ait herhangi bir pasaja rastlamıyoruz. Sözgelimi Titus Livius’un ünlü <span class="t11">Roma Tarihi</span>’nde, bazen okuyucuyu fazla boğan ayrıntılara bile girilerek Tarquinius Superbus dönemi uzun uzun anlatılıyor ama bu gizemli kitapların krala sunuluşuna ilişkin, kesin bir bilgiye dayanan herhangi bir anekdotla karşılaşmıyoruz. Ne var ki, efsanenin hiç değilse kısmen doğruluğuna işaret edebilecek başka verileri bize sağlamaktan da geri durmuyor Livius. Her şeyden önce, hem genel olarak Roma’da krallık döneminde, hem de özel olarak Tarquinius’un yönetimde olduğu yıllarda, kehanet ve geleceğe ilişkin öngörülerin bir hayli revaçta olduğunu; sarayda “<span class="t11">haruspice</span>” adı verilen Etrüsk kökenli bir kâhinler grubunun her an göreve hazır beklediğini; kralların çoğu kez bunların yorumlarıyla yetinmeyerek Yunan kentlerindeki uzman kâhinlere danışma gereği duyduklarını öğreniyoruz.</p>

  <p class="p6">Dönemin en önemli kehanet merkezlerinden biri olan Delphi’deki kâhine, yönetiminin en kritik evrelerinden birinde danışma gereği duyuyor sözgelimi Tarquinius. Saraydaki sütunlardan birinin üzerinde aniden bir yılanın belirip, aşağı doğru kayarak inmesinin “kötü işaret” olabileceğinden endişelenen kral, iki oğlunu ve yeğenini, bu olayı yorumlatmak için gizlice Delphi’ye yolluyor. Yine Livius’un tarihinde, Roma’da Cumhuriyet’in ilk dönemlerinin anlatıldığı bölümlerde, bilgeliğin ve kehanetin temsilcisi olarak görülen “<span class="t11">Sibyl</span>” adlı kâhin rahibelere sık sık gönderme yapıldığına tanık oluyoruz. Ayrıca Cumhuriyet Roma’sına ait anlatılarda, Livius birkaç satırla değinip geçse bile, “<span class="t11">Sibylline Kitapları</span>”nın çok özel bir dikkatle saklandığı ve kritik dönemlerde yetkili rahiplerce bunlara danışıldığını doğrulayan, oldukça net ve açık ifadeler var.<a id="a6"></a><a href="../Text/Notlar.html#a561"><span class="t13">{4}</span></a>&nbsp;</p>

  <p class="p6">Birinci yüzyılın ünlü Romalı tarihçilerinden Tacitus’un kayıtlarında, “Sibyl” adı verilen kâhin kadınların (özellikle de onlardan bir tanesinin) gizemli saygınlığına değinen satırlara sık sık rastlıyoruz. İsa’dan önce altıncı yüzyılda Tarquinius Superbus ile Cumae Sibyl’ı arasında geçen ve kitapların Roma’da koruma altına alınmasıyla sonuçlanan hikâyeden net bir iz olmasa da, Tacitus, hem bu kitapların öneminden, hem de İÖ. 83 yılında Capitoline tapınağında çıkan yangın sonucu hepsinin yok olmasından sonra, bunların bulunabilen orijinallerden derlenerek yerine konmasına yönelik çalışmalardan söz ediyor.<a id="a7"></a><a href="../Text/Notlar.html#a562"><span class="t13">{5}</span></a> Benzeri biçimde, üçüncü yüzyılda senatörlük ve konsüllük yapan Cassius Dio da, Augustus dönemini anlatan tarih kitabında, bu kitapların, rahiplerin kendi el yazılarıyla yeniden kopyalanıp, çok az sayıdaki yetkiliden başka kimsenin okumaması için tedbir alındığını anlatıyor.<a id="a8"></a><a href="../Text/Notlar.html#a564"><span class="t13">{6}</span></a> Cicero’nun söylevlerinde de, “Sibylline Kitapları”na kehanet için danışıldığına ilişkin çok net referanslar bulmak mümkün. Ancak Cicero, bu kitapların ve içerdikleri kehanetlerin batıl inançtan ibaret olduğu konusunda emin olduğunu da gizlemiyor.<a id="a9"></a><a href="../Text/Notlar.html#a566"><span class="t13">{7}</span></a>&nbsp;</p>

  <p class="p6">Tarquinius’un sarayındaki “kitap pazarlığı” hikâyesi, bütün o çocuksu ve masalsı görünümüne rağmen, çoğu Batılı tarihçinin araştırmalarında da kayda değer bulunmuş ve bu olaya değinilmiş. Sözgelimi Arthur Gilman’ın 1885 yılında yayımlanan Roma tarihi üzerine yapıtında, ayrıntılar biraz değişse de, “Sibyl” ile Tarquinius arasında sarayda yaşananları ve ilk altı kitabın yakılmasını aşağı yukarı aynı seyir içinde bulabiliyoruz.<a id="a10"></a><a href="../Text/Notlar.html#a569"><span class="t13">{8}</span></a> Gilman ayrıca, Tarquinius’un, sarayda aniden beliren yılanla ilgili endişesini ve bunun devamında Delphi’deki kâhine başvurmasını da doğruluyor. Ancak ünlü tarihçinin sunduğu hikâyenin ayrıntıları daha farklı ve daha zengin:</p>

  <p class="p6">Gilman’ın aktardığına göre yılan, saray bahçesindeki sunakta yer alan ilahi sunuyu yiyor ve kral saraydaki hiçbir rahibin bu “işaret”i açıklayamaması üzerine iki oğluyla birlikte yeğenini, yani erkek kardeşinin oğlunu, Delphi’ye yolluyor. Burada kâhin kadının, yılanla ilgili belirtiyi olumsuz değerlendirdiğini ve Tarquinius yönetiminin sonunun geldiği sonucunu çıkardığını öğreniyoruz, iki prens ve kuzenleri, bu yorum üzerine meraklarını yenemeyerek, içlerinden kimin yeni kral olacağını soruyorlar Sibyl’a ve “Annesini ilk kim öperse, yeni yönetici o olacaktır” yanıtını alıyorlar.</p>

  <p class="p6">Livius’un yalnızca değinip geçtiği bu konu, Gilman’da daha ayrıntılı: Mağaradan çıkarken yeğen Brutus, bir bahaneyle geride kalıp Sibyl ile konuşuyor ve verdiği mesajdaki “gizli şifre”yi kadından öğrenmeyi başarıyor. Ardından, görev tamamlanıp Roma topraklarına ulaştıklarında, iki kardeş aceleyle annelerine doğru koşarken Brutus Sibyl’dan aldığı “tüyo” ile ayağı takılıp yere düşmüş gibi yapıyor ve toprağı öpüyor: Çünkü, gizli şifre, “toprağın, yani Dünya Anne’nin” hepimizin biricik gerçek annesi olduğu! Çok sıradan bir ayrıntı gibi görünebilir; ama “Sibylline Kitapları” ve onu yaratan derin ve kadim kültür ile oldukça yakın bağlantısı olduğu için, bu anekdotu buraya aktardım.</p>

  <p class="p6">Efsanede anlatılan kâhin kadın, Anadolu’da ve Ege adalarında binyıllar boyunca yaygınlığını koruyan “Ana Tanrıça” tapınımının bir miktar “Helenleştirilmiş” versiyonunu geç dönemde sürdüren temsilcilerin en ünlülerinden biri. “Sibyl” adı verilen bu bilge ve karizmatik rahibelerin, İÖ. altıncı yüzyıla gelindiğinde sayılarının iyice azaldığı belirtiliyor bazı kaynaklarda. Birbirlerini “Kız kardeş” olarak adlandıran ve her biri, kuşaklar boyunca korunmuş ve saklanmış, insanlığa ve dünyaya ilişkin çok eski ve kritik bilgilerin bekçisi ve taşıyıcısı görevini üstlenen Sibyl’lar, çok sonraki dönemlerde imparator Julius Caesar’ın kütüphane sorumlusu olan Marcus Terentius Varro’nun anlattığına göre<a id="a11"></a><a href="../Text/Notlar.html#a571"><span class="t13">{9}</span></a>, dünyanın on büyük merkezine dağılmış durumdalar. Çoğunlukla, bulundukları kentteki Apollon ya da Demeter tapınaklarını yönetiyor ve zamanlarının büyük bölümünü, bu tapınakların yakınındaki kendilerine ait ürkütücü mağaralarda “kehanet sanatı”yla uğraşarak geçiriyorlar. Roma’nın güneyindeki Cumae kentinin Sibyl’ı, yani Tarquinius’a gizemli kitapları verdiği rivayet edilen rahibe de, Roma kökenli belgelerin ve anlatıların çoğuna göre, sözü edilen dönemde, bunların en yaşlısı ve dolayısıyla en kıdemlisi olarak biliniyor.</p>

  <p class="p6">Cumae Sibyl’ı, klasik dönem edebiyatıyla ilgilenenler için oldukça “tanıdık” sayılabilecek bir kişilik, Romalı ozan Virgilius’un Augustus döneminde kaleme aldığı ünlü yapıtı “Aeneid” de, onu hikâyenin renkli ve simgelerle yüklü unsurlarından biri olarak görüyoruz: Ünlü ozan, resmi imparatorluk ideolojisini yüceltmek için kaleme aldığı bu parlak yapıtında, Troya’dan uzun bir deniz yolculuğu sonrasında İtalya’ya gelip burada yerleştiği varsayılan efsanevi prens Aenias’ın hikâyesini anlatmıştı. Romalıların atası olduğu varsayılan Aenias, İtalya’daki serüveni sırasında Cumae’ye gidip Sibyl’ı da mağarasında ziyaret ediyor ve onun rehberliğinde “yeraltı dünyası”na bir yolculuk yaparak, atalarının ruhlarıyla iletişim kuruyordu. Epik şiirin bu bölümlerinde hem Sibyl’ın karizmatik kişiliğini hem de kehanetlerini gerçekleştirdiği, “yeraltı dünyası”na açılan ünlü mağarasını, oldukça etkileyici bir dille anlatıyordu Virgilius:</p>

  <p class="p10">“Yüz giriş yolu ve yüz kapı açılırdı</p>

  <p class="p10">Cumae yamaçlarına oyulmuş mağaraya</p>

  <p class="p10">Buralarda, Sibyl’ın verdiği yanıtlar</p>

  <p class="p10">Yüz ses eşliğinde çınlardı</p>

  <p class="p10">Eşik aşıldığında, ‘Şimdi!’ diye haykırdı Rahibe</p>

  <p class="p10">‘Tanrı’ya ve bana, yazgını sormanın zamanı şimdi geldi!’</p>

  <p class="p10">Yüzünün rengi değişti aniden</p>

  <p class="p10">Perçemleri dağıldı, göğsü tıkandı</p>

  <p class="p10">Yüreği kabarırken cüssesi irileşti</p>

  <p class="p10">Ve sesi, bir insan sesi değildi artık,</p>

  <p class="p10">Yakınlara gelmiş Tanrı’nın sesiydi.”<a id="a12"></a><a href="../Text/Notlar.html#a573"><span class="t13">{10}</span></a></p>

  <p class="p11">&nbsp;</p>

  <p class="p6">Romalı tarihçilerin aktardığı söylentilerde de, Cumae Sibyl’ının mağarasının “yüz ayrı girişinin” olduğuna ve bir labirenti andıran daracık tünellerle yeraltının derinliklerine doğru indiğine ilişkin ifadeler vardı. Roma tarihi uzmanları, uzun süre bu mağarayla ilgili anlatılanların, Yunan kaynaklı efsanelerden ibaret olduğunu düşündüler. Ancak 1932 yılında Napoli dolaylarında araştırmalar yapan ünlü İtalyan arkeolog Amedeo Maiuri, Cumae Sibyl’ına ait ünlü mağarayı yeniden ortaya çıkardığında, bu garip mekânla ilgili olarak efsanelerde dile getirilenlerin, pek de abartılı sayılamayacağı görüldü.</p>

  <p class="p6">Bir tepenin iki yanını çevreleyen, 130 metre uzunluğunda dar bir dehliz ve ona bağlanan başka tünellerden oluşuyordu bu ünlü kehanet merkezi. Ziyaretçiler, girişteki dar bir koridorun sonunda törensel arınma için yapılmış üç banyoyu kullanıyor ve yine loş bir geçidi geride bıraktıktan sonra, Sibyl’ın beklediği kabul odasına ulaşıyorlardı. Bu ana bölmede gerçekleşen ilk görüşmeden sonra, Sibyl’ın rehberliğinde, dehlizlere yapılacak gizemli yolculuk alıyordu sırayı. Volkanik kayaların oyulmasıyla açılan bu dehlizler, iki kenarına belli aralıklarla yerleştirilmiş nişlerde yer alan kandillerle aydınlatılıyordu ve derinlere inen tünellerden biri, küçük bir yeraltı nehrine açılmaktaydı: Tıpkı “yeraltı dünyası Hades”teki ünlü Styx nehri gibi.</p>

  <p class="p6">Daha önce Vezüv yanardağı tarafından yok edilmiş Pompei ve Herculeanum kentlerinde yaptığı çalışmalarla tanınan Maiuri’nin bu keşfini, yirminci yüzyıl boyunca sürdürülen daha geniş araştırmalar izledi. Her yeni adımda, arkeologları şaşkınlığa düşüren, büyüleyici bir mekândı Cumae’deki bu ünlü mağara: Birbirine açılan tüneller, geçitler ve kapılar o denli karmaşık bir yapı oluşturuyordu ki, yanında bir rehber olmayan ziyaretçilerin, labirenti andıran bu dehlizlerde kaybolmaları işten bile değildi. En şaşırtıcı olan da, volkanik kayalara açılan bu uzun ve girift tünelleri, dehlizleri oluşturmanın, müthiş bir emek ve mühendislik bilgisi gerektirdiği gerçeğiydi. Binlerce yıl önce, bu garip ve ürkütücü kehanet merkezini yaratmak için kim bu kadar sıkıntıyı göze almış olabilirdi acaba? Hepsinden önemlisi, o mekânın gerçek sahibi olan Sibyl kimdi, nasıl biriydi?</p>

  <p class="p6">Sibyl geleneğiyle ilgili elimizdeki bilgiler, büyük oranda Yunan ve Roma dönemlerine ait olmakla birlikte, bu kâhin kadınların izlerine tarihin hemen her döneminde, başta Anadolu, Yakındoğu ve Ege Adaları olmak üzere birçok yerde, hatta Orta ve Kuzey Avrupa’nın Roma egemenliği öncesi “barbar” toplumlarında bile rastlandığını söyleyebiliriz. Sözgelimi “Eiriks Saga” adıyla bilinen kuzey mitinde, Marcus Terentius Varro’nun aktardığı, “dünyanın değişik kentlerindeki on Sibyl” bilgisini doğrulayacak ayrıntılar çıkıyor karşımıza:</p>

  <p class="p6">“Bölgede Porbjorg adlı bir kadın vardı; bu bir kâhindi ve ‘Küçük Sibyl’ adıyla biliniyordu. Her biri kendi gibi kâhin olan dokuz kız kardeşi daha olduğundan, ancak içlerinde bir tek kendisinin hayatta kaldığından söz ediyordu.”<a id="a13"></a><a href="../Text/Notlar.html#a575"><span class="t13">{11}</span></a></p>

  <p class="p6">Kuzey mitlerinde Sibyl’ın eşdeğeri olarak beliren ve çeşitli anlatılarda Sibyl geleneğine bağlanan “Volva”lar, yalnızca sıradan bir folklorik ayrıntı olarak değil, İskandinav kültürü ve yaşantısında ağırlıklı bir yeri olan marjinal kadın kahramanlar kimliğiyle boy gösteriyorlar. Metinlerde kuzeyli Sibyl’ların belli&nbsp; bir mekâna bağlı kalmayıp, gezgin bilgeler olarak yolculuk ettiklerine ve çoğu kez “şifacı” (<span class="t11">healer</span>) nitelikleriyle bölge kadınlarının sevgi ve saygısını kazandıklarına ilişkin ayrıntılar okuyoruz. Bunlar, doğayı kavrama yetenekleri ve kaynağı belirsiz bilgileriyle saygı gören, ancak aynı zamanda biraz da korkulan kişiler. Çok sonraları da, Hıristiyanlıkla birlikte, yaşamları ciddi bir risk altına giriyor; çünkü Papa kararıyla “kâfir” ve tehlikeli ilan edilip koğuşturmalara uğruyor, çoğu kez de işkence ve idamla yüz yüze geliyorlar.<a id="a14"></a><a href="../Text/Notlar.html#a576"><span class="t13">{12}</span></a> Belki de Orta ve Kuzey Avrupa’da Hıristiyan bağnazlığının “cadı davaları”na hedef olan ilk kadınlar, bu kuzeyli Sibyl geleneğinin temsilcileri.</p>

  <p class="p6">İskandinav edebiyatının şiirsel destanları arasında en dikkate değer olanlardan biri, Volva’ların yazdığı kabul edilen ve “Sibyl’ın Vizyonları” olarak çevrilebilecek “Voluspa”. Çoğu araştırmacıya göre Voluspa, bilinen sabaların çoğundan daha eski ve Romalı ozan Virgilius’un ünlü yapıtı “Aenias”da anlatılan Cumae Sibyl’ıyla, Volva’lar arasında belirgin paralellikler var.<a id="a15"></a><a href="../Text/Notlar.html#a578"><span class="t13">{13}</span></a></p>

  <p class="p6">“Sibyl”in sözlük anlamı, bir görüşe göre, “<span class="t11">mağarada yaşayan</span>”.<a id="a16"></a><a href="../Text/Notlar.html#a581"><span class="t13">{14}</span></a> Yine Roma’nın ilk yıllarına ve kısmen daha eski dönemlere ilişkin Yunan anlatılarında, Sibyl rahibelerinin, yerleşim yerlerinin uzağındaki tepelerde yer alan, ıssız ve ürkütücü mağaralarda yalnız yaşadıkları ve yazıya geçirilmiş bilgileri buralarda saklayıp, ritüellerini mağaranın içinde gerçekleştirdikleri dile getiriliyor. Ender olarak insanlarla konuşuyor ve ancak çok önemli bir gelişme olduğu taktirde bilgeliklerini devreye sokup, kendilerine başvuran kişilere yol gösterme gereği duyuyorlar. Bağlı bulundukları inanç sistemi ya da gelenek üzerine çok sayıda farklı görüş ve yaklaşım var ama bir tek şey oldukça kesin: Evrenin ve yaşamın en büyük gücü olarak nitelenen ve “Yüce Varlık” (<span class="t11">Supreme Being</span>) adıyla anılan kozmik tanrıyla, aynı bütünün (unity) güçlü parçası durumundaki, dünyanın yaratıcısı bir Ana Tanrıça’nın temsilcileri ya da sözcüleri olarak görüyorlar kendilerini. Bu durumda Sibyl’ların, kökenleri Roma’nın kuruluşundan yüzlerce, hatta binlerce yıl daha geriye giden bir kozmolojinin “geç dönem” temsilcileri olarak karşımıza çıktıkları söylenebilir.</p>

  <p class="p6">William Smith’in 1875 tarihli ünlü “<span class="t11">Yunan ve Roma Tarihi Sözlüğü</span>” için kaleme aldığı “Kehanet” konulu makalesinde, geleceğe ilişkin bilgiyi taşıdığı ve yorumladığı iddia edilen gelenekleri inceleyen Leonhardt Schmitz, bu oldukça gizemli külte de değiniyor. Schmitz’e göre Sibyl adı verilen kâhin kadınlar esas olarak Asya orijinli ve bağlı bulundukları öğreti, ellerindeki kutsal kitaplarıyla ülkeleri ve kentleri dolaşmalarını gerektiriyor.<a id="a17"></a><a href="../Text/Notlar.html#a583"><span class="t13">{15}</span></a> Bir başka deyişle “bilgiyi saklayan ve koruyan” bu gizemli bilge kadınlar, tek bir kent ya da tapınakta yerleşik olarak yaşamaktan çok, “gezgin” bir misyonerliği yeğliyorlar. Ancak yine de Schmitz, Romalı tarihçilerin de anlattığı gibi, belli kentlerde ün kazanmış ve o kentlerin bilgeleri olarak tanınan “yerleşik” Sibyl’ların varlığını doğruluyor.</p>

  <p class="p6">&nbsp;</p>

  <h3 class="h30"><a id="ncx150"></a>Tanrıça’nın Ayak İzleri</h3>

  <p class="p6">Etimolojik olarak “Sibyl” adının, Anadolu’da uzun süre varlığını sürdürmüş ve oldukça erken bir tarihte Ege’deki Yunan kolonilerini de kültürel anlamda etkilemiş “Kybele” adlı tanrıçayla yakından ilişkili olduğu düşünülüyor. Batı Anadolu’da, Frigya döneminin güçlü “Ana Tanrıça”sı olarak bilinen ve Ege kıyılarından Kapadokya’nın doğusuna dek yaygın tapınımına rastlanan Kybele, ilk izleri Troya savaşının en az birkaç yüzyıl öncesine dek sürülebilen bir inanç sisteminin merkezinde yer almış, güçlü bir tanrısal figür. Yani kabaca, İsa’dan önce 1500’lere dek geri giden bir süreç içinde Anadolu’nun batısına, Ege kıyılarına ve hatta Trakya’dan Balkanlara uzanan bir bölgeye yayılmış biçimde Kybele inancı ve rahibelik geleneğine rastlıyoruz. Bronz Çağı’ndaki en eski tapınım merkezlerinden birinin de, büyük olasılıkla Troya ya da o zamanlar bilinen adıyla “Ilion” olduğunu düşündürecek bir hayli veri çıkıyor karşımıza.</p>

  <p class="p6">“Kybele, llion’luların atası olan ve buna bağlı olarak Samotraki [Semadirek Adası] ile de yakınlığı olan Dardanos ve ailesiyle ilişkilendirilmişti” diyor, arkeolog Michael Cosmopoulos, tanrıça kültünün Troya ile bağlantısına değinirken.<a id="a18"></a><a href="../Text/Notlar.html#a584"><span class="t13">{16}</span></a> Batı Anadolu’daki Pergamon (Bergama) kentinin de Kybele kültünün simgesel merkezlerinden biri niteliğini taşımakla birlikte, llion (Troya) kadar gerilere giden kadim bir geçmişi olmadığına ama her iki kentin de Roma tarihinde önemli etkiye sahip olduğuna dikkat çekiyor.</p>

  <p class="p6">Bugünkü Çanakkale sınırları içinde yer alan ve Troya’nın oldukça yakınında bulunan Ida Dağı’nın (Kaz Dağı) Tanrıça’nın anayurdu olduğu<a id="a19"></a><a href="../Text/Notlar.html#a586"><span class="t13">{17}</span></a> ve hatta Sibylline Kitapları’nın ilahi iradeyle ilk kez burada derlenip oluşturulduğu yolundaki yaygın kanı, Roma’nın resmi tarihiyle de bire bir uyumlu bir “köken olgusu”nu destekliyor: Romalılar, Cumhuriyet döneminde oluşturdukları resmi ideolojilerinde kendilerini Troya’lı Aenias’a bağlayarak, anayurtlarının Batı Anadolu’nun bu eski ve ünlü kenti olduğunu ileri sürüyorlar çünkü. Böylelikle de hem Kybele, hem de Troya yakınlarındaki İda Dağı’nda ilk kez derlendiği varsayılan Sibylline Kitapları, Roma için “yabancı” olmaktan çıkarılarak içselleştiriliyor. Bir başka deyişle, anayurt Troya’dan ayrılıp İtalya’ya yerleşen Aenias’ın torunlarının yüzyıllar sonra hem bu kitaplarla hem de Kybele ile buluşmaları, bir anlamda “ilahi bir yazgı” gibi değerlendiriliyor.</p>

  <p class="p6">“Kybele’den çoğunlukla Büyük Anne diye söz edilirdi; tanrıların, insanın, dağların ve aslanların annesi. İsis gibi, o da doğulu bir tanrıçaydı,” diyor Antonia Tripolitis. “Anadolu kökenliydi ve arkeolojik kanıtların gösterdiğine göre, kültünü neolitik döneme kadar izlemek mümkündür. Tarih öncesi çağlardaki varlığı süresince Kybele, Dünya Anne olarak anılmıştı. İÖ. 6000 tarihine dek geri giden en erken betimlemelerde, abartılı beden ölçüleriyle, kayalardan yapılmış bir taht üzerinde oturur halde görünür. Her iki yanında birer leopar yer alır ve elleri, koruyucu ve muzaffer bir tavırla bu leoparların başlarının üzerindedir.”<a id="a20"></a><a href="../Text/Notlar.html#a589"><span class="t13">{18}</span></a></p>

  <p class="p6">Bilinen en eski yerleşim merkezlerinden biri durumundaki Çatalhöyük’te, aşağı yukarı İsa’dan önce 6000’e dek geri giden bir döneme ait çok sayıda Ana Tanrıça ikonası ve heykelciği bulundu. Altmışlı yıllarda Konya’nın Çumra ilçesi yakınlarındaki bölgede kazıları ilk kez başlatan ve uzun süre bizzat yöneten ünlü arkeolog James Mellaart’a göre bu, tarımsal işbölümü ve örgütlenmenin şafağındaki bir toplumda, güçlü bir tanrıça kültünün ilk belirgin izleriydi.</p>

  <p class="p6">Mellaart’ın değerlendirmesine son dönemde tam olarak katılmayan Ian Hodder gibi arkeologlar, bulunan figürlerin Çatalhöyük inanç sistemi üzerine bir genelleme oluşturmak için yeterli olmadığı ve heykelciklerin yaygın bir “Ana Tanrıça” tapınımını göstermeyip, yalnızca “kadın doğurganlığını” vurguluyor olabileceği itirazında bulundular. Ama Anadolu topraklarında geniş bir zaman dilimine yayılıp devamlılık ve istikrar gösteren tanrıça kültüne ilişkin ipuçları, Mellaart’ı büyük oranda haklı çıkarıyor. Üstelik yalnızca Çatalhöyük’e özgü de değil bunlar: İlk neolitik yerleşimlerin tipik özelliklerini taşıyan Hacılar ve Höyücek’te de “çoğalma, bereket ve doğanın yaratıcı gizemlerini temsil ettiği” düşünülen tanrıça figürlerine ve kült objelerine oldukça sık rastlanıyor. <a id="a21"></a><a href="../Text/Notlar.html#a590"><span class="t13">{19}</span></a></p>

  <p class="p6">Anadolu’nun birçok yerinde, İsa’dan önce 6000 ile 1600 arasına rastlayan döneme ait oldukları belirlenen ve yaygın bir tanrıça kültünün varlığını doğrulayan, yadsınamaz bulgular elde edildiğini söylüyor Antonia Tripolitis. Ama bunlar, az çok birbirine benzeyen, klasik taş heykeller ya da kaya üzerine yapılmış birtakım basit resimlerden ya da küçük ritüel objelerinden ileri gitmiyor. Büyük bir bölümü yazının kullanılmadığı dönemleri içeren bu zaman dilimine ilişkin hiçbir belge ve kayıt elde edilememiş olması, Anadolu’daki tanrıça kültünün en eski dönemdeki niteliklerini ya da ritüellerine ilişkin ayrıntıları bilmemizi de (şimdilik) olanaksız kılıyor tabii. Bununla birlikte, İÖ. 1600 sonrasından itibaren sıklaşan bulgular, bu tapınımın Anadolu’nun birçok bölgesinde köklü ve yaygın bir “yerel kültür” niteliği taşıdığını gösteriyor:</p>

  <p class="p6">“Yazıt ve ikonlardaki kanıtlar, 12. yüzyıl dolaylarında Kybele kültünün bütün Küçük Asya’da yayıldığını ve diğer kültürlerle yaşadığı karşılaşmalar sırasında da dönüşümlere uğradığını gösteriyor. Küçük Asya’daki Frigya Krallığı’nda, özellikle de Kral Midas döneminde (725-675) bu kült özel bir öneme sahip oluyor. Frigyalılar Kybele’yi ulusal tanrıçaları ilan ediyor ve ona Frigyalı Tanrıça diyorlar.”<a id="a22"></a><a href="../Text/Notlar.html#a592"><span class="t13">{20}</span></a></p>

  <p class="p6">Gerek tanrıçanın kendi adı, gerek yaygın biçimde ona verilen “Büyük Anne” ya da “Dünya Anne” unvanı, yeryüzünü “bütün insanların tek ve gerçek annesi” olarak gören Sibyl adlı rahibelerin, doğrudan doğruya Kybele kültünün temsilcileri olduğuna ilişkin, hiç yabana atılmayacak bir ipucu. “<span class="t11">İÖ.&nbsp; Yedinci yüzyıla ilişkin Frigya metinlerinde Kybele’nin adı, Matar, yani Anne olarak geçiyor</span>,” diyor klasik tarih uzmanı Lynn Roller<a id="a23"></a><a href="../Text/Notlar.html#a594"><span class="t13">{21}</span></a>, “Bu ad sıklıkla tek başına kullanılırken, bazen tamamlayıcı bir sıfat olarak, Frigya dilinde ‘dağlara ait’ anlamına gelen <span class="t11">Kubileya</span> sözcüğüyle de karşılaşıyoruz. Dolayısıyla en eski yazılı metinlerde tanrıçaya basitçe ‘Anne’ ya da ‘Dağların Annesi’ adıyla sesleniliyor.”</p>

  <p class="p6">Delphi’deki Sibyl’in, “Annesini ilk kim öperse o kral olacaktır” kehanetini ve bunun içinde yatan “gizli şifre”nin, toprağın herkesin doğal annesi olduğu düşüncesine dayanmasını anımsarsak, yakınlık ve bağlantı oldukça net: Sibyl, Tarquinius’un oğulları ve yeğenine, hem adını kullandığı hem de temsilciliğini üstlendiği “Büyük Anne”ye saygıyı çağrıştıran bir bilmece sunmuş gibi görünüyor.</p>

  <p class="p6">Diğer yandan, Roller’ın aktardığı bilgide yer alan “Dağların Annesi” unvanı, dikkatli okurun zihninde hemen bir çağrışım yaratmış olsa gerek. Mezopotamya kültüründe büyük “<span class="t11">Anunnaki</span>” tanrıların en saygınlarından biri kabul edilen Ninhursag, bilindiği gibi çoğu mitte, kardeşi Enki ile birlikte insan soyunun yaratıcısı olarak sunulur. Bu büyük ve önemli yaratımdan ötürü de çoğu kez ona dualarda ve ilahilerde yalnızca “Anne” ya da “Büyük Ana” adıyla seslenildiğini biliyoruz. Diğer yandan, benzerlikler bununla da sınırlı değil: Sümer dilinde Ninhursag, “Yüce Dağların Hanımı” anlamına geliyor ki, “Dağların Annesi”ne oldukça yakın bir unvan bu. Eğer benzerlikleri Mısır’a da taşır ve Ninhursag’ın Nil vadisi uygarlıklarındaki paraleli olan Hathor’a gözlerimizi çevirirsek, bu güçlü tanrısal figürün de Sina Dağı’yla ilişkilendirilip “Dağların Tanrıçası” adıyla anıldığını görürüz. Bütün bunlar, bilinen Eski Dünya’nın hemen her yerinde oldukça yaygın ve aynı kaynaktan beslenen, eski bir tanrıça kültünün varlığına işaret eder.</p>

  <p class="p6">“İsa’dan önce yedinci yüzyıla ait <span class="t11">Theogony</span> adlı kitabında Hesiod eskiye ait bir referans sunarken, tarih öncesi çağların inançlarına ilişkin de ilginç bir ipucu veriyor. Kendi döneminin ilahi güçlerinden (Olympos tanrıları) söz ederken, Titanlar adlı, yarı yarıya unutulmuş bir tanrılar ırkına gönderme yapıyor. [...] Gaia, kendisini anlatan hikâyelerde ‘Dünyanın Anne’si ve ‘Büyük Anne’ olarak anılıyordu. Bir erkek tarafından hamile bırakılmaya gerek duymaksızın doğurmuş; karaları, denizleri ve gökyüzünü yaratmıştı.”<a id="a24"></a><a href="../Text/Notlar.html#a597"><span class="t13">{22}</span></a></p>

  <p class="p6">Hesiod’un sözünü ettiği, Yunan mitolojisinin de “kadim dönemler”e ilişkin bölümlerini oluşturan Titanlar ve onları yaratan “Gaia”nın, izini sürmekte olduğumuz “Sibylline Kitaplarının koruyucusu ve saklayıcısı rahibelerin de birer parçası oldukları “Ana Tanrıça” kültüyle doğrudan bağlantı içerdiğini söyleyebiliriz. Gaia, tıpkı Kybele gibi, bütün varlıkların annesidir ve “Büyük Anne” adıyla anılır.</p>

  <p class="p6">Ege’nin her iki yakasında ve Balkanlar’da karşımıza çıkan tanrıça kültü ve Kybele tapınımına, yalnızca İÖ. On ikinci yüzyıl sonrasında Trakya üzerinden Batı Anadolu’ya gelmeye başlayan Friglerin inanç sistemlerinde değil, çok daha eski, bir başka büyük uygarlıkta daha rastlıyoruz: En güçlü izlerini Girit, Rodos ve Santorini gibi Ege Adaları’nda bulduğumuz; bir zamanlar “denizlerin efendileri” olarak adlandırılan insanların kurduğu, ünlü Minos uygarlığı bu. Aşağı yukarı İÖ. 3100 dolaylarında, büyük olasılıkla Yakındoğu’dan deniz yoluyla ilkin Kıbrıs, ardından da Ege Adaları’na yerleşen ve kültürel etkileri Batı Anadolu’dan Balkanlar’a dek birçok bölgede görülen gizemli Minos halkıyla ilgili bilgilerimiz, oldukça sınırlı. Denizcilikte, mimaride ve güzel sanatlarda çağının en ileri uygarlıklarından biri olan Minos, aşağı yukarı Sümer ve Mısır’la eşzamanlı olarak, kendine ait bir alfabe oluşturup, yazıyı kullanmaya başlamıştı. “Lineer A” adıyla bilinen en eski alfabeleri henüz deşifre edilmediği için, bize bıraktıkları yazılı kalıntıları değerlendirme olanağından şimdilik yoksunuz. Ancak büyük oranda sonraki dönemin Yunan halklarınca asimile edilen kültürlerinin hiç değilse bir kısmını, bu arada sahip oldukları inanç sistemini, çok genel hatlarıyla da olsa tanıyabiliyoruz.</p>

  <p class="p6">“Girit’te Ana Tanrıça’nın, belli başlı üç formu vardı: Yılan-tanrıça, Güvercin-tanrıça ve ‘Yabani hayvanların hanımı’. Bunlar bir tek ilahi gücün farklı görünümleri olabileceği gibi, anne ve kızlarından oluşan bir topluluğu temsil ediyor da olabilirler. Mısır ve Babil’de olduğu gibi burada da bir tanrıçanın, diğerlerinin niteliklerini de üzerine aldığı görülüyor. Anne’nin farklı zaman ve farklı bölgelerde kendini değişik biçimlerde ortaya koymuş olması ve yerel törenlerdeki gelişimin, orijinal tanrıçanın farklı niteliklerini vurgulaması mümkündür. Ama Anne kavramının Girit inancının temel parçasını oluşturduğu konusunda hiçbir kuşku yoktur.” <a id="a25"></a><a href="../Text/Notlar.html#a598"><span class="t13">{23}</span></a></p>

  <p class="p6">Donald McKenzie’nin dikkat çektiği, bir tanrısal gücün farklı görünümlerinin değişik adlarla çağrılması ya da farklı törenlerle anılması geleneği, Bronz Çağı’nın ilk büyük uygarlıklarının tümünde rastladığımız, dolayısıyla günümüzden beş bin yıl öncesinde “evrensel” nitelik taşıdığı söylenebilecek bir düşünce biçiminin ürünüdür. Aynı konuya, Rodney Castledon da dikkat çekiyor: “Minos’un bilinen tanrıça figürlerinden Yılan Tanrıça ve Güvercin Tanrıça’nın, aslında tek bir ilahi gücün değişik görünümlerini vurgulamak istediği ve ‘Minos Evrensel Ruhu’ gibi bütünlüklü ama sofistike bir tanrıça kavramının altını çizdiği düşünülebilir.”<a id="a26"></a><a href="../Text/Notlar.html#a601"><span class="t13">{24}</span></a></p>

  <p class="p6">“Sibylline Kitapları” adı verilen ve Roma’nın resmi tarihinde çok ayrı, çok kritik bir rolü olduğuna inanılan belgelerin koruyucuları olarak beliren bilge rahibeler, binlerce yıl öncesine dek uzanan ve bilinen ilk köklü inanç sistemi olduğunu söyleyebileceğimiz işte bu Ana Tanrıça kültünün, geç dönem temsilcileridir. Bir başka deyişle, Akdeniz ve Yakındoğu çevresindeki tüm uygarlıklarda en eski ve en uzun soluklu gelenek olduğu kesinlik kazanan bu kültür, aynı zamanda, en az Çatalhöyük yerleşiminden beri varlığını koruyan yaygın ve sistemli bir “bilgi saklayıcılığı”nı da üstlenmiş gibi görünmektedir.</p>

  <p class="p6">Frigya tanrıçası “Büyük Anne” ya da Kubileya, İsa’dan önce ilk binyılın başlarında bu kültürün en tanınan figürü olarak ortaya çıkıyor. Ama görüldüğü gibi, Yunan kültürüne Cybele, Roma’ya da Kybele adıyla geçen ve Frigyalıların “ulusal tanrıça” statüsü verdikleri bu ilahi güce ilişkin inanç, Friglerden en az iki bin yıl daha eski. İsa’dan önce 1200 sonrasında Balkanlar ve Trakya üzerinden Batı Anadolu’ya yerleşen Frig halkı, çok büyük bir olasılıkla daha göçleri sürerken yolları üzerindeki Minos kökenli (ya da Minos’tan etkilenmiş) bölgelerde “Dünya Anne” ve onun rahibelik geleneğiyle karşılaşmışlardı. Bu yaygın ve köklü inancın Yunanistan ve Ege Adaları’na, İÖ. 3100 gibi erken bir tarihte taşındığını biliyoruz çünkü. Üstelik tanrıçanın bazı nitelikleri o denli değişmeden kalıyor ki, Cumae ve Delphi gibi kentlerde, tepelere yakın mağaralarda yaşayan Sibyl’ların, adlarını ve yaşam biçimlerini, hizmetinde oldukları tanrıçadan aldıklarını ve bu geleneğin binyıllar boyunca korunarak sürdürüldüğünü görüyoruz:</p>

  <p class="p6">“Minos’un Mağaralar Tanrıçası, çocuk doğurma ve yeraltı dünyasıyla ilişkilendirilmişti. Bir Dünya-anne olarak, daha sonraki mitlerdeki Rhea’nın prototipi olması mümkündür, ancak Minosluların onu en azından İsa’dan önce on dördüncü yüzyılda Eleuthera olarak bildiklerinden haberdarız.”<a id="a27"></a><a href="../Text/Notlar.html#a602"><span class="t13">{25}</span></a></p>

  <p class="p6">Bu durumda, Friglerin Batı Anadolu’ya girişlerinden en az iki yüz yıl önce, “Dünya Anne”nin bütün Ege ve çevresinde yakından tanındığını ve tıpkı izini sürmeye çalıştığımız gizemli Sibylline Kitapları’nın koruyucusu rahibeler gibi mağarada yaşayan (ya da mağarayı tapınağa dönüştüren) Eleuthera adıyla bilindiğini söyleyebiliriz, Girit’in güçlü tanrıçasına bu adı verenler, büyük olasılıkla <span class="t11">Lelegler</span> olarak bilinen ve Herodot’a göre Ege adalarında Minos’a bağlı olarak yaşayan küçük bir yerel halktı. Lelegler, İÖ. 1650 sonrasında Thera yanardağının patlamasını da içeren bir dizi büyük afetin ardından Minos çöküntüye doğru giderken, kuzeyden gelen ve bölgeye hâkim olan Akalar tarafından, yaşadıkları bölgeden sürülüp kovulmuşlardı. Leleglerin doğudaki anakaraya doğru kaçıp, Anadolu’nun güneybatısındaki Likya ve Karya bölgelerine yerleştikleri sanılıyor.<a id="a28"></a><a href="../Text/Notlar.html#a605"><span class="t13">{26}</span></a> Buna paralel görüşler, Minos’ un tanrıça tapınımı ve rahibelik sisteminin, Frigler gelmeden çok önce Lelegler aracılığıyla Likya üzerinden Efes’e ve Sard’a dek taşındığı fikrini destekliyor.</p>

  <p class="p6">Kısacası, Frigler Ana Tanrıça kültüne Anadolu’ya gelmeden önce sahip olsunlar ya da olmasınlar, bir şey çok kesin ki, bu topraklara vardıklarında Kybele’ye zemin oluşturacak yaygın bir inanç sistemi zaten vardı. Hatta bu sistem o denli eski ve köklüydü ki, Friglerden sekiz yüz yıl önce Anadolu’ya yerleşen Hint-Avrupa kökenli Hititler bile ondan derin biçimde etkilenmişlerdi: Trevor Bryce’a göre, Hitit döneminin epey öncesinden itibaren Anadolu’da egemen bir “Ana Tanrıça” motifi vardı ve İsa’dan önce ikinci binyılın ortalarında bölgeye egemen olan bu Hint-Avrupalı halk, yerleştiği topraklardaki köklü geleneği özümleme yolunu seçmişti.<a id="a29"></a><a href="../Text/Notlar.html#a607"><span class="t13">{27}</span></a> Büyük bir olasılıkla kökleri erken neolitik döneme (yani az önce sözünü ettiğimiz Çatalhöyük ve Hacılar benzeri yerleşimlere) dek uzanan ve oradan Hatti kültürüne aktarılan Ana Tanrıça, hem gökyüzünün, hem de yeraltı dünyasının hakimi sayılıyordu, insanlar açısındansa onun adı, “Dünya Anne” ya da “Dünya’nın Kraliçesi”ydi; tıpkı Frig inanç sistemindeki Kybele gibi.</p>

  <p class="p6">İsa’dan önce yaklaşık ikinci binyılın başlarında değişik boylar ve göç kolları halinde Anadolu yarımadasının doğusuna yerleşmeye başlayan Hint-Avrupa orijinli halklar, bu topraklara geldiklerinde boş ve bakir bir ülkeyle değil, oldukça eski ve köklü birtakım şehir devletleriyle ya da ticaret kolonileriyle karşılaştılar. Doğu Anadolu’dan İç Ege’ye dek uzanan bir alan içinde, birbirinden bağımsız ama yakın ilişki içinde varlıklarını sürdüren bu barışçı kentlerin halklarına “Hattiler” deniyordu çevre uygarlıklar tarafından. Bu anlamda Anadolu da, büyük oranda “Hatti Ülkesi” olarak biliniyordu. Hititler öncesine ait dönemi aydınlatacak yeterince kazı yapılamamış olması ve bulunan az sayıdaki kalıntının da yazılı belge içermemesi, Hatti kültürünün “yazıyı bilmediği” ya da en iyimser tahminle bir tür ilkel hiyeroglifin ötesine geçememiş olduğu sonucunun çıkarılmasına neden oluyor. Güneydoğu Anadolu’da yer alan Asur ticaret kolonileriyle yürüttükleri ilişkilerin kayıtlarının Mezopotamya çiviyazısıyla tutulmuş olması ve o dönemin egemen diplomatik dili Akatça’yla kaleme alınması, bu kanıyı güçlendirmekte. Ne var ki o dönemde Anadolu’daki değişik Hatti kentlerinde yaşayan insanların bugün “Hattice” olarak adlandırdığımız, kendi dillerine sahip olduklarını kesin olarak biliyoruz.</p>

  <p class="p6">Doğal olarak, Anadolu kentlerinin kendilerine özgü bir inanç sistemleri de vardı ve bu o denli köklü ve güçlüydü ki, İsa’dan önce 17. yüzyılda bölgeye egemen olan Hititler, bu kültürden doğrudan etkilendiler. Ortaya çıkan sonuç, Hitit “resmi dini” adı verilen eklektik panteona bile Hatti dinsel pratiğinden izlerin sızması ve bölge halkının inançlarında Hatti tanrıça kültürünün, etkinliğinden bir şey yitirmeksizin varlığını sürdürmesiydi. Daha da çarpıcısı, Hitit Krallığı’nın kurucuları ve onların soylarından gelenler, yerleştikleri bölgede çok eski bir geleneğe sahip olan Ana Tanrıça’ya da büyük saygı gösterdiler ve onu kısmen sahiplendiler bile.</p>

  <p class="p6">Hitit öncesi dönemin en önemli Hatti kentlerinden biri olan Arinna’da tapınımı oldukça eskiye dayanan Güneş Tanrıçası, bunlardan biriydi: Birçok resmi metin, “Hatti ülkesinde kral ve kraliçeliği yöneten Arinna’nın Güneş Tanrıçası”na duyulan saygı ve bağlılığın ifadesiyle başlıyordu.<a id="a30"></a><a href="../Text/Notlar.html#a608"><span class="t13">{28}</span></a> Arinna kentinin yeri henüz saptanabilmiş değil; ama belgelerde anlatıldığı kadarıyla, Hitit Krallığı’nın başkenti Hattuşa’ya (Boğazköy) bir günlük mesafede olduğu sanılıyor:</p>

  <p class="p6">“Ülkenin çeşitli inanç merkezlerinde görev yapan Hattuşalı din adamları, resmi bir devlet panteonu yarattılar. Komşu kent Arinna tapınağının kültü, panteonun çekirdeğini oluşturdu. Arinna’nın Güneş Tanrıçası, ‘Hitit Ülkesi’nin Kraliçesi, Yerin ve Göklerin Kraliçesi, Hatti ülkesinin kral ve kraliçelerinin hanımefendisi, Hatti’nin Kral ile Kraliçesi’nin hükümetinin yönlendiricisi’ olarak ululaştırıldı. Hitit Devleti’nin ve kraliyetinin ulu koruyucusu oldu ve kral, savaşta ve ulusal bir tehlike anında daima yardım için ona başvururdu.”<a id="a31"></a><a href="../Text/Notlar.html#a611"><span class="t13">{29}</span></a></p>

  <p class="p6">Aynı tanrıçaya değişik adlarda da olsa, diğer Hatti şehirlerinde de binlerce yıldan beri tapınıldığını düşündürecek çok fazla veri var. Trevor Bryce, Anadolu kültüründe güneşin dişil niteliklerle, yani bir tanrıça olarak düşünüldüğüne dikkat çekiyor ve Gökyüzü-Yeraltı dualizminin, güneşin battıktan sonra “ufuk altı” bölgelerde yolculuğuna devam etmesiyle ilişkili olduğunu vurguluyor. Bu durumda, Ana Tanrıça’yı yalnızca Dünya’nın ve gökyüzünün ya da “yeraltı”nın değil, aynı zamanda güneşin de tanrısal sahibi olarak görüyoruz. Bryce, bu kültürle tanışan Hint-Avrupa asıllı Hititler’in, kendi inanç sistemlerinde Gök Tanrısı’nın eril olmasına karşın, yerleştikleri topraklarda büyük saygı gören “Dünya Anne”yi hemen benimsediklerine dikkat çekiyor.<a id="a32"></a><a href="../Text/Notlar.html#a613"><span class="t13">{30}</span></a></p>

  <p class="p6">Bütün bunlar, Arinna’nın Güneş Tanrıçası “Wuru(n) semu”nun, Anadolu’da başlangıcını bilemediğimiz kadar eski bir zamandan beri en güçlü tanrısal figür olduğunu gösteriyor bize. Eşi ya da daha doğru bir deyişle “yardımcısı” olarak nitelenen Fırtına Tanrısı Taru, onun gölgesinde kalan ve daha çok “tamamlayıcı” olarak görülen bir ilahi gücü simgeliyor. Bu anlamda, sonraki yüzyıllarda Kybele’nin eşi/yardımcısı olarak sunulan Attis ile paralel niteliklere sahip, ilginç nokta, Bronz Çağı’nın bitiminden Hıristiyanlığa dek uzanan dönem içinde birçok kültürde eril nitelikler taşıyan güneşin, Anadolu’da binlerce yıl “tanrıça” olarak düşünülmüş olması.</p>

  <p class="p6">Sibyl adı verilen rahibelerin Kybele kültürünün devamı olduklarına ve Ana Tanrıça inancını yaşatırken, o kültürün koruması altında bulunan “eski bilgiyi” saklayıp muhafaza ettiklerine değindik. Yine bu bilge kadınların, Yunan topraklarında çoğunlukla Apollon tapınaklarına yakın mağaralarda yaşadıkları biliniyor. Bu nedenle Sibyl geleneği, bir biçimde Güneş Tanrısı Apollon kültünün “üst düzey rahibeliği” olarak düşünülmüştü ve “kehanet”in dışındaki en önemli işlevleri de evrensel sırların saklandığı kitapların korunmasıydı.</p>

  <p class="p6">“Bu kitaplara Sibylline deniyordu, çünkü içerikleri, Sibyl adı verilen ve Apollon’un hizmetinde bulunan kâhin kadınlar tarafından sağlanıyordu. Büyük olasılıkla kökenleri Küçük Asya’ya dayanmaktaydı. Ama Tarquinius’a getirilen kutsal yazmalar muhtemelen İtalya’nın güneyindeki Cumae kentinden gelmişti. Efsaneye göre burada, mağarada yaşayan ünlü bir Sibyl vardı ve hemen yakınında bir Apollon tapınağı bulunuyordu.”<a id="a33"></a><a href="../Text/Notlar.html#a615"><span class="t13">{31}</span></a></p>

  <p class="p6">Şimdi, Kybele kültünün Anadolu’daki öncelinde, güneş ile özdeşleştirilen tanrısal gücün eril değil dişil olması ve Wurusemu’nun “Arinna’nın Güneş Tanrıçası” adıyla anılması, bu bağlantıyı daha anlaşılır hale getiriyor: Sibyl’lar, göksel görünümlerinden biri güneş olan tanrıçanın rahibeleriydiler ve bu nedenle ataerkil sosyolojik yapıya sahip Yunan topraklarında da bu işlevlerini sürdürürken, orada Güneş Tanrısı sıfatını almış eril ilahi güç Apollon ile bağlantılı olarak değerlendiriliyorlardı.</p>

  <p class="p6">Bir diğer dikkate değer nokta, Kybele kültünde “ikincil düzeyde” yardımcı olarak düşünülüp, zaman içinde “Tanrıça’nın Eşi” mertebesine yükseltilen Attis’e paralel bir eril tanrının, Anadolu’nun Hatti kentlerindeki Güneş Tanrıçası kültünde de var olması: Wurusemu’nun yardımcısı, Fırtına Tanrısı Taru. Tarihçi Gerda Lerner, Anadolu’ya yerleşen Hint-Avrupa boylarının birçoğunun da (Hititler dâhil) kendi geçmişlerinde benzeri bir sisteme sahip olduklarına dikkat çekiyor: Buna göre, aslında Hitit kültürünün de geçmişinde güçlü bir Güneş Tanrıçası var: Estan.<a id="a34"></a><a href="../Text/Notlar.html#a617"><span class="t13">{32}</span></a> Yine benzeri biçimde, Estan’ın eşi ya da daha doğrusu “yardımcısı” olarak Fırtına Tanrısı’na da tapılıyor, ikisi arasındaki ilişki, tanrıçanın gerçek egemen güç, onun “eşi” konumundaki eril tanrının da, “Tanrıça’nın ışığıyla parlayan” olarak değerlendirildiğini göstermekte. Lerner’a göre sonraki dönemlerde Hitit kültüründe ortaya çıkan Güneş Tanrısı Istanu, aslında Estan’ın (ve yerleştikleri Hatti ülkesinin inançlarındaki Wurusemu’nun) zaman içinde erilleştirilmiş halinden başka bir şey değil.</p>

  <p class="p6">Hititlerin Anadolu’ya nereden geldikleri sorusu, bugüne dek tatmin edici biçimde yanıtlanamadı. Birçok farklı teori dolaşıyor ortalıkta ancak bunları destekleyecek arkeolojik kanıtlara da bugüne dek rastlanmadı. Ama Güneş’e yöneltilen bir dua metninde, işe yarayabilecek küçük bir ayrıntı var: Kral Muvattali, “Denizden yükselip göklere çıkıyorsun” diyor bir yakarışında.<a id="a35"></a><a href="../Text/Notlar.html#a619"><span class="t13">{33}</span></a> Hititler, Anadolu’nun çok büyük bir bölümüne egemen oldukları en güçlü yıllarda bile, denizden mümkün olduğunca uzak durmayı yeğlediler. Bir “Hitit Donanması” hiçbir zaman var olmadı; bir Hitit kıyı kenti kurulmadı; hatta Hitit kökenli bir balıkçı köyü bile bilinmiyor. Denizden bu denli uzak duran bir uygarlığın çöküşünü de, sonraki yüzyıllarda “deniz kavimleri” olarak bilinen halkların getirmiş olması, ilginç bir ironi olarak düşünülebilir. Ama yine de, Hititlerin en azından bir dönemler anayurtları olan bölgelerde denize yakın yaşadıkları, Muvattali’nin duasından anlaşılıyor.</p>

  <p class="p6">Güneşin “denizden doğması”, doğu ufkunda denizin olduğu bir coğrafyayı akla getirmekte. Bu durumda en akla yakın görünen aday, Hazar Denizi’nin batı kıyıları oluyor ki zaten çoğu tarihçiye göre Hitit göçleri de büyük olasılıkla bu bölgeden başlamıştı. Ancak burada bizim açımızdan önemli olan nokta şu: Eğer Hitit inancında çok eskilerde kalan Estan adlı bir Güneş Tanrıçası varsa ve o zamanlardaki anayurtları da Hazar’ın batı kıyılarıysa, tanrıça inancı birçok Hint-Avrupa kavminin göç yolları üzerinde bulunan bu bölgede de, en az İsa’dan önce 21. yüzyılda varlığını sürdürüyordu demektir. Bu saptama, Anadolu ve Yakındoğu’da kökleri sekiz bin yıl öncesine dayanan tanrıça kültürünü, bir biçimde bu göç yolları aracılığıyla Asya’ya da bağlar: Kafkasların efsane ırkı Nartların saygın tanrıçası Sefenay<a id="a36"></a><a href="../Text/Notlar.html#a621"><span class="t13">{34}</span></a>; İskitlerin Güneş Tanrıçası Tabiti ya da Rus-Slav kültürünün bilinen en eski inanç sistemine ait dişil ilahi gücü Vela<a id="a37"></a><a href="../Text/Notlar.html#a623"><span class="t13">{35}</span></a>, bu oldukça eski ve “ortak kökene sahip” izlenimi veren kültürün kırıntıları mıdır?</p>

  <p class="p6">Bütün bunlar, konuyu mümkün olduğunca sınırlayarak ve Yakındoğu’nun sekiz bin yılı aşkın tarihine kuşbakışı yaklaşmaya çalışarak yola devam etmemize karşın, ayrıntıların çokluğu ve çeşitliliği nedeniyle biraz kafa karıştırıcı görünebilir. Bu nedenle, şimdiye dek söylediklerimizi olabildiğince yalın bir resmin içine yerleştirerek toparlamaya çalışalım:</p>

  <p class="p6">İlk büyük uygarlıkların yeşerdiği düşünülen Yakındoğu, Anadolu ve Mısır’da, başlangıcı ölçülemeyecek denli eskiye dayanan net bir Ana Tanrıça kültü çıkıyor karşımıza. Anadolu toprakları, aşağı yukarı İÖ. 6000’den bu yana, en net örneklerini Çatalhöyük ve Hacılar’da gördüğümüz “Dünya Ana” tapınımına binlerce yıl ev sahipliği yapmış görünüyor. Bu kültür, Hint-Avrupalı topluluklar bölgeye yerleşmeye başladığı sırada, yani aşağı yukarı İÖ. 2000 dolaylarında, oldukça köklü ve yaygındı. Hititler, Luwiler, Palalar gibi Hint-Avrupa kavimleri de, Anadolu’ya göç etmeden önceki ülkelerinde büyük olasılıkla Ana Tanrıça merkezli bir inanç kültüne sahiptiler ama süreç içinde eril gök ve fırtına tanrıları, onların yerini almaya başladı. Buna karşın, yeni yerleştikleri topraklarda çok uzun süredir saygınlığını ve gücünü koruyan Wurusemu gibi tanrıçaları büyük bir istekle benimsemekten de geri durmadılar.</p>

  <p class="p6">Batı Anadolu, Ilion (Troya) dâhil, hem Çatalhöyük kültürünün devamı olduğu sanılan Hatti inancının, hem de Ege’nin güçlü uygarlığı Minos’tan Eikya, Karya ve Pergamon’a taşınan “Dünya Anne” kültürünün etkisi altında kalmıştı hep. Aynı etki, Ege’nin karşı kıyısı için de söz konusuydu ve Yunan topraklarından Balkanlar’a dek uzanan bir bölge içinde güneş tapınımını da içeren bir Ana Tanrıça geleneği her zaman varlığını korumuştu. Avrupa’nın kuzeyindeki göçmen kavimlerde, Britanya’nın arkaik sakinlerinde, Mısır’ın ilk dönemlerinde ve Mezopotamya inanç sisteminde bu güçlü tanrıça kültü ve onun rahibelerince sürdürülen gelenek karşımıza çıkıyor sürekli. Bir başka deyişle, verimliliği sağlayan ilahi güç, dişil ve anaç niteliğiyle belirirken, “bilgelik” ve “koruyuculuk” da kadınların, yani tanrıçanın rahibelerinin görevi ve işlevi haline gelmiş gibi görünüyor. Ana Tanrıça’nın tapınaklarında erkekler ancak birer “yardımcı” olarak görev alıyor; oldukça uzun bir dönem boyunca, başrahip kimliğini taşıyamıyorlar.</p>

  <p class="p6">İsa’dan önce birinci binyılın başlarında, bu kültürün devamının Frigya’da yeşerdiğini görüyoruz: Kubileyu tapınımı, Hitit sonrası dönemde Anadolu’da tanrıça egemenliğinin geç dönem zirve noktalarından birini oluşturuyor. Gordium, Sard ve Pessinus (Balhisar), bölgede tanrıçanın en büyük ve görkemli kült merkezleri haline gelirken, rahibelik geleneği de tapınak hiyerarşisi ve gizem sistemi içinde “anneden kıza” bilgi ve yetki aktarımıyla varlığını sürdürüyor:</p>

  <p class="p6">“Kybele 12. yüzyıl başlarında Küçük Asya’ya gelen Yunan kavimlerince ithal edildi ve benimsendi. Frigyalı unsurlardan arındırıldıktan sonra kült Yunanistan’a ve batı kolonilerine taşındı. 7. yüzyıla gelindiğinde Yunanistan’da <span class="t11">Meter Theon</span>, ‘tanrıların annesi’ ya da <span class="t11">Meter Oreie,</span> ‘dağların annesi’ adlarıyla yaygın biçimde Kybele’ye tapılıyordu.”<a id="a38"></a><a href="../Text/Notlar.html#a625"><span class="t13">{36}</span></a></p>

  <p class="p6">Ancak bu dönemden itibaren, Yunan kültürü içinde asimile edilmenin getirdiği değişimlerin de yavaş yavaş devreye girmeye başladığını söyleyebiliriz: Kybele tapınaklarında artık erkekler de rahip olarak görev yapmaya başlıyorlar (çoğunlukla, hadım edilip cinsel kimliklerinden vazgeçtikten sonra.) Ancak buna karşın, tapınak yönetiminde yetki ve güç yine kadınlarda ve Başrahibe’de. İsa’dan önce dördüncü yüzyılda, Büyük İskender’in fetihleri sırasında, işgalci Persler Batı Anadolu’dan çıkartılıp bölge bütünüyle Helenlerin etki alanına giriyor ve bu arada Kybele kültünün Yunan topraklarına taşınma sürecinde de yeni bir ivme yaşanıyor.</p>

  <p class="p6">İsa’dan önce üçüncü yüzyılın sonlarından itibaren, Batı’da hızla büyüyen yeni güç Roma, bütün Akdeniz’i ve Yunan kentlerini kontrolü altına alma isteğiyle Anadolu’ya da giriyor ve Efes, Pergamon, Pessinus gibi kentlerde doruğa çıkan Kybele kültüne büyük ilgi gösterip, bunları kendi ülkesine taşıyor. Böylece, kimi kentlerde orijinal adına yakın bir söylenişle Kybele ya da yalnızca “Büyük Anne”, kimi kentlerde de “Agdistis” adıyla bilinen tanrıçaya ait kült ve geleneğin, Romalılaşma süreci de başlıyor.</p>

  <p class="p6">İsa’dan önce birinci yüzyılın tarihçilerinden, Amasyalı Strabon, bugünkü Balhisar’da yer alan Pessinus için “Dünyanın bu köşesindeki en büyük ticaret merkezlerinden biriydi ve büyük saygı gören, bütün tanrıların Anne’si için bir tapınağı da barındırıyordu. Ona Agdistis adını vermişlerdi” diyor. <a id="a39"></a><a href="../Text/Notlar.html#a627"><span class="t13">{37}</span></a></p>

  <p class="p6">Agdistis adının, Sivrihisar bölgesindeki Agdos dağından geldiği sanılmakta: Daha çok Yunan kökenli olduğu bilinen bir mite göre, Zeus tohumlarını dünyaya saçmış ve bunlardan hem erkek hem de dişi niteliklerine sahip (<span class="t11">hermaphrodite</span>) Agdistis doğmuştu. Diğer tanrılar bu garip durumu ortadan kaldırmak için onun cinsiyetlerinden birini yok etme yolunu seçerek, erkeklik organını kestiler. Böylece erkekliğinden arındırılan Agdistis, dişil kimliğiyle bir tanrıça olarak varlığını sürdürmeye başladı. Kesilip atılan erkeklik organının toprağa değdiği yerdeyse, bir nar ağacı bitti. Bu ağacın meyvelerinden yiyen Sangrios’un (Sakarya nehrinin tanrısı) kızı hamile kaldı ve Attis’i doğurdu. Agdistis, kendinden bir parçayı taşıyan Attis’e sevgiyle bağlanacak ve onu yanından ayırmayacaktı.</p>

  <p class="p6">Yunan teolojisinden izler taşıyan bu mit, Judaist gelenekteki “erkeğin kaburga kemiğinden yaratılan kadın” temasının aksine, kadının kesilip atılan parçası aracılığıyla yaratılan erkek fikrini içermesi açısından ilginç. Aynı zamanda, tanrıçanın yardımcısı olarak beliren Attis figürünün nasıl doğduğuna ilişkin de ipuçları veriyor. Ancak gerek bu hikâyenin, gerek Agdistis adının, yerel niteliklerle sınırlı kaldığını ve çok daha geniş bir coğrafyada tanrıça için Kybele adının yeğlendiğini biliyoruz.</p>

  <p class="p6">“Agdistis daha çok Kybele, Büyük Anne adıyla bilinirdi, Roma’da kültü İÖ. 205 yılında kurulmuştu. Frigya’nın en üstün tanrısal gücüydü ve erkek tanrı Attis, onun yardımcısı ve hizmetçisiydi. Kybele insanların iyiliğiyle ilgili her şeyden sorumluydu; verimlilik sağlardı, hastalıkları tedavi ederdi, yol gösterirdi ve kendisine bağlı olanları korurdu.”<a id="a40"></a><a href="../Text/Notlar.html#a629"><span class="t13">{38}</span></a></p>

  <p class="p6">Romalı tarihçilerin kayıtlarına göre, Pön savaşlarının en çetin günlerinde, Kartacalı Hannibal’in ülkelerini işgal etmesinden korkan yöneticiler, hem Sibylline Kitapları’na, hem de net bir yorum almak için Sibyl adı verilen kâhin kadınlardan birine başvuruyorlar. Delphi’deki Sibyl, Hannibal’in başarısının engellenmesi ve Roma’nın güvenliğinin sağlanması isteniyorsa, Pessinus’daki Kybele tapınağında yer alan Ana Tanrıça’ya ilişkin kült objesinin Roma’ya getirilmesi ve özel bir tapınağa konması gerektiğini söylüyor.<a id="a41"></a><a href="../Text/Notlar.html#a631"><span class="t13">{39}</span></a> Bunun üzerine seçkin bir temsilci heyeti Roma’dan Batı Anadolu’ya doğru yola çıkıyor ve bölgenin egemeni olan Pergamon kralının onayıyla, Pessinus’daki Kybele rahibeleri eşliğinde, bu kutsal nesne Roma’ya taşınıyor.</p>

  <p class="p6">Sözü edilen kült objesi, hemen akla geleceği gibi bir tanrıça heykeli ya da ikonası değil. Pessinus’da büyük bir özenle saklanan bu “tanrısal emanet”, birçok kaynakta “siyah bir göktaşı parçası” olarak geçiyor. Tıpkı Mısır kültüründe göktaşı parçalarının, Osiris ve Seth’in “kemikleri” olarak algılanması gibi, Anadolu ve Yunanistan’da da bu nesnelerin Ana Tanrıça ile özdeşleştirilmesi, farklı coğrafyalardaki inanışlarla ilgili oldukça çarpıcı bir paralelliği sergilediği kadar, mitlerde anlatılanların ve tanrısal kimliklerin, göksel olaylarla doğrudan bağlantılı olduğunu da bir kez daha anımsatıyor bize.<a id="a42"></a><a href="../Text/Notlar.html#a633"><span class="t13">{40}</span></a></p>

  <p class="p6">Sonuçta, Delphi Sibyl’ının tavsiyeleri ve Romalı kâhinlerin yorumları dikkate alınarak, yapımına İÖ. 205’te başlanıp, 204’te bitirilen “<span class="t11">Magna Mater</span>” (Büyük Anne) tapınağına bu kutsal nesnenin yerleştirilmesiyle, Kybele kültünün Roma topraklarında “resmiyet” kazandığını söyleyebiliriz.</p>

  <p class="p6">Bu gelişme, Roma halkı için oldukça heyecan vericiydi: Rahibeler ile “<span class="t11">gallus</span>” adı verilen hadım edilmiş rahiplerin düzenlediği, kültü Roma’ya tanıtma amacı taşıyan gösteriler büyük bir ilgiyle izlendi ve törenin yapıldığı dönem (ilkbahar ekinoksuna rastlaması ne derece “rastlantı”dır, bilemiyoruz) yeni bir bayram ve festival olarak Roma takviminde yerini aldı. Aslına bakılacak olursa, köklerini ve anayurdunu İlion’a bağlayan bir halk için Ana Tanrıça kavramı da uzak ve “yabancı” sayılmamalıydı zaten. Ama, belki biraz da Jüpiter’e tapan Etrüsklerin etkisiyle, kuruluş yıllarından itibaren Roma resmi inanç sistemi eril gök tanrısı anlayışı üzerine kurulmuş, bu durum ancak Cumhuriyet döneminden sonra kısmen değişmişti. Dolayısıyla kültün Bergama’dan taşındığı günlerde Magna Mater, Roma dinsel yaşamı içinde, yeni ve egzotik niteliklere sahip bir ilahi varlık gibi algılandı.</p>

  <p class="p6">Roma Kybele kültünü sıcak ve istekli bir tavırla benimsedi ama onun Frigyalı niteliklerini ve çoğunlukla “aşırı” bulunan coşkulu ritüellerini çok da kolay kabullenmedi. Bir anlamda Kybele kültünün ilk dönemde belli oranda filtreden geçirilip Roma’ya “light” olarak uyarlandığını söyleyebiliriz, ilk dönemlerde, Roma vatandaşlarının Kybele rahibi olmaları, ritüellerde görev almaları ya da Kybele kültünün önemli bir parçası olan müziğe eşlik etmek üzere tanrıça korosunda şarkıcılık yapmaları yasaktı. Bu yönleriyle “yabancı” bir kült olma niteliği korunuyor ve Roma yaşamına derinlemesine sızması engellenmek isteniyor gibiydi. Birinci yüzyıldan itibaren, ağırlıklı olarak da İmparator Claudius döneminde, Kybele kültü kısa süreli yeni bir parlak dönem yaşadı, yaygınlaştı ve Romalılarla ilgili kısıtlamalar kaldırıldı. Ancak aynı dönemde, tanrıçanın yanında, onun “eşi” kimliğiyle bulunan Attis’in ağırlığı artırıldı ve ilkbahar ekinoksu kutlamalarında Attis ile Kybele birlikte onurlandırıldı.<a id="a43"></a><a href="../Text/Notlar.html#a635"><span class="t13">{41}</span></a></p>

  <p class="p6">Kybele kültünün Roma topraklarında bir tür rönesans yaşaması ve Ana Tanrıça rahibeliğinin bu yeni “dünya devleti”nin inanç sistemi içinde resmi düzeyde kabul görmesi, Cumhuriyetin ilk yıllarından başlayarak devletin “en önemli bilgi kaynağı” olarak değerlendirilen Sibylline Kitapları’nın Roma’daki değer ve saygınlığını da iyice ön plana çıkarmıştı. Çoğu Romalı tarihçinin yorumuna göre bu kitaplar, “Roma’ya tanrıların bir lütfu” ya da “ele geçmiş çok büyük bir şans olarak” değerlendiriliyordu ama aslına bakılırsa bu gizemli metinlerin içinde nelerin yazılı olduğunu da çok az kişi biliyordu gerçekte.</p>

  <p class="p6">&nbsp;</p>

  <h3 class="h30"><a id="ncx202"></a>Korku ve Sansür</h3>

  <p class="p6">Az sayıda üst düzey yetkili tarafından erişilebilir durumda olan bu belgelerin saygınlığı ve gücü, insanların merak duygularını tetiklediği kadar, ilginç bir biçimde, Sibylline Kitapları’na yönelik korku ve tedirginlik duygularını da besliyordu. Aynı tedirginliğin, İsa’dan önce birinci yüzyılda resmi otoritenin en tepesinde yer alan imparator Augustus tarafından da paylaşılması, Cumhuriyet dönemi boyunca Capitoline’de, sonraları da Palatine tepesindeki Apollon tapınağında titizlikle saklanan, İmparatorluk döneminde de “resmi belge” niteliği taşıyıp üzerindeki koruma iyice artırılan Sibylline Kitapları’nın, “dokunanın elini yakan” garip niteliğini sergiliyordu sanki.</p>

  <p class="p6">Julius Caesar’dan sonraki iç kargaşalarla dolu, bunalımlı dönemin galibi olarak imparator tacını giyen Octavianus Augustus, kendisinden önceki konsüller ve devlet adamları gibi, Sibylline Kitapları’nın devletin varlığı ve gücünün sonsuza dek sürmesini sağlayacak güçlü bir “koz” olduğuna inanıyordu. Üstelik daha önceki yöneticilerde olmayan önemli bir ayrıcalığa da sahipti imparator: Artık Roma’nın en güçlü adamı sıfatıyla, aynı zamanda bir “yüksek rahip” olmanın prestijinden de yararlanarak, kitaplar üzerindeki gizlilik zırhını delmiş ve kendisine, istediği zaman bunlara erişip okuyabilme yetkisini tanımıştı. Ancak yine de, Sibylline Kitapları’nda yazanlardan nedenini bilmediğimiz biçimde tedirgin olmuş ve belki de metinler üzerinde “sansür” anlamına gelebilecek ilk radikal müdahaleyi yapma gereğini hissetmişti:</p>

  <p class="p6">“Augustus, Apollon ve Diana’ya koruyuculukları için dua etti, Sibylline Kitapları’nı da, <span class="t11">uygun olmayan</span> kehanetlerden arındırarak altın bir kaba koydu ve Altın Çağ’ın sonsuza dek sürmesini sağlayacak bir garanti olarak, kült heykellerin kaidesine yerleştirdi.”<a id="a44"></a><a href="../Text/Notlar.html#a637"><span class="t13">{42}</span></a></p>

  <p class="p6">Metinlerin orijinalleri bugün bizler için sır olduğu ve yaklaşık iki bin yıldır insanlığın ortak bilgi birikiminden silindiği için, Augustus’u ürküten ya da rahatsızlık veren “kehanet”lerin neler olduğu üzerine fikir yürütemiyoruz. Roma’daki Alman Arkeoloji Enstitüsü’nün ilk yöneticisi olan antik çağ tarihi uzmanı Paul Zanker, bu operasyonun, kitapları “olumsuz kehanetlerden arındırma”yla ilgili olduğunu söylüyor.<a id="a45"></a><a href="../Text/Notlar.html#a639"><span class="t13">{43}</span></a> Ancak belirsizlik taşıyan nokta, “kehanet” adı verilen bilgi ve kayıtların doğrudan doğruya kitaplarda mı, yoksa bu kitapları okuma yetkisine sahip kurulun yorumlarında mı olduğu sorusunda düğümleniyor aslında. Roma belgelerinde, Sibylline Kitapları’nın içerdiği bilgileri açığa vuran ifade ve satırların neler olduğundan çok, bunları okuyan ve yorumlamaya çalışanların çıkarttıkları sonuçlara ilişkin verileri buluyoruz. Bir başka deyişle, açıktan açığa Sibylline Kitapları’ndan yapılmış net bir alıntı ya da referansla hiç karşılaşmıyoruz. Bu durum, “gerçek içerik” ile “yorumlanan içerik” arasındaki farkın sanılandan da büyük olabileceği izlenimini yaratıyor. Belki de Augustus’u korkutan faktör, kitapların bu denli çetrefil olması ve yorumların güvenilirliklerinin düşüklüğüydü.</p>

  <p class="p6">Bir başka kritik nokta, orijinal metinlerin Roma’nın resmi dilinden farklı bir dilde (Eski Yunanca)<a id="a46"></a><a href="../Text/Notlar.html#a641"><span class="t13">{44}</span></a> yazılmış olması ve bunların Latince çevirilerinin çok uzun süre yapılmamasıydı. İlahiyat profesörü John Sawyer, eski metinlerin orijinal dillerinde korunup, başka dillere çevrilmesinin yasaklanması geleneğinin bir hayli eski olduğuna dikkat çekiyor ve Sibylline Kitapları’nın da oldukça uzun süre, ilk yazıldığı dil kabul edilen Yunanca orijinaliyle saklandığından söz ediyor.(Sonradan çıkarılan Latince kopyaların, orijinal belgeler Capitoline’deki yangın sırasında yok olduktan sonra üretilmiş, “sahte” kitapların çevirileri olduğunun altını çizelim.)</p>

  <p class="p6">Bu, kutsal kabul edilen çoğu eski belgenin yapay bir sis perdesiyle örtülmesini kolaylaştırırken, bizzat o belgeler çevresinde oluşan “gizem kültü” görüntüsünü de güçlendiren bir etken. Değerli ve kutsal olduğu düşünülen bir metin, bir o kadar da “bilinemez” ya da “herkes tarafından anlaşılamaz” bir niteliğe kavuşturulup, çevresi dokunulmazlık zırhıyla örülünce, onu anlayabilenlerin ayrıcalık sahibi olduğu ezoterik bir yapının oluşması da kaçınılmaz hale geliyor. Sawyer’ın, birçok büyük dinde de rastlanan, kutsal kitapların orijinal dilde korunması konusundaki tutuculuğa ilişkin çözümlemesi, “gizem” kavramıyla “iktidar gücü”nün birbirlerine ne denli yakın olduklarına çekiyor dikkatimizi:</p>

  <p class="p6">“Kutsal metinleri orijinal dilin gölgesi altında tutma işleminin ardında, politik faktörlerin etkisi de söz konusudur. Bunlardan biri, rahiplerin ya da Magi’lerin otoriter güçleridir. Sözgelimi eski Zerdüşt dininde, Magi’lerin Pers ülkesinde gücü ellerinde tutmaları, bütünüyle bununla ilgilidir. Yalnızca onlar, peygamberlerinin söylediği sözleri çevreleyen gerçeğe ilişkin gizemleri anlayacak anahtarlara sahiptiler. Neyi açıklayıp neyi gizli tutacaklarına onlar karar veriyorlardı. Eski Roma’da Sibylline Kitapları’ndan sorumlu olan rahiplerin ayrıcalıkları da bunun gibiydi.<a id="a47"></a><a href="../Text/Notlar.html#a643"><span class="t13">{45}</span></a></p>

  <p class="p6">Roma’da dinsel yaşamın İmparatorluk döneminde yaşadığı açılımları ve ithal edilen yerel kültlerin zaman içinde politik ağırlığı olan baskı gruplarına dönüşmesi gerçeğini dikkate aldığınızda, Sawyer’ın yaklaşımı makul görünüyor. Acaba Augustus’un gözünde tehlikeli olan şey, büyük olasılıkla “anlaşılamaz” hale gelmiş, oldukça eski ve farklı bir dildeki metinleri yorumlayan, ayrıcalıklı rahip ve kâhinlerin politik gücü müydü? Sawyer’a göre, Sibylline Kitapları’yla imparatorun ilişkisi tam olarak bu açmaz üzerinde düğümleniyordu:</p>

  <p class="p6">“Kitaplar MÖ 83 yılında bir yangında yok olduktan sonra, diğer ülke ve kentlerdeki değişik Sibyl tapınaklarından kehanetler derlenip toplandı ve yerine kondu. Kendisi de bir rahip olan İmparator Augustus, İÖ. 12 yılında bu derlemeye sansür getirdi ve politik açıdan sakıncalı olduğu gerekçesiyle büyükçe bir bölümü yok etti.”<a id="a48"></a><a href="../Text/Notlar.html#a645"><span class="t13">{46}</span></a></p>

  <p class="p6">İmparatorluk sistemini Roma’da kalıcı ve güçlü bir devlet biçimi olarak yapılandırmaya çalışan Augustus’un, hükümdarlığı sırasında neredeyse ilk yaptığı işlerden birinin, Sibylline Kitaplarından ürktüğünü ve rahatsız olduğunu dışa vuran güvenlik ve sansür uygulamaları olması gerçekten ilginç. Bazı araştırmacılara göre bu paranoya ve rahatsızlık, Roma’nın elindeki resmi kopyaların sansürlenip elden geçirilmesiyle yetinmeyerek, bireylerin elinde bulunan, çeşitli kaynaklardan derlenmiş (büyük olasılıkla sahte) Sibylline Kitapları’nın da kapsamlı bir operasyon ve aramalarla toplatılıp imha edilmesine ve Roma Devleti dışında hiçbir kişinin ya da tüzel kuruluşun bu kitapları elinde bulunduramayacağına ilişkin bir yasağın uygulamaya konmasına dek varmıştı. Augustus’un bu operasyon çerçevesi içinde Roma’nın değişik eyaletlerindeki kentlerden toplatılmış iki binden fazla Sibylline Kitabı kopyasını (ya da taklidini) yaktırdığı biliniyor.<a id="a49"></a><a href="../Text/Notlar.html#a647"><span class="t13">{47}</span></a></p>

  <p class="p6">Bu noktada, baştan beri sözünü edip durduğumuz ve izini sürmeye çalıştığımız “gizli bilgi”yi içeren Sibylline Kitapları’nın, Roma tarihi içinde yaşadığı serüveni çok kısaca yeniden gözden geçirmekte yarar var:</p>

  <p class="p6">- Roma’nın son kralı Tarquinius Superbus’un, “Cumae kentinin Sibyl’ı” olduğu varsayılan bir kâhin kadından, oldukça “garip ve sıra dışı” bir pazarlıktan sonra, üç cilt kitabı satın aldığı söyleniyor. Ancak kitapların varlığı ve kullanımlarına ilişkin bütün kayıtlar, Tarquinius’un devrilmesinden sonraki döneme, yani Roma Cumhuriyeti’ne ait. Yeni düzenin seçkin yöneticileri, bu belgelere sahip olmanın Roma için “tanrılarca lütfedilmiş bir şans” olduğunu düşünüyor ve kitaplar, kentin en güvenli ve en iyi korunan yeri olan Capitoline’de çok titiz bir denetim altına alınıyor. Bu metinlere erişim ayrıcalığına ve yorumlama yetkisine sahip rahipler kuruluysa, daha ilk günlerden itibaren “özerk” bir yapıya kavuşarak, etkin bir politik güce dönüşüyor.</p>

  <p class="p6">- Aradan 300 yıla yakın bir süre geçtikten sonra, yine bir Sibyl’in kehaneti ve tavsiyesine uyularak, Kartacalı Hannibal’e karşı üstün duruma geçme beklentisiyle, Pergamon kralına bağlı Pessinus’daki Kybele kültü, rahibeleri ve kutsal nesneleriyle birlikte Roma’ya aktarılıyor; Palatine tepesine görkemli ve etkileyici “<span class="t11">Magna Mater</span>” tapınağı inşa ediliyor. Gösterişli bir törenin ardından Kybele’nin Roma’ya gelişi, her yıl mart ortasında bir festival ve spor oyunları eşliğinde kutlanmaya başlıyor; oyunlara tanrıçanın sıfatından esinlenilerek Yunanca “büyük, yüce” anlamına gelen <span class="t11">Megale</span>’den türetilmiş <span class="t11">Megalesia</span> adı veriliyor.<a id="a50"></a><a href="../Text/Notlar.html#a649"><span class="t13">{48}</span></a></p>

  <p class="p6">- İsa’dan önce 83 yılında ülkede yaşanan iç savaş sırasında tapınak yanıyor ve Sibylline Kitapları’nın da büyük olasılıkla bu yangında ortadan yok olduğu varsayılıyor. Bunun üzerine, yine büyük bir gizlilik ve dikkatle, imparatorluk toprakları içinde, Sibyl geleneğinin yaşatıldığı düşünülen bölgelere özel görevliler yollanıyor ve bu bilgi yeniden toplanıp, kitaplarda bir araya getirilmeye çalışılıyor.</p>

  <p class="p6">- Cumhuriyet’in yerini imparatorluk sisteminin aldığı Augustus döneminin başlangıcında bir kez daha derlenen bu metinler, Roma’daki resmi niteliğini korur gibi görünüyor. Ancak Sibylline geleneğinin gizemli yapısından ve kitapların koruyucusu rahipler kurulunun nüfuzundan tedirgin olan Augustus, İÖ. 12 yılında, eldeki Sibylline Kitapları’na ciddi bir sansür uygulayarak metinlerin büyük bölümünü yok ediyor; kişilerin ellerindeki kopyaları da yaktırıyor.</p>

  <p class="p6">Bu alışılmadık gelişmelerle dolu kronolojik çizelge, Roma için başlangıçtan beri çok önemli olduğunu her haliyle belli eden Sibylline Kitapları’nın içeriği ve otantikliğiyle ilgili çok sayıda kuşku yaratıyor zihinlerde. Her şeyden önce, daha ilk günden itibaren, kitapların “yakılma” gibi bir yazgıyla karşı karşıya geldiğini görüyoruz. En yaygın ve “garantili” kitap yok etme aracı olan yakma eylemi, belli aralıklarla Sibylline Kitapları’na da uygulanıyor. Hem de, anlatılara bakarsak, bunun ilk örneği, onları “korumakla” görevli olduğu varsayılan biri tarafından gerçekleştiriliyor: Yani, Cumae Sibyl’ı. Bunca önemli bilgi ve kayıtların üçte ikisini, görevi ve misyonu onları korumak olan bir rahibe, nasıl olur da kendi isteğiyle yakar? Yoksa burada, ilk kuruluş yıllarına ve Krallık dönemine ilişkin bilgilerin bir hayli karanlık olduğu Roma’nın, “resmi tarih” kaynaklı bir azizliğiyle mi karşılaşıyoruz?</p>

  <p class="p6">Kitapların bir düş ürünü olmayıp gerçekten İÖ. Altıncı yüzyıl sonundan itibaren Roma devletinin eline geçtiğini ve çok büyük gizlilik içinde, titizlikle saklandığını kesin olarak biliyoruz. Bu konuda neredeyse bütün tarihçiler hemfikir, ikinci kesin nokta, yine bütün kaynaklardan ve popüler söylencelerden anlaşıldığı kadarıyla, bu kitapların bir Sibyl aracılığıyla edinilmiş olması. O halde, geriye üçüncü soru işareti kalıyor: Acaba Sibylline Kitapları’nın Roma’nın eline geçişi, kimi tarihçilerin kuşkuyla baktığı ya da bir tür “resmi mit” gibi gördüğü, Tarquinius dönemindeki şu ünlü satın alma işlemiyle mi olmuştur gerçekten, yoksa bu kitaplar bambaşka bir “operasyon”un gereği olarak, Cumhuriyet döneminde mi “devlet arşivi”ne girmiştir?</p>

  <p class="p6">Roma devletinin, ilk kuruluş ve Krallık döneminden itibaren, manevi alanın sınırlarını aşıp halkın gündelik yaşamı üzerinde derinlemesine etkili olacak, mutlaklaştırılmış bir dinsel yapıya hiç sıcak bakmadığını biliyoruz. Aynı biçimde, herhangi bir egemen din ve bu dine uygun yaşam biçimini tamamlayacak, ilahi emirleri içeren bir kutsal kitap fikrine de, tıpkı Helenler gibi, oldukça uzak durdu Roma yöneticileri. Manevi yaşam, gelişmelere açık, dinamik ve serbest yaşanmalı ve bireye özgü olmalıydı. Ancak, kutsal kitap fikrine bu denli kapalı olan toplumsal yapı içinde Sibylline Kitapları, asla yadırganmamış, hatta daha da ötesi, büyük bir istekle benimsenmişti: Hannah Harrington, “Grekler ve Romalıların bütün kutsal kitapları yadsımalarının tek istisnası, Sibylline Kitapları’ydı” diyor. “Bu metinler Cumhuriyet sırasında Jüpiter Capitolinus tapınağında saklanmış ve Roma’nın resmi kutsal belgeleri olmuştu.”<a id="a51"></a><a href="../Text/Notlar.html#a651"><span class="t13">{49}</span></a></p>

  <p class="p6">&nbsp;</p>

  <h3 class="h30"><a id="ncx222"></a>Lupa’nın Çocukları</h3>

  <p class="p6">Demek ki, Romalılar Sibylline Kitapları’nı ayrı bir yere koyuyorlar ve hatta büyük olasılıkla bir “kutsal kitap” olarak da değerlendirmiyorlardı. Eğer ipuçlarını doğru izlersek, söz konusu kitaplar ve onları koruyan kâhin rahibenin, Cumhuriyet döneminde oluşturulan resmi tarihte dolaylı olarak “ulusal” bir anlam taşıdığını görmekte de gecikmeyiz. Sibylline Kitapları’nı yaratan tanrıça kültü, bir biçimde Roma’nın kuruluş destanının arka planına da yerleştirilmiştir çünkü:</p>

  <p class="p6">Roma kentinin efsanevi kurucuları Remus ve Romulus kardeşlerin, Troyalı prens Aeneas’ın soyundan geldikleri kabul edilir. Ama bu iki kardeş, bir erkekle cinsel ilişkiye girmeksizin hamile kalan, Vesta<a id="a52"></a><a href="../Text/Notlar.html#a653"><span class="t13">{50}</span></a> rahibesi bir bakire tarafından dünyaya getirilmişler ve bu nedenle Aeneas’ın kanını taşımalarının yanı sıra, ilahi bir “genetik mirasla” da yüklenmişlerdir. Remus ve Romulus, daha doğdukları gün, onları kendi tahtı için bir tehdit olarak gören kral Amulius’un emriyle bir sepet içinde Tiber nehrine bırakılarak, ölüme terk edilir. Ne var ki sepet, ırmağın delta yaptığı bir noktada kıyıya doğru sürüklenir ve kutsal bir incir ağacının dalları tarafından durdurulur. Efsaneye göre burada yanlarına bir dişi kurt yaklaşmış ve ikizleri bir süre emzirmiştir.</p>

  <p class="p6">Burada küçük bir parantez açıp, efsaneyle doğrudan ilgili olamamakla birlikte, kısa bir süre için oldukça çarpıcı bulduğum bir noktaya dikkat çekmek istiyorum: Eskiçağ’ın birçok kültüründe, özellikle de şaman geleneğine sahip olan topluluklarda dişi kurt, tanrıçanın görünümlerinden biri olarak değerlendirilir ve ona büyük saygı duyulurdu. Bu gelenek ve anlayış, Remus ve Romulus efsanesinde dişi kurta “koruyucu ve sevecen” bir simge olarak yer verilmesinde de kendini gösteriyor. Ne var ki, Latin dilinde “dişi kurt” anlamına gelen “<span class="t11">lupa</span>” sözcüğünün, özellikle Hıristiyanlığın yaygınlaşmasından sonraki yıllarda, “<span class="t11">fahişe</span>” anlamında da kullanılmaya başladığını görüyoruz.</p>

  <p class="p6">Benzeri bir örnek, Britanya’da da karşımıza çıkıyor: Arkaik ada kültürlerinde Yunan mitolojisinin Demeter’ine karşılık gelecek, saygın ve popüler bir tanrıça figürü egemendir. “<span class="t11">Lletyy-fıliast</span>” adlı bu Gal tanrıçasının, ikon ya da kabartmalarda çoğu kez “dişi tazı” simgesiyle gösterildiğine tanık oluruz.<a id="a53"></a><a href="../Text/Notlar.html#a655"><span class="t13">{51}</span></a> İlginç bir biçimde, Hıristiyanlığın Britanya’da yaygınlaşmasından sonraki yıllarda eski İngiliz dilinde “dişi köpek” anlamına gelen “<span class="t11">bicce</span>” sözcüğü, yine aşağılayıcı bir sıfat, bir hakaret olarak, “<span class="t11">fahişe</span>” yerine de kullanılmaya başladı. Günümüz İngilizce’sinde “<span class="t11">bitch</span>” olarak yaşamaya devam eden sözcüğün, Eski Kuzey dilindeki “<span class="t11">pittja</span>”dan türediği düşünülüyor. Bu sözcük de, büyük olasılıkla Yunan kökenli: Delphi kentinde Sibyl’a, “<span class="t11">Pythia</span>” adı verilir ve Yunan dilinde “<span class="t11">Putia</span>” ya da “<span class="t11">Puta</span>” biçiminde telaffuz edilirdi. Bugün Yunanca’da “<span class="t11">fahişe</span>” anlamında, aşağılayıcı bir sözcük olarak kullanılan “<span class="t11">putaña</span>” ya da, Fransız dilinde aynı anlamı veren “<span class="t11">putain</span>” de, büyük olasılıkla köklerini eski dildeki Pythia’dan, yani Sibyl’dan alıyor: Tanrıça’nın rahibesinden.</p>

  <p class="p6"><span class="t11">“Putaña”, “putain”, “lupa” ve “bitch”</span> sözcüklerinin, farklı Avrupa halklarının dillerinde olumsuz çağrışımlarla kullanılması, bütünüyle Hıristiyanlık sonrasına ait bir gelişme. Tanrıça simgesi kabul edilen bir hayvanın ya da doğrudan tanrıça rahibesinin adını “fahişe” ile eş anlamlı hale getirme çabası, Kilise’nin savunuculuğunu yaptığı erkek-egemen ideolojinin bir sonucu olduğu kadar, “pagan inançlara” savaş açan judeo-Hıristiyan tektanrıcılığının, Ana Tanrıça kavramını aşağılama ve bastırma isteğiyle de oldukça uyumlu. Bambaşka bir coğrafi bölgeden, yazar Merlin Stone’un aktardığı bir örnek, bu noktayı daha da açık hale getiriyor: “İbranice bir sözcük olan zonah’ın bazen ‘yosma’ bazen de ‘kadın peygamber’ anlamında kullanılışı çok ilginçtir,” diyor Stone.<a id="a54"></a><a href="../Text/Notlar.html#a657"><span class="t13">{52}</span></a></p>

  <p class="p6">Bu küçük parantezi kapadıktan sonra, yeniden konumuza dönelim: Remus ve Romulus efsanesinde, tanrıça ya da rahibe çağrışımları, ilahi “dişi kurt” kavramıyla sınırlı değildir, ikizlerin adlarının dilbilimsel kökenleri, bir görüşe göre Latin dilinde vahşi hayvan anlamına gelen “Rumis” kökünden türetilmiştir ve bu bağlantı, doğada tek başlarına bırakılan bebeklerin vahşi bir hayvan olan kurt tarafından emzirilmesi olayına gönderme yapmaktadır. Ancak etimolojik araştırmalar, “Rumis” sözcüğünün aynı zamanda “Rumina” ile de bağlantılı olduğunu göstermektedir: Süt çocuklarının koruyucusu olduğu ve onları beslediğine inanılan sevecen tanrıça Rumina.<a id="a55"></a><a href="../Text/Notlar.html#a658"><span class="t13">{53}</span></a> Kimi kaynaklara göre Rumina, Roma’nın en eski tanrıçası Juno’nun farklı görünümlerinden birini temsil eder ve “Juno Rumina” adıyla da anılır. Bu kimliğiyle yalnızca bebeklerin değil, tüm Roma’nın koruyucusudur.<a id="a56"></a><a href="../Text/Notlar.html#a661"><span class="t13">{54}</span></a> Diğer yandan, efsanedeki unsurlar arasında yer alan ve ikizlerin içinde bulunduğu sepeti dallarıyla durdurup kıyıya çeken ağaç da, “Rumina’nın inciri” olarak bilinmektedir ve Palatine tepesinde bu tanrıçanın kutsal alanı olarak bilinen mağaranın çevresinde, <span class="t11">Ficus Ruminalis</span> adlı bu özel incir ağaçları yer almaktadır.</p>

  <p class="p6">Bu durumda, Roma’nın kurucuları kabul edilen ikiz kardeşlerle ilgili anlatılanların dört yandan tanrıça imgesiyle kuşatıldığını söylemekte bir sakınca yok gibi görünüyor: Onlar, yeni doğmuş süt çocuklarını koruyan ve gözeten Rumina’nın himayesindeydiler. Daha da çarpıcısı, Roma’nın adını Romulus’tan aldığı ve onun kökeninde de Rumina’nın olduğu düşünülürse, Eski Dünya’nın bu büyük kentinin resmi adı, yine bir tanrıçayla bağlantılıydı.</p>

  <p class="p6">Şimdi bir ilginç parantez daha: Roma kentinin ilk zamanlardaki adı “<span class="t11">Ruma</span>”ydı ve bu sözcük, tıpkı “<span class="t11">Rumina</span>” adının dilbilimsel kökü gibi, “<span class="t11">göğüs</span>” anlamına geliyordu: Emziren ve besleyen “anne göğsü”. Yedi tepe üzerine kurulduğu sık sık vurgulanan Roma’da, bu tepeler aynı zamanda “Tanrıça’nın besleyen ve verimlilik sağlayan göğüsleri” olarak düşünülüyor olabilir miydi? Eskiçağ toplumlarında rastladığımız çarpıcı örnekler, “dağ” ve “kadın göğsü” sözcüklerinin, tanrıça ekseninde buluştuğunu kanıtlıyor:</p>

  <p class="p6">Ortadoğu’daki Ugarit-Kenan kültüründe en yüce tanrı olarak bilinen “<span class="t11">El</span>’ için kullanılan unvanlardan biri, “<span class="t11">El Şaday</span>”dı. (Hatta Tanrı’ya verilen bu ad, “<span class="t11">Yahve</span>” adı yerleşene dek İsrail toplumunda da kullanılmış, daha sonra terk edilmişti.) “<span class="t11">Şadu</span>” Kenan dilinde “<span class="t11">dağ</span>” demekti ve bu nedenle “El Şaday”ın da karşılığı “<span class="t11">Dağların Tanrısı</span>” oluyordu ama etimolojik araştırmalar, sözcüğün çok daha eski kullanımlarında “göğüs” anlamına geldiğini koyuyordu ortaya. Bu durumda “El Şaday”ın Ortadoğu’daki en eski kullanımı, “<span class="t11">Göğüslerin Tanrısı</span>” ya da kimi uzmanların yorumladığı gibi “<span class="t11">Çok Göğüslü Tanrı</span>” halini alıyordu: Tıpkı, Kybele’nin Ion kentlerindeki karşılığı olan ve heykellerde, bedeninin önü çok sayıda göğüsle kaplı biçimde betimlenen, Apollon’un kardeşi Artemis gibi. Bu veriler, panteonda eril tanrılar baskın çıkmaya başlamadan önce, Ugarit-Kenan kültürlerinde “El”in yerinde bir büyük tanrıçanın bulunduğuna işaret ediyor. Zaten bütün Sami toplumlarının uzak geçmişte anaerkil geleneği, dolayısıyla da tanrıça tapınımını sürdürdüklerini biliyoruz.</p>

  <p class="p6">Frigya’da Kybele’ye, Sümer’de Ninhursag’a ve Mısır’da Hathor’a “Dağların Hanımı” unvanının verildiğini görmüştük. Görünüşe bakılırsa çok daha eski tarihlerde, birer verimlilik, bereket ve koruyuculuk simgesi olarak onlara verilen bu unvan, “emziren göğüsler”le bağlantılıydı ve sonradan göğüs sözcüğü, dağ için de kullanılmaya başlamıştı. Büyük olasılıkla dağların morfolojik yapısı, eski toplumların onları “Dünya Anne’nin göğüsleri” olarak yorumlamalarına yol açmış ve eski dillerde hem göğüs hem de dağ, aynı sözcükle ifade edilir olmuştu. Bu durumda, adının kökeni “Ruma”, yani göğüs olan tanrıça Rumina da, hem süt çocuklarını, hem de aynı adı taşıyan kenti, yedi tepeden oluşan göğüsleriyle besliyordu belki de.</p>

  <p class="p6">Parantezi kapatıp, ikizlerin serüvenini izlemeye devam edelim. Rastlantı sonucu nehir kıyısından geçmekte olan yoksul çoban Faustulus, sepet içindeki bebekleri görünce onların kim olduklarını hemen anladı: Zalim kral Amulius’un, erkek kardeşi Numitor’u tahttan uzaklaştırıp yönetimi gasp ettiğini; yeğeni, yani Numitor’un kızı Rhea Silvia’yı bir veliaht doğurmasın diye bir anlamda “bakireliğe mahkûm ederek” Vesta rahibesi yaptığını; buna karşın genç bakirenin (bir söylentiye göre Savaş Tanrısı Mars’tan) hamile kalıp ikiz bebekler dünyaya getirdiğini ve Amulius’un bu bebeklerin öldürülmesini emrettiğini biliyordu. Fazla düşünmeden bebekleri aldı ve evine getirdi; onların emzirilmesi ve bakımını da, çobanın karısı Larentia üstlendi. Buradaki kritik nokta da, Livius’un belirttiğine göre, ikizlerin bakımını ve büyütülmesini üstlenen Larentia’ya diğer çobanların “dişi kurt”, yani “Lupa” demesi.<a id="a57"></a><a href="../Text/Notlar.html#a663"><span class="t13">{55}</span></a></p>

  <p class="p6">Bütün bunlar, “dişi kurt” simgesinin ardına gizlenmiş bir başka hikâyenin ya da inanışın altını çiziyor gibi. Bebekler adlarını, süt çocuklarını koruyan bir tanrıçadan alıyorlar; sepetin kıyıya çıktığı yerde, birçok kültürde koruyucu tanrıça simgesi olarak bilinen dişi kurt tarafından emziriliyorlar; onları şehrin uzağında yaşayan bir çoban bulup bakması için karısına veriyor ve bu kadın da “dişi kurt” adıyla biliniyor. Eğer Romulus efsanesiyle ilgili olarak Plutarchus’un anlattıklarını dikkate alırsak, bebeklerin emzirilip büyütülmesi sürecinin ardında ne bir dişi kurt, ne de basit bir çoban ve karısını aramamız gerekecek: <span class="t11">Acca Larentia</span>, çok eski dönemlerden beri Roma’da saygı gören ve bilinen bir tanrıça (belki de, Ana Tanrıça’nın bir başka görünümü ya da formu.) Hatta ağırlıklı olarak kırsal bölgelerde kutlanan, onun adına ve onuruna düzenlenmiş “<span class="t11">Larentia Festivali</span>” adlı bir bayram bile var: Her yıl nisan ayında (yani ilkbahar ekinoksunu izleyen dolunayda - tıpkı Paskalya gibi) düzenlenen bu festivalde, koruyucu bereket tanrıçasına adaklarda bulunuluyor.<a id="a58"></a><a href="../Text/Notlar.html#a665"><span class="t13">{56}</span></a></p>

  <p class="p6">Bu durumda, gerek “dişi kurt” simgesine, gerek çoban figürüne, doğrudan doğruya birer arketip olarak bakmak daha anlamlı hale geliyor. Çünkü Larentia, yani “Lupa” net bir biçimde saygın tanrıçaya gönderme yaparken, onun eşi olan ve kırlarda yalnız gezen çoban da, Avrupa “pagan” kültüründe Ana Tanrıça’nın yardımcısı ve eşi, kırların tanrısı Pan’ı simgeliyor. Bir anlamda, Kybele ile Attis arasındaki ilişkiye eşdeğer bir “çift modeli”nden söz ediyoruz yani. Eğer bu teolojinin çok daha eski geleneklerdeki paralellerini bulmak istersek, gözlerimizi Mezopotamya’ya çevirmemiz yeterli: Larentia ile Faustulus ya da daha net bir deyişle Ana Tanrıça’yla onun yardımcısı, eşi ya da hizmetçisi konumundaki eril tanrı arasındaki bağlantıyı, neredeyse bütünüyle aynı format içinde Tanrıça İnanna ve Çoban Dumuzi’yi (Sami kültüründe İştar ile Tammuz) anlatan mitlerde de buluyoruz.</p>

  <p class="p6">Bu kuruluş destanında her şey, efsanevi Remus ve Romulus’un “ilahi bebekler” olduğunu vurgulamak, onların “tanrıça koruması” altında olduklarının altını çizmek ve tanrıça rahibelerinden biri tarafından büyütüldüklerini dile getirmek için kaleme alınmış gibi. Bir başka deyişle, bütün bu isim ve simge şifrelemesinin ardında, tıpkı Sibyl gibi, tanrıçanın rahibeliğini yürüten bir kadın figürü ve onun temsil ettiği kültün ayak izleri görülüyor. Ama burada okura anımsatmak istediğim nokta, Roma devletinin destansı “resmi tarihi” olarak sunulan bütün bu karmaşık şifreli hikâyelerin, devletin kendisi kadar eski olmayıp, Cumhuriyet döneminin ilerleyen yıllarında, aşağı yukarı İÖ. Dördüncü yüzyılın ortalarına doğru, yöneticiler ve din adamları tarafından geliştirilerek uydurulmuş olması. Yani, Sibylline Kitapları’nın yönetim mekanizması içindeki gücünün doruğa ulaştığı ve bu kitaplardan sorumlu kurulun ciddi bir siyasi nüfuz elde ettiği dönemde, Roma’nın kurucularını tanrıça ile doğrudan ilişkilendiren bu “resmi efsane” biçimlendirilmiş.</p>

  <p class="p6">Böylesi şifrelerle yüklü bir efsanenin nasıl bir işlevi var peki? Son derece basit aslında: Remus ve Romulus, bin yılı epey aşkın bir süre “dünya devleti” olarak hüküm sürecek Roma’nın efsanevi kurucularıdır ve bir tanrıça (Vesta) rahibesinden babasız olarak doğmuş, sonra da bir başka rahibe tarafından büyütülüp yetiştirilmiştir. O halde, aynı tanrıça ve rahibe geleneği tarafından, binlerce yıldır saklanıp korunduğu varsayılan “gizli bilgelik”, yani Sibylline Kitapları, elbette Roma devletinin hakkı olacaktır ve bu kitapların ele geçmesi, Roma resmi ideolojisinde elbette “tanrıların bir lütfu” olarak görülecektir.</p>

  <p class="p6">Sibylline Kitapları’nın anlam ve değerini, Cumhuriyet döneminde üretilmiş resmi ideoloji üzerindeki etkisini ya da tanrıça kültüyle olan doğrudan bağlantısını görmek zor değil. Ancak bu konuyla ilgili geleneksel tarihin bize anlattıkları, ayrıntılar arasına gizlenen bir başka soruyu yeniden ortaya çıkarıyor:</p>

  <p class="p6">Acaba Cumae Sibyl’ı gerçekten bu kitapları kendi isteğiyle ve “maddi çıkar karşılığı” Etrüsk asıllı Tarquinius Superbus’a mı satmıştır, yoksa “tanrısal armağan” denecek kadar yaşamsal olduğu söylenen belgeler, onun koruyucusu olan rahibeden “başka bir ilişki” aracılığıyla elde edilip, sonradan bu hikâye mi uydurulmuştur? Daha doğrusu, Sibylline Kitapları anlatıldığı gibi Tarqunius döneminde mi Roma’ya gelmiş ve resmi nitelik kazanmıştır, yoksa daha geç bir tarihte, Cumhuriyet döneminin başlarında mı? Eğer ikinci seçenek doğruysa, Cumhuriyet’in resmi kurumlarının oluştuğu bir dönemde, Roma’ya dışarıdan ithal edilmiş, “yabancı” bir kültürün ürünü olan bu kitaplar, kim tarafından getirilmiş ve Cumhuriyet kurmaylarına “devletin resmi ve kutsal belgeleri” olarak kabul ettirilmiştir?</p>

  <p class="p6">&nbsp;</p>

  <h3 class="h30"><a id="ncx241"></a>Sibyl’ın Varoluş Savaşı</h3>

  <p class="p6">Roma tarihinin, aşağı yukarı İsa’dan önce üçüncü yüzyıl sonlarına dek olan bölümlerine ilişkin bilgilerimizin büyük çoğunluğu, birinci el verilerden ve kayıtlardan uzak olduğu için bir hayli bulanık kabul edilebilir. Bu dönemin gelişmelerine ilişkin bilgileri çoğunlukla sonraki yüzyıllarda yaşamış Livius, Tacitus, Plutarchus, Strabon, Varro gibi yazarların kaleme aldığı tarih çalışmalarından ediniyoruz. Dolayısıyla, İsa’dan önce altıncı yüzyıldan kalma hiçbir somut belge ya da dokümana sahip olmadığımız için, Tarquinius Superbus’un Sibylline Kitapları’nı ele geçirmesi hakkında bildiklerimiz, İsa’dan önce ikinci yüzyılda hızlanan “tarih yazma” geleneği uzantısında kaleme alınmış belgelerde anlatılanlarla sınırlı. Ama Sibyl adı verilen rahibe kadınlarla ilgili bilgilerimiz, çok daha net ve eskiye ait kayıtlara dayanıyor. Hele bu, insanlardan uzak, mağarada yaşayan gizemli rahibe kültünün Yunan topraklarındaki varlığı ve saygınlığına ilişkin veriler, daha da ayrıntılı.</p>

  <p class="p6">Sözgelimi Heraclitus’un, daha İsa’dan önce beşinci yüzyılda, ülkenin belli kentlerinde yaşayıp “garip” ritüeller uygulayan elindeki bilgilerle geleceğe ilişkin “kasvetli” tahmin ve yorumlarda bulunan Sibyl adlı kadınların, bin yılları aşan bir geleneğin sürdürücüsü olduklarından söz ettiğini biliyoruz.<a id="a59"></a><a href="../Text/Notlar.html#a667"><span class="t13">{57}</span></a> Dördüncü yüzyıla gelindiğinde, Yunan kültüründe Sibyl kavramının oldukça iyi bilindiğine ve değişik kentlerin Sibyl’larının çok uzaklara dek erişen bir üne sahip olduklarına ilişkin kayıtlarla da karşılaşıyoruz.</p>

  <p class="p6">Burada ilginç olan nokta, Terentius Varro’nun da sözünü ettiği “On Sibyl’ın, yaşadıkları kentlerin konumları ve birbirleriyle olan bağlantıları. Birçok kaynakta da Varro’yu destekler biçimde söz edildiği gibi, bilinen ünlü ve saygın Sibyl’lar, şu ülke ya da kentlerde “yerleşik” kabul ediliyor: Persia, Delphi, Eritre (ildir), Cumae, Libya, Kimmerya<a id="a60"></a><a href="../Text/Notlar.html#a669"><span class="t13">{58}</span></a>, Samos, Frigya, Tiburs ve Hellespont (Çanakkale). Akdeniz ve Yakındoğu dolaylarında Sibyl geleneğinin izini süren kimi belgelerde, bu kentlerin dışında, görece daha az önemli olmakla birlikte, birer Sibyl rahibesine ev sahipliği yapan Sicilya, Rodos, Sardis, Selanik, Bythinia (Batı Karadeniz), İskenderiye ve Filistin de listeye eklenmiş.</p>

  <p class="p6">Bu kentlerin coğrafi dağılımına dikkat edecek olursak, bilinen Eski Dünya’nın bütün önemli bölgelerine yerleştiği varsayılan Sibyl adlı kadınların, neredeyse bir ağ (network) oluşturduklarını görürüz: İran’ı, Karadeniz kıyılarını, Mısır’ı, Anadolu’yu, Yunanistan’ı ve Ege’yi, İtalya’yı içeren bu “Sibyl Haritası”, rahibelik ve bilgi koruyuculuğu geleneğinin en ilgi çekici ve belki de en dışa kapalı örgütünün etkinlik alanını belirleyen bir “Ana Tanrıça coğrafyası”nı çerçevelemektedir bir anlamda.</p>

  <p class="p6">Söz konusu “network” ya da örgütsel yapıyı oluşturmada Sibyl’lar, oldukça eski ve köklü bir “ruhani birliğin” sağladığı dolaylı avantajdan yararlanmış görünüyorlar: Kuruluşu İÖ. 1100 dolaylarına dek dayanan ve “Amphictyonic Konsey” adıyla bilinen, dinsel içerikli bir federasyon bu. Yunan kent devletlerinde yaşayan ve saygın tapınakların yöneticiliğini üstlenen Sibyl’ların üyesi oldukları bu örgütün bilinen en ünlü merkezi Delphi’ydi ve oradaki Sibyl’ın (Pythia) yönetiminde yılda iki kez, ilkbahar ve sonbaharda konsey toplantısı düzenleniyordu. Başlangıçta, Apollon ve Demeter tapınaklarının rahibelerince, dini merkezlerin korunması, geliştirilmesi ve bakımının, ondan yararlanan tüm halklarca dayanışma halinde sürdürülmesi gibi bir amaçla kurulan örgüt, kısa bir süre sonra bütün Yunan kent devletleri yöneticilerinin “dini otorite” olarak kabul ettikleri bir güç ve prestije kavuşmuştu.</p>

  <p class="p6">Konseyin aldığı kararlar, ilk başlarda tapınak düzenine ilişkin yasaların belirlenmesini; onarım masrafları ve genel giderlerin farklı kent devletlerine adil olarak paylaştırılmasını; tapınaklara saygısızlık edenlerin cezalandırılmalarını ve ortak festivallerin düzenlenmesiyle ilgili ayrıntıları içeriyordu. Zaman içinde, bütün kent devletlerinin üzerinde, saygın bir konum elde etti ve aralarındaki anlaşmazlıklarda hakemlik yapmak, hatta gereğinde ortak kurallara uymayan kentlere “kutsal savaş” ilan etmek gibi yetkilerle de donandı.</p>

  <p class="p6">Birliğin adı, Yunan Tufan mitinde Nuh’un karşılığı olan Deucalion ve karısı Pyrrha’nın oğulları Amphictyon’dan geliyordu ve tarihsel kaynaklara göre on iki kentte tapınak yöneticiliğini sürdüren on iki üyesi vardı. İsa’dan önce altıncı yüzyıl sonlarından itibaren, saygınlığı ve prestijinin sağladığı güç nedeniyle siyasi nitelik kazanan ve Yunan kent devletleri yöneticilerinin kendi aralarındaki üstünlük mücadelelerine sahne olan bu konseyin, en azından ilk beş yüz yıl boyunca, sözünü ettiğimiz “Sibyl örgütü” için uygun bir zemin oluşturduğunu söyleyebiliriz. Amphictyonic Konsey, Sibyl’ların kendi aralarında yaygın ve düzenli bir iletişimi sürdürmeleri ve bilgilerini paylaşmaları için, eşsiz bir fırsat sağlamışa benziyor.</p>

  <p class="p6">Böylesi uzun süreli ve oldukça ciddi bir örgütsel deneyimin varlığı bile, Sibylline Kitapları’nı yaratan kültürel arka planın hiç de sanıldığı gibi basit, günlük kehanetlere yaslanmadığını düşünmemiz için yeterli neden. Her biri kendi bölgesinde ünlü, saygın ve hatta “korkulası” kabul edilen Sibyl rahibeleri, “Dünya Anne”ye, yani Kybele’ye bağlı misyoner bilgelerdir; yılda iki kez kendi aralarında yaptıkları toplantıları ve seyrek uğrayan özel ziyaretçilerini saymazsak, insanlardan uzakta, münzevi bir yaşam sürerler. Hepsinin, kendi adlarıyla anılan birer kitabı vardır ki, bunlar küçük yerel farklılıklar içerse de, aslında bütün Sibyl kitaplarının aynı ana metinden kaynaklandığı ve ortak bir bilgi birikimini taşıdığı ya da aynı bütünün dikkatle bölünmüş parçalarından her birinin, farklı bir Sibyl’ın kitabında saklandığı düşünülmektedir. Daha da ötesi, sözü edilen kitapların yalnızca içerikleri değil, yazıldıkları dil de bütünüyle aynıdır ve coğrafi farklılıklar ne olursa olsun, Sibyl’ların hepsi bu belgeleri orijinal dillerinde korumuşlardır.</p>

  <p class="p6">Bütün bunlar, kaynağı çok eskilere dayanan bir bilgi birikimine ait veri ve kayıt arşivinin, başlangıcı kestirilemeyecek denli eski bir gelenek uyarınca, bir bilge kadınlar kültü tarafından dikkatle saklanıp korunduğunu ve gerek duyuldukça o bilgilere başvurularak, güç durumlara ilişkin çözüm üretecek yorumlar arandığını ortaya koyar. Burada önemli olan, söz konusu kitaplardaki bilginin bilimselliği ya da geçerliliği gibi “nesnel” bir durumdan çok, o bilgi ya da deneyim birikimine farklı coğrafyalarda ve farklı kültürlerde duyulan güven ve saygının altını çizen “öznel” durumdur. Sibylline bilgeliği, içeriği hakkında çok net verilere sahip olamadığımız için hakkında fikir yürütmekte zorlandığımız; bu nedenle de, açıkçası, kuşkucu güdülerimizi devreye sokarak “batıl inanç” şemsiyesi altında görme eğiliminde olduğumuz bir dünya görüşünü ve kozmolojiyi temsil etse de, binlerce yıl boyunca Eski Dünya’da yaşayan insanların önemli bir bölümünce saygı gördüğünü ve değerine itibar edildiğini unutmamamız gerekiyor.</p>

  <p class="p6">Diğer yandan, Roma’nın yükseliş dönemine gelindiği sırada (hatta bunun da epey öncesinde) az sayıdaki üst düzey bilge rahibe tarafından korunuyor olmaları, Sibylline Kitapları’nın bağlı olduğu eski kültür ve geleneğin artık çözülme ve dağılma aşamasında olduğunu gösteriyor. Aslına bakılırsa, oldukça uzun bir zamana yayılan gerilemenin, final aşamalarıydı artık bu:</p>

  <p class="p6">İsa’dan önce üçüncü bin yıl başlarında, bilinen büyük Eskiçağ devletleri tarih sahnesinde belirdiği sırada, büyük olasılıkla Ana Tanrıça kültünün sonu da ufukta görünmeye başlamıştı, çünkü sonraki dönemde oluşan bütün panteonlarda eril tanrıların zaman içinde baskın çıktıklarını ve toplumsal ilişkilerde cinsiyetlerin rolünün de buna paralel olarak kadınlar aleyhine değişme yoluna girdiğini görüyoruz.</p>

  <p class="p6">Buna karşın, oldukça uzun süre Ana Tanrıça inanışı ve geleneği ayakta kalmak için direndi. Mısır, Sümer, Akat, Minos, İran, Anadolu, Yunanistan ve Balkanlar başta olmak üzere Eski Dünya’nın birçok bölgesinde, her ne kadar siyasi yapı erkek- egemen niteliklerini giderek daha fazla kuşanmış olsa da, binlerce yılın yerleşmiş ve halklarca benimsenmiş alışkanlıkları, hem kadınların saygınlığı ve itibarını mümkün olduğunca korudu, hem de Ana Tanrıça kültünü (hızla gerilemekte olsa bile) yaşatmayı başardı. Kolektif bilinçaltındaki tanrıça imgesi ve saygınlığı o denli canlı ve güçlüydü ki, çok daha sonra, Avrupa ve Yakındoğu’yu Hıristiyanlaştırmaya çalışan Roma Kilisesi bile, varlığını ve sunduğu inanç sistemini kabul ettirebilmek için, “Meryem Ana” figürü aracılığıyla bu imgeden mümkün olduğunca yararlanmaya çalışacaktı.</p>

  <p class="p6">Ancak şu an bizim için önemli olan dönem, “Büyük Anne” kültürünün giderek gölgede kalma ve nihayet yok olma sürecine girmeye başladığı, Roma’nın yükseliş yıllarıyla başlıyor. Bir başka deyişle, Krallık döneminin yedinci ve son hükümdarı, Etrüsk asıllı Tarquinius Superbus’un, Sibylline Kitapları’nı ele geçirdiği öne sürülen evreyle, yani İsa’dan önce altıncı yüzyılın son çeyreğiyle başlayan bir süreci gözden geçirmeye çalışıyoruz.</p>

  <p class="p6">Ana Tanrıça kültünün koruyuculuğunu sürdüren rahibe geleneğinin son temsilcileri, Amphictyonic Konsey’in denetimi de yitirildikten sonra oluşan yeni koşullarda, büyük ölçüde “içe kapanmış” durumdaydı artık, insanlardan uzak, münzevi bir yaşam süren ve yarı çılgın görünümleriyle biraz da korkuya dayalı bir saygı yaratıp dokunulmazlık elde etmeye çalışan bu bilge kadınların, anadan kıza geçen bir bilgi koruma ve saklama geleneğinin son temsilcileri olduklarını söyleyebiliriz. Büyük olasılıkla, çoğu kaynağın da satır aralarında belirttiği gibi, farklı kentlerdeki Apollon ya da Demeter tapınaklarının yakınlarında, kırsal alanlardaki mağaralarda yaşayan Sibyl’ların hepsi hâlâ birbirleriyle iletişim halindeydiler ve seyrek de olsa bir araya geliyorlardı; en azından, bunu ellerindeki metinleri paylaşıp, her birinin güvende olduğunu bilmelerine yetecek bir sıklıkta yapıyorlardı. Diğer yandan, saygınlık ve nüfuzlarıyla da, Demeter, Dionysos ve Apollon tapınaklarını dolaylı olarak yönetme ve yönlendirme gücünü ellerinde bulunduruyorlardı.</p>

  <p class="p6">&nbsp;</p>

  <h3 class="h30"><a id="ncx257"></a>Anaerkil “Altın Çağ”</h3>

  <p class="p6">Sibyl’ların büyük değer verdikleri ve titizlikle sakladıkları kitaplarının içinde neler olduğunu tam olarak bilemiyoruz. Ama bu noktada temsilcileri olduklarını sürekli yinelediğimiz “Ana Tanrıça kültü”nün ve ilk tarım toplumlarından itibaren onu yaratan “Anaerkil toplumsal düzen”in neye benzediğine ilişkin bir şeyler söylememiz gerekiyor. Böylelikle, varoluş savaşı verdiğinden söz ettiğimiz Sibyl’ın neyi korumaya ve ayakta tutmaya çalıştığını (ya da neyi “restore” etmeyi amaçladığını) daha net olarak görme olanağımız olacak.</p>

  <p class="p6">İlk olarak, çok yaygın bir yanlış anlamayı ortadan kaldırmak gerekiyor: Toplumda ekonomik, siyasi, sosyal ve ruhani otoriteyi erkeklerin elde etmesi sonucu ortaya çıkan ve kadının baskı altına alınıp kamusal alandan uzaklaştırılmasına yol açan ataerkil düzen ile onun önceli durumundaki anaerkil toplumsal yapı arasında “simetrik” bir karşıtlık yok. Yani anaerkil toplumlarda da bütün güç ve otoritenin kadınların elinde olması ve “erkeklerin baskı altına alınması” gibi bir durum söz konusu değil. Böyle eğretilemeleri ancak popüler kültürün yarattığı sinema filmlerinde ve birtakım ucuz parodilerde bulabiliriz.</p>

  <p class="p6">İnsanoğlunun binyıllar boyu sürdürdüğü bir toplumsal ilişki biçimi ve onun ardındaki kültür ve inanç sistemini, bugünün gözlükleriyle geçmişe bakıp, erkek-egemen toplumun bire bir karşıtını kurgulayarak anlamamız mümkün değil. Kafamızın içinde bir “hegemonya modeli” ve iktidar yapısı, dolayısıyla bir “sınıflı toplum” prototipi olduğu sürece, geçmişin anaerkil yapıları uzak ve anlaşılmaz gelecek bize. Bir “yanlış bilinç” olarak ideoloji, binlerce yıl öncesinin özgül koşullarını ve bu koşullarla uyumlu yaşam biçimlerini anlamamızı güçleştirecek.</p>

  <p class="p6">Anaerkil toplumu, bağrında gelişen üretim biçimi ve üretim ilişkileriyle ya da sahip olduğu inanç sistemiyle birlikte kavramaya çalışırken, “sınıfsız” bir yapıdan söz ettiğimizi unutmamamız gerekiyor. Hayatı birlikte omuzlayan; yükünü ve getirilerini paylaşan; ortak çıkarları gözetme kaygısındaki bireylerin ilk büyük toplumsal deneyimiydi anaerkil düzen, insanlar arasında, üretime katılma biçimine ve aldığı “role” bağlı maddi çıkar sağlayan bir statü farklılığı olmadığı gibi, cinsiyetler arasında da bir “efendi-köle” ilişkisini içermiyordu. Dolayısıyla, üretim araçları üzerindeki mülkiyet de ürünün paylaşımı da “komünal” nitelik taşıyordu. Kadınla erkek arasındaysa “birbirine üstün gelme” mücadelesi değil, koşulların gerektirdiği bir dayanışma vardı. Aynı biçimde, neolitik dönemin bütün anaerkil toplumlarının inanç sistemlerinin merkezinde yer alan Ana Tanrıça ile insanların arasındaki ilişki de bir “kulluk” mantığına değil, “sevgi ve şükran duygusu”na dayanıyordu.</p>

  <p class="p6">Neolitik dönem, yani “Yeni Taş Çağı”, çoğu toplumbilimcinin insanlık tarihinde bir “devrim” olarak değerlendirdiği büyük bir yeniliğe ve yaşam biçiminde köklü bir değişikliğe sahne oldu: Tohum ekmenin, tarla sulamanın, tahıl ve sebze yetiştirmenin, bir başka deyişle “toprağı kendi yararına akıllıca kullanmanın” yol ve yöntemlerinin keşfedilmesiyle, insanların yazgısı da değişiyordu artık. Tarımı bilmek, yaşanılan çevrede kaynaklar tükendikçe toplu halde yeni bir bölgeye göç etme zorunluluğundan da kurtulmak demekti; artık insanlar “yerleşik düzene geçmeye ve ekilmeye elverişli geniş düzlüklerin üzerinde kendi köylerini kurmaya hazır durumdaydılar. Bu büyük gelişmeyi de, toprağı işleyip ondan ürün almayı keşfeden kadınlar sağlamıştı. İşte “anaerki” dediğimiz unsur, toplumsal yaşamdaki ekonomik yönüyle, böyle doğdu.</p>

  <p class="p6">“Tarımın kadınların bir buluşu olduğu doğrudur,” diyor Mircea Eliade. “Av peşindeki ya da sürülerin gözcülüğündeki erkek, hemen hemen her zaman evinden ayrıdır. Kadın, sınırlı ama keskin gözlem yeteneğiyle doğa olaylarını, tohumun dökülüşünü, büyümesini, meyve verişini gözlemler ve aynı süreci yapay olarak tekrarlamayı dener.”<a id="a61"></a><a href="../Text/Notlar.html#a671"><span class="t13">{59}</span></a></p>

  <p class="p6">Tarım öncesi “ilkel” topluluklar, yiyecek üretimini gerçekleştirme yöntemlerini temel alan bir kategorizasyona göre “avcı-toplayıcı” olarak adlandırılıyorlar. Yaygın kanıya göre bu aşamayı yaşayan topluluklarda, cinsiyetleri temel alan basit bir toplumsal işbölümü söz konusuydu: Erkekler toplu halde ava çıkarken, kadınlar “toplayıcılık” görevini üstleniyor ve doğada bulunan yabani meyve ve bitki köklerinin yenebilir olanlarını, henüz bir “köy” denemeyecek olan göçebe yerleşim yerine taşıyorlardı. Yine aynı işbölümü uyarınca topluluğun güvenliğini üstlenen, onları vahşi hayvanların saldırılarından koruyan ve fiziksel güç gerektiren ağır işleri üstlenenler, erkekler; çocukları büyütmek ve yetiştirmekle görevli olanlar da kadınlardı.</p>

  <p class="p6">Antropologlarca geliştirilen bu son derece şematik toplumsal düzen prototipinin ne derece gerçeği yansıttığından emin değiliz. Ama sınırlı arkeolojik verilerin gösterdiği kadarıyla kesin olarak bilinen şey, bitkilerle ve toprakla daha düzenli ilişki kuran ve topluluğun besin ihtiyacını bu yolla karşılayan kadınların, günün birinde “tohumun gücü”nü fark edip, tarımın yolunu açtıkları gerçeği. Böylelikle, rastlantılara ve şansa yer bırakmadan, insanlar kendi besinlerini topraktan düzenli olarak elde edebilecek konuma gelmişler ve doğal koşulları denetim altına alma sürecinin belki de en kritik aşamasını geride bırakmışlardı.</p>

  <p class="p6">Oldukça uzun bir süre egemen olduğu sanılan eski yaşam biçiminde, erkeklerin av etkinliğinden elleri boş dönmelerinin hayli sık rastlanan bir durum olduğu sanılıyor. Bu durumda aç kalmamak için, kadınların topladığı yenebilir bitkilerin değeri bir hayli artıyordu ki, yeniden ekilip sürekliliği sağlanamayan bu kaynaklar da bir süre sonra bitebiliyordu. Dolayısıyla, av hayvanları azalıp, çevredeki bitki ve meyveler tükenince, topluluğun ilkel çadırlarını söküp, yeni bir yaşam alanına doğru göç etmesi gerekiyordu.</p>

  <p class="p6">Bu durum göz önüne alındığında, tarımın, ilkel toplulukların yaşamında bir tür “büyü” gibi aniden belirmesinin, tarihçi ve antropologlarca “devrim” olarak adlandırılmasına şaşmamak gerek, insanların artık kaynakların tükenmesine bağlı olarak sürekli göç etmelerine gerek kalmıyordu, çünkü bu kaynakların çok yaşamsal bir bölümünü kendileri üretiyorlardı. Göçebe yaşamının yerini yerleşik yaşam ve köyler; sırıkların arasına hayvan derileri gerilerek yapılmış ilkel çadırların ya da sazdan kulübelerin yerini de daha dayanıklı ve kullanışlı kerpiç evler alıyordu. Bir başka deyişle, kadınların toprakla olan yakın ilişkileri sayesinde gerçekleştirdikleri bir buluş, insanlığın yazgısını değiştirmişti.</p>

  <p class="p6">Ekilmeye elverişli düzlüklerin, sulamayı kolaylaştırıcı akarsularla birleştiği yerler, kalıcı insan yerleşimlerine ve geleceğin köy ve kentlerine sahne olacaktı artık. Ancak, toprağı işleyip be’sin elde etmek, uzun ve yoğun bir çalışmayı gerektirdiğinden, insanlar bundan böyle küçük topluluklar halinde değil, bunların bir araya gelmesinden oluşan “tarım toplumları” olarak yaşamlarını sürdürmek durumundaydılar. Irmak kenarlarındaki ekilebilir toprakların çevresinde, eskiye oranla çok daha kalabalık insan toplulukları bir araya gelmeye başlıyordu giderek.</p>

  <p class="p6">Bu durumda, sosyal ilişkilerde de yeni bir düzenleme gerekliliği ortaya çıkıyordu: Yan yana yaşayıp toplumu meydana getiren küçük gruplar, ayırt edici adlarla anılabilmeli ve klanlar birbirlerini bu adlarla tanıyabilmeli; bir başka deyişle, “akrabalık” ilişkileri formüle edilmeliydi. Farklı klanların üyeleri arasında, yerleşik bir mekânda ortaya çıkacak cinsel ve duygusal birliktelikler, “evlilik” kavramını da yavaş yavaş biçimlendirirken, böylesi bir düzenleme zorunluluk halini alıyordu.</p>

  <p class="p6">Klanlarda çocuklar, oldukça gerilere giden dönemlerden beri anneleri tarafından büyütülüyor, annelerini tanıyor ve annelerine göre adlandırılıyorlardı. On dokuzuncu yüzyılın tarihçilerinden İsviçreli Jakob Bachofen, 1861’de yayımlanan “Annelik Hukuku” (<span class="t11">Das Mutterrecht</span>) adlı kitabında, bu durumun, geleneksel tekeşli evlilik dönemi öncesi kadınla erkek arasında var olan “ilkel” ilişki biçimlerinden kaynaklandığını söylüyor ve “babanın belli olmadığı” bir ilişki sisteminde soyağaçlarının, kesin olarak bilinen anneden yürüdüğünü savlıyordu. Dolayısıyla, yerleşik yaşamda sınırları belirlenecek “akrabalık” ilişkilerinin temeline de annenin yerleşmesi, oldukça mantıklı ve doğal bir sonuçtu. Böylece toplum, annenin kimliğine göre adlandırılan ve tanımlanan gruplara bölünürken, Bachofen’in “annelik hukuku” dediği ilke de ortaya çıkacak ve bu da “ana erki”nin sosyal boyutunu vurgulayacaktı.</p>

  <p class="p6">Bachofen’in oluşturduğu <span class="t11">Mutterecht</span> kavramına ve evliliğin tarihine ilişkin dinsel ve ahlaki bakışına katılmamakla birlikte, Friedrich Engels de anaerkil akrabalık ilişkilerini ortaya çıkaran sistemin, insan topluluklarının gelişim sürecinde ortaya çıkan farklı bir “aile yapısı”ndan kaynaklandığını düşünüyordu. Henry Morgan’ın 1870’Ierde büyük ses getiren “Eski Toplum” (Ancient Society) adlı kitabından yola çıkarak kaleme aldığı ünlü yapıtında, “düzensiz cinsel ilişki” sisteminden karı-koca evliliğine giden süreç içinde “grup halinde evlilik” ilkesinden kaynaklanan ve “ortaklaşa aile” olarak adlandırılabilecek bir sosyal düzenin ortaya çıktığından söz ediyordu Engels. Topluluk içinde, aynı kuşaktan kabul edilen bütün erkeklerle bütün kadınların karı-koca sayılması ilkesine dayalı bu aile biçimi, “ana erki”ni ortaya çıkaran faktörlerden biriydi:</p>

  <p class="p6">“Grup halinde ailenin bütün biçimleri içinde, bir çocuğun babasının kim olduğu kesinlikle bilinemez ama anasının kim olduğu, kuşkuya hiç yer bırakmayacak biçimde bilinebilir. Bir ana her ne kadar ailenin bütün çocuklarını kendi çocukları olarak çağırır ve onlara karşı analık görevleriyle yükümlü bulunursa da, yine de kendi öz çocuklarını öbürleri arasından ayırt eder. Öyleyse, grup halinde evlilik var oldukça, soyağacının yalnızca ana tarafından gösterilebileceği açıktır; gerçekten bu durumda yalnızca kadın soy zinciri tanınmaktadır.”<a id="a62"></a><a href="../Text/Notlar.html#a672"><span class="t13">{60}</span></a></p>

  <p class="p6">Engels, “analık hukuku” terimini, o ilkel aşamada hukuktan söz edilemeyeceği gerekçesiyle yanlış bulduğunu belirtiyor ama yine de yukarıda dile getirdiği açıklamanın, onu ilk kez formüle eden Bachofen’in meziyetlerinden biri olduğunu söylüyordu. On dokuzuncu yüzyıl ortalarından itibaren antropologlar, günümüzde varlığını sürdüren ve “ilkel” olarak adlandırılabilecek toplulukların sosyal yapılarını bir süre gözledikten sonra, elde ettikleri sonuçları az sayıdaki kimi arkeolojik veriyle buluşturmaya çalışarak, binlerce yıl öncesine ilişkin genellemeler yaratma yolunu seçtiler. Bu yöntemin güvenilirliğiyle ilgili soru işaretleri bir yana, “grup halinde evlilik” gibi bir olgunun, ilk yerleşik toplumlarda ortaya çıkan anaerkil yapıyı açıklamaktaki yeterliliği de tartışılır durumdaydı. Yanılgıların çoğu, tekeşli karı-koca evliliğini, zorunlu olarak ataerkil dönemde ortaya çıkan bir sonuç, hatta (bir biçimde kadını baskı altına almanın aracı olsa bile) toplumsal gelişimde “ileri doğru atılmış” bir adım olarak görme saplantısından kaynaklanıyordu.</p>

  <p class="p6">Muhafazakâr Bachofen için anaerkil yapı, “yanlış ilişki” modelinden ideal “kutsal aile”ye geçiş sırasında ortaya çıkmış “ilkel” bir ara dönemden ibaretti. Ama Engels daha farklı bakıyordu meseleye: Sınıflı toplumların ortaya çıkışı, ataerkil yapının doğusuyla eşzamanlıydı. Yaklaşık beş bin yıl içinde kölecilikten kapitalizme dek evrilmiş sömürü sistemlerini incelerken Engels, sınıfların doğmasında etkili olan sosyolojik değişimi doğru analiz etmeye çalışıyordu. Onun kaygısı, daha köleci toplumdan itibaren iktidar sisteminin “molekülü”nü oluşturduğunu düşündüğü ataerkil ailenin nasıl ortaya çıktığını formüle etmekti. Dolayısıyla, yabanıl “sürü” toplumundan erkek-egemen yapıya geçiş süreci içinde öngördüğü iki aşamalı evrimin kilit noktasını, anaerkil düzen oluşturmaktaydı.</p>

  <p class="p6">Uygarlığın oluşmaya başladığı ilk aşamalarda farklı bir aile yapısı ve kadının ağırlıkta olduğu bir sosyal düzen fikrini gündeme getiren Bachofen’in tezleri, Morgan’ın <span class="t11">İrokua kabilelerini</span> Yunan ve Roma “gens”leriyle bağdaştıran çözümlemeleriyle zenginleşti; Engels’in sosyal değişim modeli ve aşamaları üzerine geliştirdiği teorik altyapıyla da ayakları üzerine bastı. Anaerkil toplumla ilişkili çözümlemeler, yirminci yüzyılın başlarında çoğu sosyolog ve antropolog tarafından da izlenip destek görürken, bu yaklaşıma en büyük ilgi de, doğal olarak feministlerden gelecekti.</p>

  <p class="p6">Yunan kültürü ve klasikler uzmanı Jane Ellen Harrison, 1912’de yayımladığı “<span class="t11">Themis: Yunan Dininin Toplumsal Kökleri</span>” adlı kitabında, Yunan öncesi toplumların inanç biçimlerinden yola çıkarak, uygarlığın daha önceki aşamalarında egemen olan “anne merkezli” (<span class="t11">matrifocal</span>) bir toplumsal yapının ve “anne soylu” (<span class="t11">matrilinea</span>) bir akrabalık zincirinin varlığını ortaya koydu. Daha da önemlisi, Sir James Frazer’ın çalışmalarından da aldığı esinle, insanlığın kolektif bilincindeki ilk tanrı imgesinin dişil nitelikler taşıdığını vurgulayarak, Ana Tanrıça kavramıyla anaerkil toplum yapısı arasında net bağlantılar kurdu.</p>

  <p class="p6">Ancak Harrison’ın düşünceleri o dönemin koşullarına göre fazla radikal nitelikler taşıyordu ve tezlerinden rahatsız olan, egemen düşünce savunucuları tarafından şiddetle eleştirilip dışlandı. Buna karşılık Harrison geri adım atmadı ve benzeri düşünceleri paylaşan akademisyenlerle birlikte oluşturduğu “Cambridge Klasik Antropoloji Grubu”nun liderliğini üstlenerek araştırmalarını sürdürdü. İzleyicileri arasında Gilbert Murray, Francis Cornford ve Arthur Bernard Cook gibi bilim adamları da vardı.<a id="a63"></a><a href="../Text/Notlar.html#a674"><span class="t13">{61}</span></a></p>

  <p class="p6">Kurulu düzeni olumlayan muhafazakâr ideolojinin etkisi altındaki ortodoks bilim anlayışı tarafından şiddetle eleştirilse de, gerek Harrison’ın düşünceleri gerek anaerkil toplumla ilgili tezler, aralarında Sigmund Freud ve Robert Graves gibi çok önemli isimlerin de bulunduğu yenilikçi bilim adamlarının desteğini almayı başardı. 1960’larda etkisini artıran feminist hareketin sağladığı güçlü rüzgâr, özellikle de James Mellaart’ın Çatalhöyük’te elde ettiği “Ana Tanrıça kültü”ne ilişkin bulgulardan sonra, Jane Harrison’ın öncülüğünü yaptığı düşüncenin yaygınlaşmasını sağladı: insanlığın en eski dini, Ana Tanrıça tapınımı üzerine kuruluydu ve antropolojik veriler ya da mitlerden elde edilen ipuçları, uygarlığın ilk aşamalarında kadınların yönetim erkini elinde tuttuğu bir sosyal yapının varlığını göstermekteydi.</p>

  <p class="p6">Feminist savlardaki heyecan, bu saptamanın sonuçlarının gereğinden fazla abartılarak çarpıtılmasına ve kadının “egemen güç” olduğu eski bir toplumsal düzenin kurgusal düzeyde yaratılmasına neden oldu. Diğer yandan, muhafazakâr direnç de, bu yeni dalgaya elden geldiğince karşı durabilmek için hem veri yetersizliğinden kaynaklanan belirsizliklere sığınmaya devam edecek, hem de coşku ve abartı sonucu ortaya çıkan teorik açıklardan yararlanacaktı.</p>

  <p class="p6">1980’lerde politikadan kültür ve sanata dek her alanda esmeye başlayan muhafazakâr rüzgârlar, anaerkil toplum teorisi karşıtlarının da seslerini yükseltmelerini sağladı. Bu dönemde çoğalan teorik araştırmalar, “<span class="t11">Tarihin hiçbir döneminde anaerkil düzen diye bir şeyin olmadığı; bu tezlerin feminist düşünürlerce verilerin çarpıtılması sonucu ortaya çıkan fantezilerden ileri gitmediği</span>” iddialarını savunmaya dek vardı ve işin garibi, bu iddiaların sahipleri oldukça da fazla ses çıkararak baskın duruma geçmeyi başardılar.</p>

  <p class="p6">Elbette itirazların bu denli yoğun olmasının ardında yatan temel etken, yalnızca “cinsiyetler arası sürtüşme” ya da feministlerle muhafazakârların kutuplaşmalarından ibaret değildi. Anaerkil toplumun, uygarlığın ilk dönemlerinde var olduğunun kabullenilmesi, son beş bin yılın sınıflı toplumlarının çekirdeğinde yer alan ataerkil ailenin mutlaklığı ve “ebedi” liğine ilişkin yaygın kanıya da ciddi biçimde gölge düşürecekti. Daha da önemlisi, bir zamanlar, kadınların saygınlıklarını koruyup, kamusal alandaki etkinliklerini erkeklerle eşit koşullarda (hatta bazı ayrıntılarda daha üstün bir konuma yerleşerek) sürdürdükleri; ortak mülkiyete, paylaşıma ve eşitliğe dayanan; barışçı ve üretken bir toplum düzeninin var olduğunu onaylamak, egemen düzen ideologları için kabullenilemez bir şeydi: Çünkü bu, Batı dünyasında yirminci yüzyıl boyunca ideolojik bir bombardıman halinde sürdürülen, “sosyalizmin olanaksızlığı ve insan doğasına aykırılığı”na ilişkin tezlerin de iflası anlamına gelecekti! Eğer beş bin yıl öncesine kadar, hem de oldukça uzun bir süre boyunca insanlar böyle bir sosyal düzeni sürdürebildiyseler, bugün, yarın ya da gelecekte bunun bir kez daha yinelenmesi mümkündü! Dolayısıyla, anaerkil toplumun tarihsel gerçekliğiyle ilgili tezlere karşı çıkışın ardında, en sağduyulu geçinenlerin bile “Batılı bilinçaltlarında” varlığını sürdüren, “sosyalizm hayaleti”nin getirdiği korku ve tedirginlik vardı aslında.</p>

  <p class="p6">Saldırılar çoğunlukla, neolitik dönemde yazının bilinmiyor olmasından yola çıkılıp, günümüze yazılı belge kalmamış olduğu gerçeğinin ardına sığınılarak gerçekleştirildi. Ardından, bir Ana Tanrıça kültünün varlığı ve yaygınlığı sorgulanmaya başladı. Üstelik sözde büyük bir yansızlık, bilimsellik ve sağduyulu yaklaşım kisvesiyle sürdürüldü bu çabalar. Ne var ki, anaerkil toplumun varlığını savunan cephede hem yüz yıla yakın bir süredir biriktirilmiş, reddedilemeyecek veriler, hem de oldukça yetkin sözcüler vardı.</p>

  <p class="p6">Doksanlı yıllara dek bu alandaki çalışmalarını sürdüren Litvanyalı arkeolog Marija Gimbutas, hem Çatalhöyük ve Orta Avrupa neolitik yerleşimlerindeki bulguları dikkatle analiz ederek Ana Tanrıça kültünün izlerini sürdü, hem de günümüze dek yaşayan mitler ve ritüellerdeki kimi unsurlarla bu bulgular arasında yadsınamayacak bağlantılar kurdu.<a id="a64"></a><a href="../Text/Notlar.html#a676"><span class="t13">{62}</span></a> Bir anlamda Jane Harrison’ın izinden giderek, ayakları çok daha yere basan bir yaklaşım geliştirdi. “Kuşkucu”lar elbette itirazlarından vazgeçmediler ama doksanlı yılların ortalarından itibaren strateji değiştirerek bu tartışmayı “yok sayma” yolunu seçtiler. Yazılı belge yoksa, “kanıt” da yoktu onlara göre.</p>

  <p class="p6">Anaerkil toplumun varlığını ortaya koyan çözümlemeleri ve karşı tezleri, konunun hak ettiği derinlikte ele almak, bu kitabın mütevazı sınırları içinde mümkün değil. Ama en azından, ayrıntılar üzerinde fırtınalar koparılarak süren bunca tartışma sırasında yaratılmış toz ve dumanın, oldukça önemli ve belirleyici bir noktayı, yani ilk tarım toplumlarında ekonominin merkezine yerleşen “toprakla ilgili bilgi”nin kadınlara sağladığı saygınlık ve prestiji görmezden gelmeye yol açtığını söyleyebilirim.</p>

  <p class="p6">Neolitik yerleşimlerde kadınlar tartışılmaz biçimde soyağacının temel direği ve toplumun öncüleri sayılıyordu, çünkü hem tarımı onlar bulmuştu ve hepsi anneden kıza aktarılan bir eğitimle “toprağın sırrı”na vakıftı, hem de sahip oldukları doğurganlık özelliği, toprağın verimliliği ve bereketiyle bağdaştırılıyor ve bu da doğal olarak, gördükleri saygıyı artırıyordu; bu kadar basit. Sözü edilen model, günümüzdekinin aksine kadının “ezen”, erkeğinse “ezilen” olduğu bir toplumsal yapıyı değil, kamusal alandaki kritik kararları “bilge kadın”ların aldığı, buna karşın cinsiyetler arasında bir ayrımcılık ya da eşitsizliğin yaşanmadığı, “proto-komünist” diyebileceğimiz nitelikleri sergiliyordu.</p>

  <p class="p6">Peki, binyıllar boyunca tarım toplumlarının organizasyonunda etkili olan bu sistem, hangi değişim evrelerinin yaşanması ve hangi yeni faktörlerin ortaya çıkması sonucu çözülme ve dağılma noktasına geldi? Şimdi, bu süreci gözden geçirmeye çalışalım.</p>

  <p class="p6">&nbsp;</p>

  <h3 class="h30"><a id="ncx288"></a>Mülkiyetin Doğuşu ve “Yanlış Uygarlık”</h3>

  <p class="p6">Tarım ekonomisiyle birlikte, toplumun elindeki en önemli maddi değerler, ekilebilir topraklar ve su kaynakları oluyordu artık. İlk neolitik yerleşimlerin ortaya çıkmaya başladığı dönemlerde insan nüfusu az, buna karşın ekilecek topraklar çok büyük ve genişti. Dolayısıyla kolektif bir çabayla yürütülmesi gereken tarım faaliyetlerinde emeğin değeri de öne çıkıyor; buna karşılık “bol ve sınırsız” gibi görünen topraklar, topluluğun “ortak mülkü” olarak kabul ediliyordu. Gordon Childe, tarım toplumlarında bireyselliğin değil, toplumsallığın ön planda olduğundan ve uğraşının bütünüyle “kamusal” bir nitelik taşıdığından söz ediyor:</p>

  <p class="p6">“Neolitik ekonomi tüm olarak, işbirliğinin yarattığı çaba olmaksızın yaşayamazdı. Ormanda düzlük açmak, bataklık kurutmak gibi ağır işler, ortak çaba gerektirir. Kanal açmak, yaban hayvanlarına ya da sellere karşı evleri korumak da toplumsal sorumluluklardı. Gerek Mısır, gerek Batı Avrupa’da neolitik köylerdeki barınaklar, gelişigüzel yayılmamış, belli bir düzene göre yerleştirilmişti. Bütün bunlardan anlaşıldığına göre toplumsal eylemlerin denkleştirilmesi ve yönetilmesi için bir sosyal örgütlenme vardı.”<a id="a65"></a><a href="../Text/Notlar.html#a678"><span class="t13">{63}</span></a></p>

  <p class="p6">İşbölümü ilkelerinin, bir biçimde tarım öncesi dönemlerdekine benzer bir anlayışla düzenlendiği söylenebilir: Ekim ve hasat, yani tarımın temel aşamaları, ağırlıklı olarak kadınlar tarafından yürütülüyordu. Sulama için ırmakları kullanarak geniş kanallar açmak ve ekime hazırlanacak tarlayı kabartmak gibi fiziksel güç gerektiren görevlerse, genelde erkeklere aitti. Diğer yandan, tarımın ortaya çıkması daha önceki dönemlerin etkinliklerini tümden ortadan kaldırmıyordu tabii ve avcılık, yine erkeklere özgü bir iş olarak varlığını sürdürüyordu. Çocuk bakımı ve evlerin sorumluluğu, yine kadınların üzerindeydi. Bu ayrım, tarımsal üretimden fırsat buldukları sürece kadınların, ev ve günlük yaşam için vazgeçilmez değer taşıyan araç ve gereçleri de zaman içinde geliştirmelerini sağlayacaktı: Sözgelimi neolitik toplumun en önemli karakteristiklerinden biri kabul edilen çömlekçilik, kadınların geliştirdiği bir zanaattı.</p>

  <p class="p6">İlk tarım toplumlarındaki “Erginleme” törenlerinin niteliği, kadınla erkek arasındaki, toplumsal ihtiyaçların karşılanmasına yönelik bu işbölümü ve rol modellerinin, çocukların yetiştirilmesinde de aynen uygulandığını gösteriyor. Ergenlik çağına giren erkek çocuklar, babaları ve diğer erkek akrabaları tarafından “erkek görevleri”ni yerine getirmek üzere eğitilirken, kız çocuklar da belli bir yaştan itibaren tarım etkinliklerini, hasat zamanlarına ilişkin ayrıntıları, çömlekçilik ve sepetçiliğin sırlarını öğreniyorlardı annelerinden.</p>

  <p class="p6">Topluluğun tüm üyelerinin beslenme ihtiyaçlarını bile karşılayamayan “avcı-toplayıcı” yaşam biçiminin yerini, toprağa hükmeden insanlardan kurulu tarım toplulukları aldıkça, ortaya çıkan yeni yerleşim merkezlerinde nüfus da düzenli olarak artmaya başladı. Bebek ölümleri gözle görülür biçimde düşmüş; düzenli beslenen ve daha hijyenik konutlarda yaşayan insanların sağlık sorunları da giderek azalmıştı. Buna ek olarak, verimli tarım topraklarının çevrelerinde köyler oluşturmaya başlayan insanların yaşam kalitelerindeki yükselme, çevredeki göçebe toplulukların da dikkatini çekiyor ve yeni katılımlar ya da göçlerle köyler daha kalabalık hale geliyordu. Toprak fazla emek istediğinden, neolitik topluluğa eklenen yeni bireyler bir “yük” değil, üretim sürecine katkı olarak değerlendiriliyordu büyük olasılıkla. Ama yine de, büyüyen ve kalabalıklaşan yerleşim yerlerinde yaşamın kurallarını belirleyecek bir sosyal düzene de ihtiyaç vardı.</p>

  <p class="p6">Anaerkil tarım toplumlarında mülkiyet kamusal, çalışma kolektif, paylaşım da ortaklaşaydı; dolayısıyla avantajlı ya da ayrıcalıklı sosyal sınıflar söz konusu değildi. Var olan basit hiyerarşi, kararların birlikte alındığı topluluklarda, deneyim ve bilgilerinden ötürü daha fazla söz sahibi olan yaşlıların “yönetici” olarak kabullenilmesine bağlıydı ki bunlar da çoğunlukla kadınların arasından çıkıyordu. Bu doğal liderlik, tarımın incelikleri ve yöntemlerini; ekim ve hasat zamanlarını; tohum ve fidelerin özelliklerini; takvimi ve zamanı izlemeyi iyi bilmekten kaynaklanıyordu. Hasat yapılmayan dönemlerde de toplumun aç kalmamasını sağlamak, dolayısıyla yaz kış bütün köye yetecek yiyeceğin elde edilip bunun dikkatli dağıtılmasını planlamak, bu yönetici kadınların sorumluluğundaydı.</p>

  <p class="p6">Topraktan alınan verim artıp, açlık sorunu ortadan kalktıkça, sözünü ettiğimiz deneyimli yöneticilerden bazıları, yiyecek üretimine daha az zaman ayırıp, hayatın kalitesini artırmaya yönelik arayışları değerlendirme olanağı buldular: Daha kullanışlı tarım araçları; yiyecekleri daha iyi saklamaya olanak veren dayanıklı kaplar; daha sağlam ve güvenli binaların yapılmasına olanak verecek mimari tasarımlar ve rahat, sağlıklı giysiler üretilmesi, bu yolla mümkün olabildi. Zaman içinde toplumda farklı bir ekonomik rol olarak ortaya çıkan zanaatçılığın, tarım yerleşimlerinde büyük oranda kadınlar tarafından geliştirildiğini söyleyebiliriz. Neolitik dönemin en görkemli yerleşimlerden Çatalhöyük’te ilk araştırmaları başlatan James Mellaart’a göre, kentin İÖ. yedinci bin yılda 57 aletten oluşan bir avadanlık koleksiyonu vardı ve nüfusu da 8-10 bin dolaylarındaydı.<a id="a66"></a><a href="../Text/Notlar.html#a681"><span class="t13">{64}</span></a></p>

  <p class="p6">Aşağı yukarı tarım üretimine ve yerleşik yaşama geçişle birlikte, toplumun “ruhani” liderliği de bütünüyle kadınlar tarafından yürütülmeye başladı. Bu, büyük olasılıkla, tıpkı tarımsal üretimin liderliği gibi, kendiliğinden ortaya çıkan bir gelişmeydi ve herhangi bir itirazla da karşılaşmamıştı. İnsanlar, eskiye oranla yaşamlarının ne denli farklılaştığının farkındaydılar: Besinlerini sağlayan toprak, tıpkı kadın gibi doğurgan ve üretken; anne gibi koruyucu ve sevecendi. Bir “idea” olarak ortaya çıkışı çok daha eskiye dayansa bile, toprağın “Büyük Anne” olarak kabul edilişi ve Ana Tanrıça kavramının yerleşmesi, neolitik köylerin belirmeye başlamasıyla eş zamanlı olmalıydı. Bu durumda, söz konusu tanrıçayla toplum arasındaki iletişimi kuracak rahibeler, kendileri de anne sıfatı taşıyan bilge kadın yöneticiler olacaktı elbette.</p>

  <p class="p6">Sözünü ettiğimiz olguyu, tam anlamıyla bir “din” olarak algılamamak gerekiyor: Daha çok, ilk tarım toplumlarındaki insanların, onları kuşatan doğa ve evreni kavrama çabalarından ve Ana Tanrıça olarak gördükleri toprak ya da dünyayla kurulan iletişimden söz ediyoruz burada. Büyük bir olasılıkla, bilge kadın yönetici önderliğinde gerçekleştirdikleri ilk bereket ritüelleri ve duaları da, sahip oldukları bu yeni yaşam biçimini onlara verdiğine inandıkları “Dünya Anne”ye şükranlarını sunmak ve yeni düzenin aksamadan sürmesini sağlamak içindi.</p>

  <p class="p6">Şamanik nitelikler taşıyan bu ilk rahibelik, neolitik toplumda bir “ruhban sınıfı”nın doğmasına yol açmıyor; yalnızca, bilge ve deneyimli kadın liderlerin, kendisi de “en büyük anne” olan Dünya ile daha iyi iletişim kuracağı inancından kaynaklanan bir saygınlık ve prestiji canlı tutuyordu. Yiyeceklerin depolandığı ambarlar, çoğunlukla “bu nimetler” için tanrıçaya şükranların sunulduğu tapınaklara dönüşüyor ve bunların mimarisine, diğer yapılardan çok daha fazla özen gösteriliyordu.</p>

  <p class="p6">Tapınaklar, zaman içinde aynı zamanda bilge rahibelerin öncülüğünde, birer bilgi merkezi görevini de üstlenmeye başladı. Eski Taş Çağı’ndan beri önüne geçilemeyen bir merak ve korkuyla sürdürülen gökyüzü gözlemciliği, artık bu yeni kutsal mekânlara taşınmıştı. Yıldızların ve gezegenlerin hareketleri burada izleniyor; sıra dışı göksel olayların kayıtları burada tutuluyordu. Dolayısıyla takvimin ilk prototiplerinin oluşturulduğu mekânlar da bu kutsal binalardı. Büyük olasılıkla tapınaklar, yeni rahibe adayı olarak seçilen zeki ve yetenekli genç kızların yetiştirildiği binalar olarak, aynı zamanda birer eğitim merkezi görevini de üstleniyordu. Ama daha da önemlisi, saygınlık ve liderlik, “bilgi”ye dayandığı için, toplumda cinsiyetten bütünüyle bağımsız ilk hiyerarşik yapılanma, tapınaklar üzerinde oluştu. Ortada henüz yalnızca bir “manevi liderlik” vardı ve tapınaklarda oluşan yönetim merkezini denetleyenler, bu yolla bir “maddi çıkar” elde etmiyorlardı. Dolayısıyla, sosyal sınıfların da var olmadığı bir toplumsal yapı içinde tapınak bilgisi de henüz tam anlamıyla bir “iktidar aracı”na dönüşmemişti; yani kurumsal bir “din” değil, yalnızca bir “ortak toplumsal inanç pratiği” söz konusuydu.</p>

  <p class="p6">Tapınaklardaki bu oluşumun oldukça erken bir tarihte biçimlendiğine ilişkin çok sayıda bulgu var elimizde. Bunlara yalnızca Anadolu’da değil, Suriye ve Kuzey Mezopotamya’da da sık sık rastlıyoruz. Harran, Nevali Çori höyüğü ve Türkiye-Suriye sınırı yakınlarındaki Göbekli Tepe’de, İsa’dan önce onuncu bin yılın sonlarına tarihlenen kerpiç yapılar ve kutsal alanlardaki çeşitli kabartma ve figürler, Ana Tanrıça inancının sanıldığından da eskiye dayandığını gösteriyor. Geniş terasların üzerinde, yüksekliği üç metreyi geçen sütunların yer aldığı bu binalarda, kireçtaşından heykeller ve çeşitli hayvan figürlerini sergileyen kabartmalar bulan arkeologların çabası, buluntuları geniş bir coğrafyaya yayılan çağdaşlarıyla karşılaştırarak, genel ve kapsayıcı bir sonuca ulaşmak:</p>

  <p class="p6">“(Betimlemelerin) çoğunlukla kutsal âlemle ilişkili olduğu ve ilahi güçleri, cinleri ya da ruhları temsil ettiği düşünülüyor. Çok sık rastlanan ve çıplak bir dişi varlığı gösteren figürlerin, bereket ve üretimin simgesi, kucaklayıcı ‘ana tanrıça’ ya da ‘hayvanların hanımı’nı simgelediği ileri sürülmekte. Çok sayıdaki hayvan figürini ve binalarda bulunan çiftlik hayvanlarına ait boynuzların, tanrıçanın eril yoldaşı olan boğayı temsil ettiğine inanılıyor. Tanrıça ve boğayı merkez alan bu neolitik dinin, İÖ. Onuncu bin yılda ortaya çıktığı ve Bronz Çağı’na dek etkisi süren bir ideolojiyi barındırdığı öneriliyor.”<a id="a67"></a><a href="../Text/Notlar.html#a683"><span class="t13">{65}</span></a></p>

  <p class="p12">Eski yerleşim kalıntıları içinde, boğa ve doğurgan kadın sembollerinin yan yana bulunduğu her yer, Ana Tanrıça kültünün varlığını gösteren güçlü işaretlerdir. Evrenin, birbirini tamamlayan ve yaşamı beslediğine inanılan iki temel unsuru arasındaki yakınlığı simgelemektedir bunlar. Neolitik dönem boyunca güçlü bir biçimde toplumsal ideolojiye egemen olmakla kalmayacak, izleri Bronz Çağı’nın sonlarına, hatta Hristiyanlığın şafağına dek görülmeye devam edecektir. Joseph Campbell, Anadolu ve Kuzey Suriye’deki hemen tüm yerleşimlerde karşımıza çıkan Ana Tanrıça kültünün, çağlar içinde Hindistan’a dek ulaştığından söz ettikten sonra, Tanrıça’ya adanmış şu ilginç Hint ilahisini aktarıyor:</p>

  <p class="p12"><br /></p>

  <p class="p11">“Ey Anne! Dünyanın nedeni ve Annesi!</p>

  <p class="p11">Sen Tek Ezeli Varlıksın,</p>

  <p class="p11">Sayısız yaratığın Annesi,</p>

  <p class="p11">Tanrıların yaratıcısı, Yaratıcı Brahma’nın</p>

  <p class="p11">Koruyucu Vişnu’nun ve Yıkıcı Şiva’nın bile!</p>

  <p class="p11">&nbsp;</p>

  <p class="p11">Ey Anne, seni öven ilahiyi söylemekle dilimi temizliyorum.</p>

  <p class="p11">Ayın yalnız beyaz gece lotuslarından hoşlanması,</p>

  <p class="p11">Güneşin yalnız gündüz lotuslarından hoşlanması gibi,</p>

  <p class="p11">Ve bir şeyin yalnız belirli bir şeyden hoşlanması gibi,</p>

  <p class="p11">Sen de Anne, tek başına bütün evrenin</p>

  <p class="p11">Bakışlarından hoşlandığısın.”<a id="a68"></a><a href="../Text/Notlar.html#a685"><span class="t13">{66}</span></a></p>

  <p class="p13">&nbsp;</p>

  <p class="p6">Ana Tanrıça kültünün kutsal merkezleri olan tapınaklar, neolitik toplumun kolektif bilgi birikiminin korunduğu ve saklandığı merkezlerdi ve bu birikimi, üzerine yeni bir şeyler ekleyerek sonraki kuşağın seçilmiş, yetenekli genç bireylerine aktaran rahibeler de Yunan-Roma döneminde rastlayıp izini sürmeye çalıştığımız Sibyl’ın atalarıydılar.</p>

  <p class="p6">Planlı ve ortaklaşa üretimin toplumun yaşam kalitesini hızla artırdığını ve bilgi birikiminin günlük deneyimlere yansıtılmasıyla zanaatların geliştiğini söylemiştik. Arkeolojik bulgular, İÖ. Altıncı binden itibaren maden işlemenin keşfedildiğini ve bu gelişmenin çok daha dayanıklı ve yetkin araç gereçlerin üretilmesini sağladığını gösteriyor. Gordon Childe’a göre, metalürji, Mısır, Mezopotamya ve Kuzey Suriye’de, dördüncü bin yılın başları gibi erken sayılabilecek bir tarihte ortaya çıkmıştı.</p>

  <p class="p6">Bu, oldukça önemli bir gelişmeydi; çünkü yüksek ısı karşısında biçim değiştiren maden cevherlerinin bu özelliğinin keşfedilmesi, toplumun düşünsel liderleri üzerinde derin etkiler bırakacak ve tapınım merkezlerindeki araştırma ve eğitimin belli bir bölümünü de “taşların ve madenlerin başka bir şeye dönüştürülmesi” etkinliği oluşturacaktı. Bir başka deyişle, etkileri Rönesans, hatta Aydınlanma’ ya dek uzanacak olan “simya”nın ilk öncüleri de Sibyl’ın ataları olan Tanrıça rahibeleriydi büyük olasılıkla.</p>

  <p class="p6">Üretkenliğin ve verimliliğin artması, neolitik yerleşimlerin alanlarını büyütürken, nüfusla birlikte hasat miktarlarının da hatırı sayılır derecede çoğalmasını sağlamıştı. Bu büyümenin doğal sonuçlarından biri, üretimin, artık toplumdaki tüm insanların temel ihtiyaçlarını karşılamakla kalmayıp, bunun üzerine çıkmasıydı, ihtiyaç fazlası durumundaki “artı-ürün” tapınaklarda depolanıyor ve bir bölümü gelecek dönem için “tedbir” amacıyla saklanırken, geri kalanı çevre yerleşimlerdeki insanların farklı ürünleriyle “takas” edilmek üzere saklanıyordu. Böylece, kimi göçebe kavimlerin köyler ve kentler arası bu takasta aracılığı üstlenmesi sonucu, ilk “tüccar”lar da yavaş yavaş belirmeye başlıyordu neolitik dünyada.</p>

  <p class="p6">Marx ve Engels, tarım toplumunda cinsiyete dayalı işbölümünün bu aşamalarda hatırı sayılır oranda değişmeye başladığına dikkat çekiyorlar. Yaban hayvanlarının evcilleştirilmesi ve bunlardan tarla işlerinde yararlanılması, yerleşim yerlerinin yakınlarında yaşayan göçebe çoban topluluklarının neolitik köylere entegre edilmesi sonucunu doğurmuş ve tarımda erkeklerin üstlendiği rolün sınırlarını genişletmişti. Diğer yandan, tarla sürmede kullanılan bir teknolojik yenilik, saban, daha fazla fiziksel güç gerektirdiğinden, erkekleri tarım etkinliklerinde giderek daha ağırlıklı bir konuma getiriyordu. Ama bunun dışında, Harrison ve Gimbutas gibi uzmanların dikkat çektiği, daha belirleyici bir gelişme de söz konusuydu: Savaş, şiddet ve kaba gücün, yaşamı etkileyen güçlü bir unsur olarak ortaya çıkması.</p>

  <p class="p6">Neolitik yerleşimlerdeki artı ürün, verimli topraklarda akıllıca çalışan toplumların yaşam kalitelerini yükseltiyor ve giderek daha fazla zamanı kendilerine ayırmalarını sağlıyordu ama bu “mal varlığı” aynı zamanda farklı insan toplulukları arasında bir “kıskançlık duygusu” ya da “sahip olma hırsı”nı da birlikte getirebiliyordu. Şiddet ve kaba gücün, bu noktada ilk kez, yağmacı göçebe kabilelerin yerleşik tarım kentlerine düzenledikleri saldırıların sıklaşmasıyla ortaya çıktığını söyleyebiliriz. Bu ciddi tehdit, neolitik yerleşimlerde savunma önlemlerinin başlı başına önemli bir iş haline gelmesine yol açacak ve savaşçılığı, askerliği öne çıkaracaktı yavaş yavaş. Bu durum, hem neolitik yerleşimde savunma görevini üstlenen askeri güçlerin değerini artıracak, hem de çocuk yetiştirme biçimlerinde bir değişimi gündeme getirecekti: Erkek çocuklar belli bir yaştan itibaren savaşçılık eğitiminden geçmeye başlıyorlar; bu durum da savunmayı ve askerliği, toplum içinde güçlü bir rol ve “meslek” haline getiriyordu.</p>

  <p class="p6">Tarihçi Gerda Lerner, ataerkilliğin doğuşunu sorguladığı yapıtında, bu sosyal ve ekonomik zorlayıcılığın dışında, savaşçılığı ve askerliği toplum içinde kurumlaştıran bir de “psikolojik faktör” olduğunu ileri sürüyor:</p>

  <p class="p6">“Erkeklerini savaşçı ve savunmacı yeteneklerle yetiştirmeyen bir toplumun, zaman içinde bunu gerçekleştiren toplumlarca yutulacağını herkes öngörebilir. Bu evrimsel argüman sık sık ortaya atılır ama ben burada değişen tarihsel olgular üzerine kurulu bir psikolojik faktörden de söz edeceğim. Toplumdaki erkek bireyin, kadınlara karşı korku, tedirginlik ve çekingenlik kapsamı içinde biçimlenen yapısı, erkekleri kendi egolarını yüceltecek, özgüvenlerini ve değerlerini artıracak toplumsal kurumlar oluşturmaya yönlendirmiş olmalı.”<a id="a69"></a><a href="../Text/Notlar.html#a687"><span class="t13">{67}</span></a></p>

  <p class="p6">Lerner, bu varsayımını desteklemek için, Freud’un erkek saldırganlığını açıklamakta kullandığı “Oedipal çatışma” ve Anne’nin gözünde kendi değerini artırma güdüsüne de gönderme yapıyor.</p>

  <p class="p6">Hangi faktörlerin etkisi altında olursun, hızlı ve sert bir değişimdi bu. Savaşçılığın, askerliğin ve fiziksel gücün, toplumun varlığını sürdürebilmesindeki temel niteliklerden biri haline gelmesiyle birlikte, kültürel değerler sistemi de farklılaşmaya başlayacaktı. Bütün veriler gösteriyor ki, anaerkil düzen ve kadının toplumdaki ağırlığı, ancak savaşın ve kaba gücün egemen olmadığı, eşitlikçi ve paylaşımcı koşullar altında var olabilirdi. İnsanlık bu deneyimi oldukça uzun süre, binyıllar boyunca yaşadı. Ama üretim artışı, verimlilik ve yaşam kalitesi, bir “zenginlik” unsuru biçiminde ortaya çıktıkça, çok doğal olarak, bu zenginliğe aynı emeği harcamadan, şiddet ve kaba güç kullanarak sahip olma isteği de güçleniyordu, çünkü bu bal gibi mümkündü.</p>

  <p class="p6">“Sessiz anlaşma” sona ermiş; barış ve paylaşım, erdemi oluşturan unsurlar olmaktan uzaklaşmaya başlamıştı artık. Fiziksel gücünüz varsa, savaşçıysanız, şiddete şiddetle karşılık vermeyi biliyorsanız, içinde yaşadığınız toplumu ve onun sahip olduğu değerleri de koruyabiliyordunuz. Ama cin şişeden bir kez çıktıktan sonra, bir daha içeri girmiyordu artık. Şiddet ve kaba güç, “zenginliği” korumanın aracı olarak değer kazandıkça, elbette yön değiştirip onu “elde etmenin” de bir aracı haline dönüşebiliyordu. Dolayısıyla, ilkin “savunma” için kurulan askeri birlikler, zaman içinde başka yerleşimlerdeki halkların mal varlığına sahip olmak için de kullanılabilecekti: Şiddet, hızla şiddeti doğuruyordu.</p>

  <p class="p6">Erkeğin ve onun sahip olduğu fiziksel gücün neolitik toplumdaki değeri arttıkça, kamusal alanda erkekler yavaş yavaş kadınların ellerinde bulunan kurumsal yapılara da egemen olmaya başlıyorlardı; üstelik yalnızca askerlik ya da savaşla ilgili değildi bu değişim. Daha önce sözünü ettiğimiz gibi, tarımda ve zanaatta “kas gücü”nü gerektiren gelişmeler yoğunlaştıkça, birçok toplumsal görev, “erkek işi” haline geliyordu. Aile yapısı da yavaş yavaş erkek lehine değişmeye ve ataerkil yapının filizleri toplumda yükselmeye başladı.</p>

  <p class="p6">Buna karşın, klan yapısının değişip ataerkil niteliklerin ilk ortaya çıktığı dönemlerde, henüz ortak mülkiyet ve eşit çalışma ilkelerinin değişmediğini görüyoruz. Uzunca bir süre daha, aile yapısının ve kültürel değerlerin erkek lehine değişmesine karşın, komünal yaşam ilkeleri varlığını korudu. Ancak üretkenliğin sağladığı artı-ürünün büyümeye başlaması, zaman içinde buna “kimin sahip olacağı” sorusunu can alıcı hale getirecek; sınıfsal farklılaşmaya doğru ilk adımlar da yavaş yavaş atılacaktı. Bu süreç içinde kadınlar henüz saygınlıklarını ve karar alma sürecindeki ağırlıklarını bütünüyle yitirmemişlerdi ama toplumun yöneticiliğini “erkek hükümdarlar” üstlenmeye başlıyordu artık, İsa’dan önce üçüncü bin yıla girildiğinde Eski Dünya’nın verimlik topraklarının çevresinde aniden büyüyen uygarlıkların başında, yönetimi “eşleri” konumundaki kadınlarla paylaşsalar da, firavunlar, krallar ve beyler vardı.</p>

  <p class="p6">Sürecin bundan sonrasını kısaca özetleyelim: ilkin “taşınabilir” mallar ve içinde yaşanan konutlar üzerinde ortaya çıkan özel mülkiyet, zaman içinde toplumun ekonomik yapısının can damarı olan ekilebilir toprağı da kapsayacak biçimde genişleyecek ve klanlar arasında sahip olunan toprak miktarına bağlı farklılaşmalar ortaya çıkacaktı. Neolitik toplumun ilk aşamalarında bütün üyelerin tarım etkinliğini yan yana, birlikte yürütmeleri gerektiği için, topraklar kamu mülkiyetindeydi. Ama gelişen üretici güçler ve üretim teknolojisi, artık kolektif çalışmaya gerek kalmadan, farklı klanların kendilerine ait topraklarda ekim ve hasat işlerini gerçekleştirmelerine olanak veriyordu. Nüfus artıp, var olan ekilebilir topraklar klanlar arasında paylaşılarak azaldıkça, yeni gelen göçmenlerin yaşamlarını sürdürebilmek için tek şansları, toprak sahiplerinin tarlalarında belli bir ortaklık esasına göre çalışmaktı artık.</p>

  <p class="p6">Diğer yandan, var olan sosyal düzenin içindeki hiyerarşik yapının değişmesi, tarım toplumunda saygın yönetici konumuna sahip “tapınak sistemi”ni de iyiden iyiye zenginliği denetleyen bir unsur haline getirmişti. Komünal dönemde toprak üzerindeki ortak mülkiyetin uygulayıcısı ve yönlendiricisi olan tapınaklar, ekilebilir alanların bir bölümünü klanlar paylaşmaya başladıktan sonra bile, “en büyük toprak sahibi” olmaya devam etti. Eskiden bu nitelik, bir “mülkiyet”i değil, kullanım düzenini belirliyordu ama zaman içinde “toplumun liderliği” gibi etkin bir konum, tapınakları yalnızca artı-ürünün depolanıp kont-rol edildiği alanlar değil, aynı zamanda “toprak mülkiyeti”nin de temsilcisi haline getirdi.</p>

  <p class="p6">Aşağı yukarı aynı dönemde, “tapınak bilgisi” de bir tür basit iktidar sisteminin aracı haline geldi ve “bilginin gizliliği” kavramı rahip grupları arasında kemikleşme yoluna girdi. Yönetici olma ayrıcalığını getiren bilgi ve bilgelik, artık “kamusal” olmaktan çıkıp “özelleşiyor”; küçük bir tapınak azınlığı dışında kalanlar dünyaya ve evrene ilişkin bilgiden koparılıyor; oluşan gizlilik ve kutsallık sistemi içinde, binlerce yıl simgesel ve manevi nitelik taşıyan, paylaşılmış ritüeller, kitlelerin tapınakla olan ilişkilerinin tek aracı haline geliyordu. Daha net olarak söylemek gerekirse, kitleler için “bilgi” değil, giderek karmaşıklaşan bir ritüeller dokusu içinde oluşmuş “din” söz konusuydu artık. Dini yöneten ve yönlendirenlerse, bilginin, dolayısıyla da “iktidarın” sahibi olmuşlardı.</p>

  <p class="p6">Başrahip’in iktidar mekanizmasının en üst basamağına yerleşerek “hükümdar” sıfatını taşıdığı bu yeni paylaşım biçiminde, tapınağın başına geçen kişi, “toplum adına” en büyük toprağın da sahibi ve yöneticisi oluyor; bu mülkiyetin belli bir bölümünü, “silahlı güçler”in başındaki komutanlarla paylaşıyordu. Bir başka deyişle toprak sahipliği ve zenginlikte birinci kademe tapınak ve Başrahip, ikinci kademe de ordu ve Başkomutan’dı; dolayısıyla bunların “Kral” ve “Vezir” unvanlarını taşımaya başlamaları da doğal bir sonuç gibi görünüyordu. Onların iktidarının destekçisi olan zemin de, mülkiyetin diğer görece büyük parçalarını ellerinde tutan klan liderlerinden, yani soylulardan oluşuyordu.</p>

  <p class="p6">Sınıfsal farklılığın ilk adımları böyle atıldı, uzun sayılabilecek bir süre sonra da, “insan emeği”nin bir meta haline getirilmesiyle birlikte bambaşka bir ivme kazandı: ilkin, şehir devletleri arasındaki savaşlarda tutsak düşenler ya da egemenlik altına alınan yaban kabilelerin üyeleri, tapınak liderliğinin, askeri gücü elinde tutan komutanların ve klan yöneticilerinin topraklarında köle olarak çalıştırılmaya başladılar. Aşağı yukarı İÖ. ikinci bin yıldan itibaren de, köle emeğinin sağladığı avantajlar o denli çekici geldi ki yöneticilere ve toprak sahiplerine, kölelik ciddi biçimde kurumlaşmaya başladı. İÖ. 1600 sonrasında yalnızca savaş esirleri ya da köle pazarlarında satılmaya başlanan yaban kabilelerin mensupları değil, kentlerdeki topraksız yurttaşlar da yavaş yavaş köleleştirilmeye başlayacaklardı.</p>

  <p class="p6">Bu kritik dönüm noktasıyla birlikte insan uygarlığı, neolitik çağın ilk dönemleri boyunca egemen olan anlayış ve dünya görüşünden ciddi bir sapmayla uzaklaşarak bambaşka bir yola girecekti artık. “Tarih” adıyla bildiğimiz uzun süreç de, iktidarı ve sınıfsal üstünlüğünü korumaya çalışan egemenlerle, bu yanlış gidişi düzeltmeye çalışan “güçsüzler” arasındaki mücadele üzerinde ilerleyecekti. Kısacası, fiziksel güç ve şiddet savaşı; savaş, askerliği; askerlik de erkek egemenliğini pekiştirmiş; ekonomik ve sosyal liderliğin yanı sıra “ruhani” yönetim de kadınlardan uzaklaşırken, “sınıflı toplum” gölgesi altında eşitsizliğe, kaba güce, maddi hırslara, zenginlik tutkusuna dayalı yepyeni bir uygarlık anlayışı doğmuştu.</p>

  <p class="p6">&nbsp;</p>

  <h3 class="h30"><a id="ncx336"></a>Kuşkulu Bir Alışveriş</h3>

  <p class="p6">Buraya dek her şey anlaşılır ve açıklanabilir görünüyor. Anaerkil tarım toplumunun hem kültürel hem de ruhani liderliğini yürüten köklü bir geleneğin temsilcileri, binyıllara yayılan bir süreç içinde, toplumsal yapıdaki değişime paralel olarak yavaş yavaş etkinliklerini yitirme ve hatta baskı altına alınma noktasına gelince, doğal olarak savunmaya çekilme gereğini duymuşlardı. Onlar şifacılığın, tarımın, yıldız gözlemciliğinin, zanaatın ve mimarinin bilgeleriydiler; aynı zamanda müziğin, ayinlerin, duaların ve manevi yaşamın yönlendiricileri. Bilinmeyen bir zamandan beri süregiden olayların, yani insanlık tarihinin kaydını tutmak da onların işiydi. “Uygarlık” giderek kaba güce ve maddi hırslara dayalı, ilkel ve acımasız bir rotaya doğru ilerlerken, hem bir biçimde ayakta kalmak zorundaydılar, hem de sahip oldukları bütün o bilgi birikimini ve paha biçilmez değerdeki eski kayıtları korumak. Bu nedenle en kritik aşamalara girildiğinde, içlerindeki en deneyimli bilgeler kentlerden uzaklaşarak kırsal alanlardaki mağaralarda inzivaya çekildi ve bilinen dünyanın önemli merkezlerinin yakınlarına dağılıp aralarındaki iletişimi koruyarak bir tür “kapalı örgüt” oluşturdular.</p>

  <p class="p6">Ancak anlaşılamayan nokta şu: Bu geleneğin İsa’dan önce altıncı yüzyıl sonlarındaki temsilcilerinden biri olduğunu varsaydığımız Cumae Sibyl’ı, bunca dikkatle saklanan “bilgelik kitapları”nı nasıl olup da Roma’nın kucağına kendi eliyle teslim etti?</p>

  <p class="p6">Sibylline Kitapları adıyla bilinen belgelerin gerçekten var olduklarından; bunların çok önemsenip yüzyıllar boyu devlet güvencesi altında korunduklarından eminiz. Hikâyeyle ilgili fazlasıyla kuşkulu görünen tek nokta, kitapların Roma’nın eline son kral Tarquinius zamanında geçtiği iddiası. Resmi tarihi yazanlar, bu kritik olayı niçin hiç sevilmeyen, despot bir kralın dönemine yerleştirmişlerdi acaba? Eğer Roma devleti için çok önemli olduğu ısrarla yinelenen belgelerin elde edilişi, kentin efsanevi kurucusu, kahraman Romulus’la ya da “Roma halkının kökenini Troya’ya bağladığı” varsayılan büyük ataları Aeneas’le ilişkilendirilseydi, açıkçası böylesi bir hikâye çok daha destansı ve anlamlı olurdu. Ne var ki, bir tek eski sözel gelenekten beslendiği anlaşılan bütün resmi kayıtlarda, Sibylline Kitapları’nın Tarquinius zamanında devletin eline geçtiği yazılı nedense. Bu bilgi gerçekten doğru olabilir mi, yoksa tıpkı “Lupa” efsanesinde olduğu gibi, burada da farklı bir simgesellik mi saklı?</p>

  <p class="p6">Tarquinius Superbus, gerçekten de Roma tarihinin “kara leke”lerinden biri. Hakkında pek az bilgimiz olan Krallık döneminin bu son hükümdarı, tarihçiler tarafından despotluğun, tiranlığın simgesi olarak görülür. Keyfî yönetimi, hırsları, bencilliği, batıl inançları ve zorbalığıyla anılır. Tahtı, kölelikten krallığa yükselen, kayınpederi Servius Tullius’dan zor kullanarak almış; Tullius’u ve ona bağlı senatörleri öldürtmüş; gasp ettiği iktidarı korumak için her türlü entrika, hile ve tuzağa başvurmuştur. Bütün bunların sonucu olarak, hükümdarlık yönetimi doğal bir ölümle ya da alışılmış bir taht devir teslimiyle değil, bir skandal ve onun sonunda patlak veren bir büyük isyanla noktalanmıştır. Tarihçilerin anlattığına göre, en az kendisi kadar zalim ve sorumsuz olan büyük oğlu Sextus Tarquinius’un, Roma halkının gözünde iffetin simgesi olarak görülen Lucretia adlı kadına tecavüz etmesi, hem kralı devirmek için fırsat kollayan soyluları, hem de halkı galeyana getirmiştir sonunda. Çığ gibi büyüyen tepkilerin kanlı bir ayaklanmaya dönüşmesi sonucu zorla tahttan indirilmiş ve ülkeden kovulmuştur ki, bu olay da Krallık döneminin sonunu ve Cumhuriyet’in de başlangıcını işaretlemektedir.<a id="a70"></a><a href="../Text/Notlar.html#a689"><span class="t13">{68}</span></a></p>

  <p class="p6">Roma tarihinde Tarquinius Superbus’un devrilmesi ve belli bir kaos döneminin ardından devletin yapısının ciddi bir re-organizasyona uğraması, tarihçilerce “devrim” olarak adlandırılır. Tiranlığın bitişi, hukukun ve adaletin yeniden oluşturulmasıdır çünkü bu değişim. Tarquinius’u görevden uzaklaştıran Romalılar, ona kendisinin eski kral Servius Tullius’a yaptığını yapmamışlar ve yaşamasına izin vermişlerdir. Ne ilginçtir ki, devrik kralın sürgün hayatı, uzunca bir süre yabancı hükümdarların yardımıyla tahtını geri almak için boş yere çabaladıktan sonra, Cumae kentinde noktalanacaktır: Kitapların koruyucusu olduğu ve onları Tarquinius’a sattığı ileri sürülen yaşlı Sibyl’ın kentinde!<a id="a71"></a><a href="../Text/Notlar.html#a691"><span class="t13">{69}</span></a></p>

  <p class="p6">Bütün bunlar göz önüne alındığında, Tarquinius Superbus’un, Sibylline Kitapları gibi önemli bir “tanrısal armağan”ın teslim edilebileceği Roma’daki belki de son kişi olduğu açıktır. Onu ne Roma halkı sevmişti, ne emrindeki yöneticiler, hatta ne de kendi ailesi. Büyük ayaklanmanın liderliğini üstlenenlerden biri, öz yeğeni Brutus’du: Hani şu Delphi’deki Sibyl’dan ipucu aldıktan sonra, ülkenin gelecekteki yöneticisi olmaya hak kazanmak için, kehanet gereği “toprağı öpen” genç adam. İçinde saklı tuttuğu iktidar hırsı bir yana, Brutus da yaşamı boyunca kraldan nefret etmişti. Aslına bakılırsa, Roma’da Tarquinius’dan nefret etmeyen pek az kişi vardı.</p>

  <p class="p6">O halde, nasıl olup da Cumae Sibyl’ı, gözü gibi bakması ve “hak etmeyenlerden koruması” gereken belgeleri, kendi isteğiyle bu zorba krala getirip, altın ya da para karşılığında teslim etmişti? Tarihçiler bunu açıklamakta güçlük çektiği gibi, hikâyeyi inandırıcı olmaktan uzaklaştıran, dikkate değer bir ilginç ayrıntı daha söz konusu: Roma devletinin kayıtlarında, Tarquinius döneminde Sibylline Kitapları’na herhangi bir “başvuru” yapıldığını, kitapların yorumlanmaya çalışıldığını gösterir hiçbir bilgi yok. Bu başvurularla ve yorumlama oturumlarıyla ilgili ilk kayıtlar, Cumhuriyet dönemine, despot kralın devrilişinden on beş yıl sonrasına ait. Kehanete ve gizli bilgilere bunca meraklı olan Tarquinius Superbus, bir servet ödediği ileri sürülen o gizemli kitapları, yönetimde olduğu süre boyunca hiç kullanmamış mıydı?</p>

  <p class="p6">Kayıtlara geçmiş net bilgiler ve Roma devlet yapısının İÖ. beşinci yüzyıl başında yaşadığı hızlı değişimin seyri, Sibylline Kitapları’nın Cumhuriyet dönemine ait, yeni bir olgu olduğunu koyuyor ortaya. Tarquinius ya da eski devlet yapısının kehanet kurumlarıyla, bu kitapların bağlantısını ortaya koyacak hiçbir kanıt ya da iz yok. Bütün o gizemli koruma tutkusu, ayrı ve özel bir kurul oluşturup buna özel bir statü tanıma kararı ve kitapları çok ender durumlarda yönetsel amaçlı kullanma geleneği, bütünüyle Cumhuriyet döneminde ortaya çıkmışa benziyor. O halde masalsı bir “pazarlık” uydurarak, Sibylline Kitapları’nı Tarquinius dönemine bağlama çabasının nedeni ne olabilir?</p>

  <p class="p6">Bu sorunun yanıtı büyük oranda, Roma’nın geçirdiği siyasal değişim sürecinin çok da rahat ve pürüzsüz olmamasında saklı. Tarquinius’un despotik yönetimi büyük nefret uyandırmıştı belki ama Roma toplumunda ani bir değişimi, hele Cumhuriyet gibi radikal bir yenilenmeyi hemen kabullenmeye hiç de istekli olmayan, direngen güçler vardı, işin ilginç ve kulağa ilk başta garip gelen yanı, bu direngen kesimler soylulardan ya da ticaret erbabı zenginlerden değil, toplumun en alt tabakalarından, halktan çıkıyordu.</p>

  <p class="p6">Görünüşe bakılırsa, efsanevi Romulus ve Numa’dan sonraki krallar, soylu sınıfı ve onların güdümündeki senatoyu devre dışı bırakıp, başlarına buyruk bir yönetim biçimini sürdürebilmek için toplumsal tabakalar arasında var olan sürtüşmelerden yararlanmışlar ve soylulardan nefret eden, çünkü onlar tarafından değersiz görülüp horlanan yoksul kesimleri, kendi “yedek güçleri” haline getirmişlerdi.</p>

  <p class="p6">Roma’da kurulan Cumhuriyet, esas olarak soylular sınıfının önayak olduğu bir siyasi değişimdi ve yine kulağa garip gelecek biçimde, yoksul kesimler Servius Tullius’tan beri krallığı destekliyor; ne denli despotik bir yönetim biçimi olursa olsun, soyluların bütünüyle söz sahibi olacakları yeni bir yönetim biçiminin karşısında eski kurumsal yapıdan yana tavır alıyorlardı. Bir başka deyişle, Tarquinius Superbus ülkeden kovulup, krallığın yerini yeni Cumhuriyet yönetimi aldığında, iç barışın sağlanması için kimi eski kurumların korunması ve bunlardan bazılarının reformlarla iyileştirilmesi gerekli görünüyordu.</p>

  <p class="p6">Roma’nın bu kritik geçiş evresinde Cumhuriyet’i örgütleyen soylular sınıfı, göz ardı edilemeyecek denli büyük bir kitle oluşturan yoksullara sempatik görünebilmek ve ayaklanmalarını önlemek için, eski dinsel yapıları kısmen korudu, kehanet ve ayin düzenini sürdürmeye çalıştı. Bu durumda, Tarquinius zamanında oluşturulan <span class="t11">duumviri sacrorum</span> adlı, iki soylu kâhin danışmandan oluşan kurul, her iki kesimi de mutlu edecek, yaşamasında yarar görülen unsurlardan biri olarak ortaya çıkıyordu: Hem soylular, yani patrici’ler, kendi aralarından seçilen üyelerce oluşturulmuş bu kurulun varlığından rahatsız olmayacaklar, hem de yoksul kesim, desteklediği krallık döneminden kalma, üstelik kehanetlerine saygı duyduğu bir dinsel yapıyı, kendine yakın görecekti.</p>

  <p class="p6">İşte tam bu noktada, aniden Sibylline Kitapları devreye girmiş ve sorumluluğu da, Tarquinius’tan kalma duumviri’ye bırakarak uzlaşmayı sağlamış gibi görünüyor. Gerçekten de, her iki kesimin de onayını almayı başaran bir çözüm bu: Eski kral döneminde ele geçirilmiş, çok önemli “kehanet kitapları”nın varlığı ve gücü duyurularak halka moral veriliyor ve bu kitapların, yine eski bir kurum olan duumvirin’in sorumluluğunda olduğu, başka kimsenin el süremeyeceği, ancak Senato kararıyla bunlara danışılabileceği söylenerek de, bu kehanet geleneğine bağlı yoksul halk tabakalarının yeni rejime yakınlaşması sağlanıyor. Diğer yandan, söz konusu kurulun üyelerinin soylular arasından seçiliyor olması, Cumhuriyet’in “lokomotif sınıfını” da hoşnut ederek, yumuşak bir geçiş sağlıyor.</p>

  <p class="p6">Bir şey çok belli ki, “Tarquinius’un Cumae Sibyl’ıyla pazarlık edip, gizemli kitapları satın aldığı” hikâyesini uydurarak duumviri’yi özel bir koruyuculukla görevlendirenler, pek “sıradan” insanlar değilmiş ve ne yaptıklarını, çok iyi biliyorlarmış.</p>

  <p class="p6">Bunun göstergelerine yalnızca kitapların ele geçirilişini meşrulaştıran bu hikâyede değil, Sibylline Kitapları aracılığıyla Roma’da yapılan kritik düzenlemelerde de rastlıyoruz: Cumhuriyet’in içinde yavaş ve sistemli adımlarla gücünü artırmaya çalışan bu deneyimli grup, zaman içinde üye sayısı on kişiye çıkarılıp <span class="t11">decemviri sacris faciundis</span><a id="a72"></a><a href="../Text/Notlar.html#a693"><span class="t14">{70}</span></a> adını alan kurul aracılığıyla, yalnızca dinsel değil, siyasi bir nüfuza da kavuşuyor. Bu operasyonun ayrıntılarını dikkatle izleyeceğiz; ama şimdi, hikâyenin Roma’ya en uzak görünen tarafına, Sibyl’a dönelim ve bu ilginç kültür aktarımının nasıl gerçekleştiğini biraz daha iyi anlamaya çalışalım.</p>

  <p class="p6">Sibyl geleneği, İÖ. Yedinci yüzyıl başlarına dek Frigya’da, altıncı yüzyıl ortalarına dek de Amphictyonic Konsey’in sağladığı olanaklar aracılığıyla Batı Anadolu ve Yunan kentlerinde güçlü bir konum elde etmeyi başarmıştı ve Ege kıyıları çevresinde belirlediği sınırları aşıp, Akdeniz’in kuzey ve güney kıyılarına (Delphi, Kartaca, Sicilya, Cumae) doğru yayılma eğilimindeydi. Ne var ki, Roma’da Tarquinius iktidarının son yıllarına girildiği sıralarda, onların da Yunan topraklarındaki nüfuzları azalmış; giderek siyasi bir güç unsuru olarak görüldüğü için kent devletleri arasındaki mücadelenin arenası haline gelen Konsey’in denetimi de yitirilmişti artık, işte tam bu “geri çekilme” evresi sırasında İtalya’daki temsilcilerden biri olan Cumae Sibyl’ı, Roma’nın sahip olduğu potansiyeli fark etmiş ve kendi kültüne yeni bir “tarla” bulmanın heyecanıyla, tam da genç Cumhuriyet’in kurumlaşma çalışmaları hızlandığı sırada, Sibylline Kitapları’nı bir iyi niyet gösterisi olarak Roma’da güvendiği, nüfuzlu birilerine teslim etmiş olabilirdi pekâlâ.</p>

  <p class="p6">Belki de Sybil geleneğiyle Roma arasındaki ilişki, biraz daha önceye, Tarquinius’un oğullarıyla birlikte Delphi’ye giden yeğen Brutus’un, mağarada Pythia ile yaptığı gizli görüşmeye dayanmaktaydı: Kralın tahtını yitireceğini, yeni yöneticinin de “annesini ilk öpen” olacağını söylemişti kâhin kadın. Bunun üzerine kendini yere atıp “Dünya Anne”yi, yani toprağı öpen Brutus, gerçekten de hem Tarquinius’u deviren hareketin liderlerinden biri olmuş, hem de Cumhuriyet’in kurucuları arasında yer alıp, “ilk konsül” olarak tarihe geçmişti.</p>

  <p class="p6">Hikâyedeki simgesel masalcılığı, yani şu “toprağı öperek kehaneti yerine getirme” faslını bir yana bırakalım; olayların akışından net bir biçimde şu sonuç çıkıyor: Krallığa son verip Cumhuriyet’i getirenlerden biri olan ve “konsül” yetkisiyle yeni rejimde yöneticiliği üstlenen bir devlet adamının, Delphi Sibyl’ıyla hiç de hafife alınamayacak bir bağlantısı vardı. Bu durumda, Cumae Sibyl’ıyla da yakın ilişkiler içinde olması ve kitapları onun aracılığıyla Roma’ya getirmesi oldukça akla yakın sayılabilirdi. Devrik kralın yeğeni olarak yeni yönetimde Tarquinius’u en iyi tanıyan kişi Brutus’tu ve Sibylline Kitapları’nın onun zamanında ülkeye getirildiğine dair hikâyenin de yine Brutus tarafından uydurulmuş olması yüksek bir olasılıktı.</p>

  <p class="p6">Sonraki yüzyıllarda Sibylline Kitapları aracılığıyla Ana Tanrıça kültünün yavaş ama sağlam adımlarla Roma topraklarında kendine yer bulmasını dikkatle gözden geçirirsek, bu gizemli kült ile gelişmekte olan Roma Cumhuriyeti’nin bazı üst düzey yetkilileri arasında sessiz ve gizli bir anlaşma yapılmış olma olasılığını yabana atamayız. Delphi Sibyl’ı, mağaradaki gizli konuşma sırasında belki de şuna benzer bir şeyler söylemişti Brutus’a:</p>

  <p class="p6">“Zorba kralı devirin, daha özgürlükçü bir rejim kurun. Biz de kendi kült ve geleneğimizi Roma’da yaşatalım ve karşılığında size hem yönetim işlerinde lojistik destek verelim, hem de elimizdeki Bilgelik Kitapları’nı armağan olarak sunalım!”</p>

  <p class="p6">İsa’dan önce altıncı yüzyılın sonunda, Sibyl geleneği tarafından başlangıcı belirsiz bir zamandan beri titizlikle korunmuş eski kayıtlar ve bilgiler toplamını içeren külliyat, başka bir deyişle “Kybele’nin gizemleri”, dönemin yükselmekte olan yeni gücü Roma’nın eline geçti böylece. Ancak büyük bir olasılıkla bu devir teslim işlemi, Cumae Sibyl’ının, elindeki paha biçilmez kitapları salt “jest olsun” diye Roma yöneticilerine hibe etmesi biçiminde gerçekleşmedi. Belki de gerçekten bir “pazarlık” vardı ortada ama bu, efsanelerde anlatıldığı gibi parayla değil, daha kalıcı ve etkili bir bedelle, “nüfuz”la ilgiliydi.</p>

  <p class="p6">Yine çok büyük bir olasılıkla, bu pazarlığı yöneten ve yönlendiren, sıradan bir aracılıktan da öte role sahip, bir “üçüncü taraf” daha vardı işin içinde: Cumhuriyet’in genç yöneticilerinin bazılarına, perde arkasından şu “lojistik desteği” verecek birileri, ilerleyen bölümlerde, bu zeki, bilge ve deneyimli strateji uzmanlarını, daha yakından tanıyacağız.</p>

  <p class="p6">Aynı günlerde Roma devleti, kararların seçimle iş başına gelen iki “konsül” tarafından ortak alındığı; senatonun işlevselliğinin arttığı ve toplumun ikincil sınıfı kabul edilen “pleb’lerin de zaman içinde en az devletin kurucusu olma iddiasındaki soylu patrici’ler kadar söz hakkı ve temsil gücü elde edeceği Cumhuriyet yönetimine doğru adım attı. Roma’nın en güvenli yeri olan Capitoline tepesinde büyük bir gizlilik içinde koruma altına alınan Sibylline Kitapları ise, sessiz sedasız, yeni rejimin gizemli ve etkili unsurlarından birine dönüşmeye başlıyordu artık.</p>

  <p class="p6">Yaklaşık yüz yıl kadar sonra, kitapların güvenliği ve yorumlanması için görevlendirilen iki gözetmenin sayısı, Cumhuriyet yönetimi tarafından yeni bir kararla on kişiye çıkarıldı: Oldukça seyrek aralıklarla danışılsa da, aldığı kararlarla Roma’da hem kültürel hem de siyasi bir değişimi başlatacak bu kurul, toplumdaki dengelerin bir yansıması olarak, beş patrici ve beş plebden oluşuyordu.</p>

  <p class="p6">&nbsp;</p>

  <h3 class="h30"><a id="ncx362"></a>Neyi Anlatır Bu Kitaplar?</h3>

  <p class="p6">Bunca önem verilmesine ve neredeyse devletin en gizli belgeleri arasında gösterilmesine karşın, Sibylline Kitapları’na Roma tarihi boyunca bir hayli seyrek danışıldığını görüyoruz. Roma, resmi devlet yönetimiyle dinsel yöneticiliğin birbirinden net sınırlarla ayrıldığı bir anlayışla yönetiliyordu ve hemen bütün eskiçağ toplumlarında gördüğümüz, hiyerarşinin tepesinde tapınak sisteminin yer alıp, Başrahip’in “hükümdar” yetkilerini taşıması ilkesi Cumhuriyet Roma’sında geçerli değildi. Devlet yönetiminin dinden bağımsız olduğu ve bugün anladığımız biçimde “laik” nitelikler taşıdığı söylenemezdi elbette; ama en azından, Cumhuriyet’le birlikte, dinsel ve siyasi otorite, kurumsal anlamda birbirinden ayrılmıştı.</p>

  <p class="p6">Halkın manevi yaşamıyla ilgili ayrıntılar ve ritüellerin yönetimi, yetki alanı sınırlandırılmış, Rex Sacrorum (Kurbanlar Kralı) adlı dinsel görevlinin sorumluluğu altındaydı. Evlerdeki bereket ve huzurun olduğu kadar, devletin varlığının da simgesi olarak görülen “kutsal ateş”in hiç sönmemesini sağlamakla görevli, Roma’nın en eski dinsel geleneklerinden birinin sürdürücüsü durumundaki Vesta Bakireleri; resmi takvim ve bayramları denetleyen piskoposlar ve bir tür kâhin diyebileceğimiz <span class="t11">Augur</span>’lar ile birlikte, Rex Sacrorum da süreç içinde, bütün dinsel etkinliklerin yöneticisi olan <span class="t11">Pontifex Maximus’a</span> bağlandılar. Altında yer alan bu kalabalık ve heterojen din adamları grubuna karşın <span class="t11">Pontifex Maximus</span> da yalnızca inanç sistemlerinin yönetimi işlevlerini yerine getiren, “tanrıların iyi niyetinin devamını” (Pax Deorum) sağlamaktan sorumlu bir devlet görevlisiydi.<a id="a73"></a><a href="../Text/Notlar.html#a694"><span class="t13">{71}</span></a></p>

  <p class="p6">İlginç olan nokta, bütün bu karmaşık yapı içinde, Cumhuriyet döneminden itibaren devletin “resmi belgeleri” haline gelen Sibylline Kitapları ve onların güvenliğinden sorumlu kurulun, neredeyse bu yapıdan bağımsız, deyiş yerindeyse “özerk” bir konuma sahip olmasıydı. Bu kitaplara, ancak diğer resmi dinsel görevlilerin ya da kâhinlerin çözemediği durumlarda ve yanıt getiremediği sorularda, nadiren danışılıyordu. Ama uzun yıllar boyunca kitaplara başvurulmasa ve senatodan herhangi bir yorumlama talebi gelmese bile, kurul üyeleri varlıklarını ve saygın konumlarını korudukları gibi, kendi aralarındaki düzenli toplantıları da aksatmadan sürdürüyorlardı.</p>

  <p class="p6">Elimizdeki kayıtlara bakılırsa, devlet yöneticileri Sibylline Kitaplarına ilk kez, koruma altına alınmalarından muhtemelen on ya da on beş yıl kadar sonra, İÖ. 496 yılında başvurma gereği duymuştu. Bu tarihte Roma, bir yandan Regillus Gölü çevresinde Latinlere karşı yıpratıcı bir savaşı yaşarken, bir yandan da iklimin bir azizliği sonucu uzun süreli bir kuraklıkla yüz yüze gelmişti ve yeterli ürün alınamadığı takdirde ciddi bir kıtlık tehlikesi ülkeyi zor durumda bırakabilirdi. Üstelik yeni çıkarılan bir yasa ve onun getirdiği uygulamalar nedeniyle hallerinden hoşnutsuz olan pleb’lerin pasif başkaldırıları da iç istikrarı tehdit ediyordu. Büyük toprak sahiplerinin baskısıyla çıkarılan ve <span class="t11">Nexum</span> adıyla bilinen bu yasa, borçlarını ödeyemeyenlerin, hesap kapanana dek alacaklının yanında karşılıksız olarak çalışmasını gerektiriyordu. Ekonomik sıkıntı içinde bulunan pleb’leri bir tür kısır döngü içine iten bu uygulama, asla bütünüyle ödeyemedikleri borçları yüzünden neredeyse köle statüsüne düşen ve şikâyetleri dikkate alınmayan insanları ayaklanma aşamasına getirdi. Savaş nedeniyle fazla askere gerek duyan ve bu ihtiyacı küskün pleb’lerden karşılayamayan Cumhuriyet kurmayları için tehlikeli bir durumdu bu.</p>

  <p class="p6">Konsüller tarafından savaş süresince başkomutan ve tek yetkili yönetici (<span class="t11">dictator</span>) olarak atanan Aulus Postimius, bu çetrefil durumun içinden çıkabilmek için Sibylline Kitapları’na başvurulmasını istedi ve bütün o gerekli gizlilik içinde kitaplar dikkatle incelendi. Yorumculara göre, asıl büyük tehlike savaş ya da iç kargaşa değil, kıtlıktı ve bunun önüne geçmenin tek yolu da, Yunan tarım ve bereket tanrıçası Demeter’in kültünü hemen Roma’da yerleşik hale getirmekti! Bu yorumun ardından Postimius, savaştan sonra Ceres için (<span class="t11">Demeter’in Roma’daki adı</span>) bir tapınak kompleksi oluşturma sözü verdi.<a id="a74"></a><a href="../Text/Notlar.html#a697"><span class="t13">{72}</span></a></p>

  <p class="p6">Eğer Halikarnaslı Dionysius’un yazdıklarına<a id="a75"></a><a href="../Text/Notlar.html#a698"><span class="t13">{73}</span></a> bakarsak, bu kararın ardından bütün sorunlar hızla çözülmüşe benziyor. Roma, Latinlere karşı verdiği savaşı kazandı ve özel durum sona erince Postimius görevi yeniden yetkili konsül Spurius Cassius’a bıraktı. Sibylline Kitapları’nca tavsiye edildiği söylenen tapınak yapımını gerçekleştirmek de, yine Cassius’a kalmıştı: Aventinum tepesinin eteklerinde, İÖ. 493 yılında, Demeter kültünün yerelleştirilmiş biçimiyle Ceres, Liber ve Libera için görkemli bir tapınak kompleksi yaptırdı Cassius ve bu tapınımı Roma’da resmileştirdi. Bu gelişmenin hemen öncesinde, Roma’yı tehdit eden kuraklığın ve kıtlık tehlikesinin de ortadan kalktığını belirtiyor kaynaklar.</p>

  <p class="p6">Diğer yandan, direnişe geçen ve Aventinum tepesinin eteklerine çekilen pleb’lerin talepleri de büyük ölçüde yerine getirildi ve bir <span class="t11">pleb</span> meclisi kurularak onlara da yönetimde söz sahibi olma şansı verildi. Böylelikle iç barış yeniden sağlanırken, Ceres-Liber-Libera kültü için yaptırılan tapınak kompleksi de, bir pleb tapınım merkezi haline geliyordu.<a id="a76"></a><a href="../Text/Notlar.html#a701"><span class="t13">{74}</span></a></p>

  <p class="p6">Yine Roma resmi kayıtlarına göre Sibylline Kitapları’na ikinci başvuru, bu olaydan altmış yıl kadar sonra, büyük bir salgın hastalık Roma halkını ciddi biçimde kırmaya başladığında yaşandı. Uzmanların kitaplara danıştıktan sonraki yorumlarına göre, hastalığı yenmek ve halkın sağlığının yerine gelmesini sağlamak için, <span class="t11">Apollon Medicus</span> (Şifacı Apollon) adına bir tapınak inşa etmek ve kültü Roma’da etkin kılmak gerekiyordu.<a id="a77"></a><a href="../Text/Notlar.html#a702"><span class="t13">{75}</span></a> İsa’dan önce 433-431 yılları arasında, bu karara uyularak tapınak inşa edildi. Ünlü tarihçi Livius, “Devletin başında bulunan iki kişi [konsüller], bu salgın musibetini halktan uzaklaştırmak ve tanrıların öfkesini yatıştırmak için <span class="t11">Kitapların</span> önderliğinde birçok şey yaptılar,” diyor.<a id="a78"></a><a href="../Text/Notlar.html#a704"><span class="t13">{76}</span></a></p>

  <p class="p6">İzleyen dönemler içinde de, yine oldukça seyrek aralıklarla ve ancak ülkenin bütününü ciddi biçimde etkileyebileceği düşünülen ciddi sorunlar karşısında Sibylline Kitapları’na başvurulduğuna ve yorumcuların (<span class="t11">decemviri</span>) açıklama ve değerlendirmelerine uyulup, tavsiyelerinin yerine getirildiğine tanık oluyoruz. Çoğunlukla, önceki örneklerde görüldüğü gibi bir savaş ya da kıtlık, salgın hastalık tehlikesi benzeri durumlarda ortaya çıkıyor bu başvuru gerekliliği: Hemen her durumda da, yorumcuların getirdiği çözüm önerisinin, Roma manevi yaşamına yeni bir “yabancı” kültün ya da tapınımın aktarılması olduğunu görüyoruz. Hatta belli bir döneme kadar, Sibylline Kitapları’nı yorumlayan kurulun, bu özel görev sırasında, varlığını halen sürdürmekte olan Sibyl’lara da danıştığını düşünmemize yol açacak göstergeler var: Tıpkı, İÖ. 210 sonrasında, Kartaca’yla girilen amansız savaştan kayıpsız çıkmak için neler yapılması gerektiği tartışıldığında, Delphi Sibyl’ının (Pythia), Kybele kültünün ve kutsal objesinin ülkeye getirilmesini salık verdiği olaydaki gibi. Kimi tarihçiler bu kararın Sibylline kurulunca verildiğini söylerken, kimileri de bu kurulun üyelerinin, kitaptaki bilgileri yorumlatmak ve tavsiye almak için Delphi’deki Sibyl’a gittiklerini vurguluyorlar.</p>

  <p class="p6">Her durumda, yine bir “ulusal kriz” ortamı ve buna çare olarak devreye sokulan, “yabancı kültü Roma’ya taşıma” formülüyle karşılaşıyoruz. Zaten bu, Sibyl adını etkin bir kâhin olarak son kez duyduğumuz olaylardan biri. Kybele kültü “<span class="t11">Magna Mater</span>” adıyla Roma’ya getirildikten ve tapınak sistemi kurulduktan sonra, mağaralarda yaşayan bu gizemli bilge kadınların adları da tarih kitaplarından ve anlatılardan yok olmaya başlıyor. Bunun olası nedenlerinden biri, yok olma tehlikesi altındaki “Büyük Anne” kültürünün artık güvenli biçimde Roma topraklarında resmileşmesi ve Sibyl’dan beklenebilecek görevleri, Kybele’nin baş rahibelerinin üstlenmesi olabilir. Bir anlamda, misyonun kritik aşaması tamamlanmış ve tanrıça kültü, yükselen yeni büyük gücün, Roma’nın topraklarında kurumsallaşmıştır. Ama bu durum, resmi belge niteliği taşıyan ve büyük güvenlik önlemleri altında Capitoline’de korunan Sibylline Kitapları’nın önemini ve değerini hiçbir biçimde azaltmayacaktır elbette. Devlet, ilginç ve dikkate değer bir özerklik tanıdığı ve saygınlık bahşettiği on kişilik Sibylline yorumlama kuruluna, gerek duydukça başvurmaya ve bu gizemli belgeleri büyük bir kıskançlıkla gizli tutup saklamaya devam edecektir.</p>

  <p class="p6">İngiliz tarihçi John North, Roma’da “kehanet” olgusuna yaklaşımın, hiç değilse bilinen tarih dönemlerinde, diğer kültürlerdekinden farklı bir nitelik sergilediğine dikkat çekiyor. Çoğunlukla “bireysel” bir etkinlik olarak ortaya çıkan ve “kâhin” niteliği taşıdığına inanılan insanların, yeteneklerini kullanarak “esinlenme” yoluyla var olan duruma ya da geleceğe ilişkin ilahi yargıları anlama yolu olarak tanımlayabileceğimiz kehanet, Roma’da bu “bireye özgü” konumundan sıyrılıyor North’a göre. Roma geleneği, bir tek kişinin esin yoluyla çözüme erişmesi biçimindeki yorumlama sisteminin karşısına bilgi ve donanımı yerleştirerek, “kolektif yorum” anlayışını geliştiriyor.<a id="a79"></a><a href="../Text/Notlar.html#a706"><span class="t13">{77}</span></a> Yani, Sibylline Kitapları söz konusu olduğunda, bunlarda yazılı olanları anlayıp değerlendirebilecek donanıma sahip çok özel görevlilerin, hep birlikte, birbirlerine danışarak geliştirdiği yorumları ve aldığı kararları görüyoruz, ilahi güçle esin aracılığıyla bire bir kurulan ilişkiyi değil, bilgi ve aklın devreye sokulmasıyla kritik metinlerin bir grup insan tarafından yorumlanması üzerine kurulu görece “rasyonel” bir yöntemi izliyoruz burada.</p>

  <p class="p6">Kural olarak, Sibylline Kitapları’na başvurulma süreci, aşağı yukarı şöyle bir seyir izliyor: Yönetimin tepesindeki iki konsülden herhangi biri, ciddi bir sorunla karşılaşıp buna çözüm bulamadığını düşündüğünde, konuyu Senato’ya getiriyor. Ardından, Senato eğer gerekli olduğuna inanırsa, dosyayı olduğu gibi decemviri olarak bilinen, Sibylline kuruluna yolluyor. Kurul üyeleri, gelen talebi inceledikten sonra özel ve gizli bir oturum yaparak kitapları açıyor ve sayfalar arasında bir yanıt bulmaya uğraşıyorlar.</p>

  <p class="p6">Bu uzun arama ve tartışma sürecinin sonunda, kitapta bulunan ve “durumla ilgili” olduğu düşünülen pasajlar üzerinde bir süre çalışılıyor ve üzerinde anlaşmaya varılan yorum, kurul tarafından Senato’ya yollanıyor. (Dikkat çekici nokta, Senato’ya kitaplardaki “ilgili pasajın” değil, yalnızca bu pasaj üzerinde çalışan kurulca oluşturulmuş “yorumun” yollanması. Her ne olursa olsun, kitaplardaki orijinal metinleri, kurul dışında birinin görmesi yasak.) Senato da, “kitaplardan gelen yanıtı” inceledikten sonra, ne yapılması gerektiğine karar veriyor.</p>

  <p class="p6">Bu noktada, ilgili ve meraklı okurun aklına şu soru takılabilir: “Görünüşe bakılırsa Cumhuriyet dönemi boyunca Sibylline Kitapları’na yapılan neredeyse her başvuru sonrasında, karşılaşılan sorunun çözümü olarak ya yeni bir tapınak kültünün Roma’da resmileştirilmesi ya da yeni bir ritüel veya festivalin düzenlenmesi kararı çıkmış. Peki, bu kitaplarda gerçekten ne yazıyordu da, yorumlamakla görevli kurul üyeleri, çözüm niyetine bu basit, dinsel direktifleri getiriyordu? Eğer çözüm yalnızca herhangi bir tapınım ya da ritüelse, bu kararı Roma’nın diğer resmi kâhinleri ya da rahipleri veremezler miydi? Sibylline Kitapları’nın ne özelliği ve üstünlüğü vardı?”</p>

  <p class="p6">Son derece yerinde bir soru. Gerçekten de, bazı Roma tarihçilerinin ya da politikacılarının da zaman zaman şikâyet edercesine belirttikleri gibi, Sibylline Kitapları neredeyse yalnızca “yabancı kültlerin Roma’ya taşınması” gibi bir işlevi yerine getirmek üzere kullanılmış gibi görünüyor. “Binlerce yıllık bilgeliğin birikimi” olarak sunulan kitapların, senatonun çözemediği sorunlar karşısında getirdiği tapınak yapma, ritüel düzenleme gibi çözüm reçetelerinin, hangi “bilgelik”ten çıkıp geldiğini merak ediyorsunuz ister istemez. Yani o kitaplarda, var olan soruna bire bir karşılık gelecek hangi satırlar bulunuyordu ve sorunu çözmek için önerilen yeni tapınak yapımı gerekliliği “nasıl cümlelerle” ifade ediliyordu diye düşünmekten kendinizi alamıyorsunuz: Hele kitapların bunca titiz bir güvenlik çemberi içinde, böylesi bir gizlilikle korunup, son derece seyrek ve kritik durumlarda başvurulmak üzere saklandığını göz önüne alınca.</p>

  <p class="p6">Sibylline Kitapları’nın orijinal içeriğiyle ilgili hemen hiçbir şey bilmediğimizden, çünkü bütün koleksiyonun son olarak İÖ. 83’teki yangında tümüyle yok olduğunun sanıldığından söz etmiştik. Aslında biraz eksik bir ifadeydi bu: Sibylline Kitapları’nın yalnızca içeriğiyle değil, biçemiyle ilgili de hiçbir bilgimiz yok. Çoğunlukla, sonraki yüzyıllarda defalarca yeniden üretilmiş “sahte” kopyalar olduklarını bildiğimiz “Pseudo-Sibylline” denen el yazmalarından yola çıkarak, birtakım tahminler yürütmeye çalışıyor bazı araştırmacılar. Sözgelimi, orijinallerin de tıpkı sahteleri gibi Yunanca ile kaleme alındıkları; manzum eserler oldukları; altılı hece ölçüsüyle yazılmış sekizer dizelik bölümlerden meydana geldikleri; bazen dizelerin ilk sözcüklerinin ilk harfleri üzerine kurulu birer “akrostiş” içerdikleri gibi varsayımlar üretiliyor. Ancak bunların hiçbirinin fazla anlamı yok. Yazıldığı dil dâhil, Sibylline Kitapları’nın gerçekte neye benzediğine ilişkin en küçük bir somut veriye bile sahip değiliz.</p>

  <p class="p6">Eğer imparatorluk sonrası dönemde, özellikle de Hristiyanlık yüzyılında kaleme alınmış, dinsel propaganda amacı taşıdığı konusunda uzmanların hiçbir kuşkusu bulunmayan sahte kitapları referans almaktan ve içerik-biçim modelini bunlardan yola çıkarak kurmaya çalışmaktan vazgeçersek, belki daha elle tutulur bir yerlere varmayı başarabiliriz. En azından, daha inandırıcı ve daha makul birtakım tahminler yürütmek mümkün olabilir. Ama bunun için, öncelikle Batılı düşünce dünyasını ipotek altına almış iki büyük önyargıdan sıyrılmak gerekecek: Judeo-Hıristiyan dünya görüşünün doğrulanması kaygısı ve Yunan düşüncesinin her felsefe ve inanç sisteminin kökünde aranması alışkanlığı.</p>

  <p class="p6">Sibylline Kitapları’nın, çok daha karmaşık, çok daha heterojen ve farklı disiplinlere ilişkin bilgi parçacıklarını derleyen, “ansiklopedi” türü belgeler olduklarını düşünmek, bunların çok geç tarihlerde çıkarılan sahte kopyalardaki gibi yalnızca “şiirsel kehanetleri” içerdiğine inanmaktan çok daha mantıklı. Büyük olasılıkla, Avrupa’nın birçok yerinde “cadı” olarak adlandırılan bilge kadınların sürekli ellerinin altında bir başvuru kaynağı olarak bulundurdukları ve kendi katkılarıyla zenginleştirdikleri “Gölgeler Kitabı” (Book of Shadows) benzeri bir “bilgi külliyatı”ydı Sibylline Kitapları; bu geleneğin atası ya da en eski örneğiydi belki de. Her bir cildinde, belli ana başlıklar altında toplanmış, farklı türdeki kayıt ve bilgileri içeren, belki biraz şu popüler “Old Farmer’s Almanac” havasında<a id="a80"></a><a href="../Text/Notlar.html#a709"><span class="t13">{78}</span></a>, yoğun içerikli ve içinden gerekli bilgiyi ayıklayıp süzmenin ustalık gerektirdiği, komple bir kaynak. Çok kabaca bir tahminle, kitaplarda yer almasını bekleyebileceğimiz bilgileri şu başlıklardaki gibi düşünebiliriz:</p>

  <p class="p6"><span class="t11">- Gökyüzü kayıtları ve yıldız bilgisi:</span> Tıpkı yetkin örneklerine Mezopotamya’da, MUL.APİN adı verilen tabletlerde rastlandığı gibi, gök cisimlerinin ve takımyıldızların adlarını, bulundukları bölgeleri, hareketlerini, mevsimlere göre konumlarını, şafak yükselişleri ve batışlarını tablolar halinde sunan, bir tür astronomi rehberi.</p>

  <p class="p6"><span class="t11">- Günlükler</span>: Yine Mezopotamya’da ve Mısır’da olduğu gibi, belli tarihlerde gök cisimlerinin izlediği sıradışı konumları, kuyrukluyıldız geçişlerini, meteor yağmurlarını ve dikkate değer göksel olayları günce düzeninde sıralayan bir döküm. Asur’da, Nineve rahiplerinin tuttuğu kayıtlarda bir örneğini gördüğümüz gibi, bu göksel hareketlerle yeryüzündeki gelişmeler arasında bağ kurmaya çalışan ve tutulmalar, Ay’ın fazları ya da yıldızların meridyen geçişlerine bağlanmış, “kehanet” izlenimi veren yorumlar da bu dökümde yer alabilir.<a id="a81"></a><a href="../Text/Notlar.html#a711"><span class="t13">{79}</span></a></p>

  <p class="p6">- <span class="t11">Tarımsal bilgiler</span>: Hesiod’un “<span class="t11">İşler ve Günler</span>” adlı yapıtında olduğu gibi, mevsim dönümlerini, ekim ve hasat zamanlarını, değişik tohumların ve fidelerin yetiştirilme koşullarını içeren, takvime işaretlenmiş ayrıntılar.</p>

  <p class="p6">- <span class="t11">Yeryüzü ve atmosfer hareketleri:</span> Deprem, volkanik patlama ya da büyük çaplı fırtına ve seller gibi, görece seyrek yaşanan ancak ortaya çıktığında yaşamı derinden etkileyen doğal afetlerin kayıtları.</p>

  <p class="p6">- <span class="t11">Botanik rehberi</span>: Çeşitli bitkilerin kök ve yapraklarının özellikleri, tedavide ya da beslenmede kullanılış biçimleri ve amaçlarını, bulunabilecekleri yerleri listeleyen; Avrupa’da “cadı” suçlamasına uğramış çoğu “şifacı” (healer) kadının sürekli elinin altında bulundurduğu türden bir bitkisel reçete koleksiyonu.</p>

  <p class="p6"><span class="t11">- Dua ve ritüel ayrıntıları</span>: Bereket, verimlilik ve sağlık için tanrıçaya yakarıları ve düzenlenmesi gereken ayinlerin biçimsel özelliklerini, söylenecek sözleri listeleyen, sınıflanmış bir döküm.</p>

  <p class="p6"><span class="t11">- Maden ve taşlar:</span> Çeşitli taş, kaya ve madenlerin niteliklerini, işlenme ve kullanılma biçimlerini, hangi gök cisimleri ve hangi ilahi güçlerle özdeşleştirildiğini anlatan; bunların kimi dua ve ayinlerde nasıl işlev göreceğinden söz eden metinler.</p>

  <p class="p6"><span class="t11">- Tarih ve mitoloji:</span> Yeryüzünde insan uygarlığının ortaya çıkış ve gelişme süreciyle ilgili, kuşaktan kuşağa aktarılan bilgi ve kayıtları; tarihte gerçekleşmiş olduğu düşünülen olaylara, kişilere ve ilahi güçlere ilişkin “mit” izlenimi veren hikâyeler ve belki bunlara eşlik eden bir kozmoloji ve kozmogoni anlayışının temel ilkeleri. (Belki de “manzume” niteliği taşıyabilecek tek bölüm.)</p>

  <p class="p6">Genel hatlarıyla içeriğini tahmin etmeye çalıştığımız bu “bilgelik kitabı” modeli, bir düş ürünü falan değil. Hindistan’dan Mezopotamya ve Mısır’a; Anadolu’dan Batı Avrupa ve Britanya’ya dek, bu tür bilgileri ilkin sözlü gelenekle, sonraları birtakım işaret ve simgelerden oluşan kayıtlarla ve nihayet son aşamada da yazıyla bir araya getirerek kuşaktan kuşağa iletmiş, oldukça yaygın bir “bilge kadın” ekolüne, tarihin neredeyse her döneminde rastlıyoruz. Çok büyük bir olasılıkla, bugün “<span class="t11">Wicca</span>” adıyla bilinen inanç ve dünya görüşünün temsilcileri tarafından “olmazsa olmaz” bir unsur olarak görülen ve düzenli olarak tutulmuş bu tür kayıtlardan oluşan “Gölgeler Kitabı”, kadim Sibyl geleneğinin güncel bir uzantısından başka bir şey değil. Ama bundan çok daha dikkat çekici olan nokta, aynı geleneğin, günümüzden yaklaşık iki bin beş yüz yıl önce, hem felsefi hem de siyasi anlamda dünyanın çehresini ciddi biçimde değiştirecek düşünürleri yetiştirmesi. Bir sonraki bölümde, etkileri günümüze dek ulaşan ünlü bir Yunan düşünce adamının, Sibyl birikimini yeni doruklara ulaştırarak Roma’ya nasıl taşıdığını göreceğiz.</p>
</body>
</html>
