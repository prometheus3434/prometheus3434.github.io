<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>3. Son Söz: “Sırlar ve Kitaplar”</title>
</head>

<body>
  <h2 class="h20"><a id="a553"></a>3. Son Söz: “Sırlar ve Kitaplar”</h2>

  <p class="p6">On dokuzuncu yüzyıl başlarından itibaren aristokrasinin feodal ilişkilerine ve basit tarım ekonomisine dayalı feodalitenin yerini, lokomotifi endüstri, vagonları da ticaret olan kapitalizm aldı. Yirminci yüzyılın burjuva cumhuriyetleri ve parlamenter demokrasilerin kesin egemenliği altındaki dünyasında, o trenin makinist koltuğunda “finans-kapital” oturuyordu artık. Yani sermayenin büyük ellerde toplanmasıyla endüstriden ticarete, tüm ekonomik yaşamı avuçları içinde tutmaya başlayan “banka sermayesi”. Dönem, çokuluslu şirketler dönemiydi ve son derece ironik biçimde, binlerce yıl boyunca başta Fraternis olmak üzere çeşitli gruplar tarafından tarafından savunulan “enternasyonalist bütünleşme” idealini, burjuvazinin kaymak tabakası kendi arasında çoktan yaşama geçirmişti. “Küreselleşmesi” istenen dünya ekonomisi ve ticaretine, dev şirket gruplarını avuçlarını içinde tutan “finans-kapital oligarşisi” hükmedecek; yeryüzünde “Paranın Lord’ları” tarafından denetlenmeyen tek bir kaynak kalmayana dek “kenetlenme ve bütünleşme” operasyonu sürdürülecekti.</p>

  <p class="p6">“Yeni Dünya Düzeni” denen modern mitos buydu işte: Finans-kapitali kontrol eden birkaç bin aile; onlar hesabına çalışarak kendine yüksek yaşam standartları kurabilen birkaç milyon “beyaz yakalı” ve bu azınlık tarafından nasıl yaşayacağı, neler düşüneceği, nasıl eğleneceği, yaşamını nasıl sürdüreceği kararlaştırılan altı buçuk milyara yakın “diğer dünyalılar”.</p>

  <p class="p6">Marksizm, on dokuzuncu yüzyılda Aydınlanma ideallerinin ihanete uğramasına bir tepki olarak doğdu ve iktidarı eline geçirip toplumsal gelişimin frenine basan burjuvazinin karşısına, devrimleri sonuna dek götürme görevini “işçi sınıfı”na bir misyon olarak yükleyen kapsamlı bir ideolojiyle dikildi. Kapitalizmin tekelleşme eğilimlerinin işleri bugünkü noktaya getireceğini Karl Marx daha 1860’larda sezmişti. 1912’de Rudolf Hilferding, finans-kapital olgusunu saptayıp adını koydu, Lenin’se 1917’deki ünlü yapıtında, dönüşümün ayrıntılı bir analizini çıkararak, “Emperyalizm”in niteliğini deşifre etti. Ancak buna karşın, yaşanan dönüşümün bugünkü dramatik “Yeni Dünya Düzeni” denen tiranlığa dönüşmesinin önü kesilemedi. Sosyalizmin 1990’dan itibaren ideolojik anlamda değil, ama “reel bir dünya sistemi” olarak çökmesi, bugünün “Küresel Elit”inin, yani Çokuluslu Şirketler İmparatorluğu’nu yöneten Finans Caesar’larının işlerini bir hayli kolaylaştıracaktı.</p>

  <p class="p6">Bir diğer ironik nokta da, okyanusun ötesinde ütopik bir “Yeni Roma” modeli olarak dünyanın ilk eşitlikçi, özgürlükçü ve paylaşımcı toplumuna ev sahipliği yapması tasarlanan Amerika’nın, on dokuzuncu yüzyılın başlarından itibaren bu finans-kapital oligarşisinin “karargâhı” haline getirilmesiydi. Gerçekten de merkezinde ABD’nin olduğu bir “Yeni Roma” yaratılmıştı ama bu, ne bir prototip olarak geliştirilip ileri götürülmesi düşünülen o “ideal cumhuriyet”ti ne de 1770’lerde devrimin liderliğini üstlenen Franklin, Jefferson, Washington, Revere gibi liderlerin tasarladığı “Masonik Devlet”. Büyü tersine dönmüş, açgözlü ve saldırgan Roma imparatorluğu, tarihin derinliklerinden çıkagelmiş ve modern dünyanın güçleriyle donatılmıştı.</p>

  <p class="p6">Peki, baştan beri sıkça yinelediğimiz soruya gelelim: Eğer Fraternis geleneği ortadan kaldırıldıysa ve onun son halkası olarak gördüğümüz Mason örgütleri, modern kapitalizmin finans-kapital oligarşisi tarafından asimile edildiyse, bir zamanlar Sibyl’lar, Pythagoras, Roma cumhuriyetçileri, Cathar’lar ve ardıllarınca bunca önemsenen, titizlikle saklanan, “güç getiren bilgi” olarak görülen ünlü kitaplara ne oldu? Orijinaller hâlâ varlığını koruyor mu? Eğer bir yerlerde bu kitaplar “güvence altına” alınmışsa, şimdi kimler onları avuçları içinde tutuyor? Son olarak, en önemlisi, bu kitabın içinde neler yazılı?</p>

  <p class="p6">Daha önce de belirttiğim gibi, elimizde bunlara yanıt vermemizi sağlayacak hiçbir somut veri yok. Ama kitap boyunca iz sürerken rastladığımız çeşitli işaretler, büyük oranda sezgi ve fikir yürütmeye dayalı sonuçlar çıkarmamıza yardımcı olabilir. Her şeyden önce, bu kitapların bir zamanlar gerçekten var olduğuna dair hiçbir kuşku yok. İç savaşa dek, Roma’da Capitoline’de saklandıklarını da kesin olarak biliyoruz. Daha önce değindiğim gibi, Fraternis ritüellerine temel oluşturan “sırrı yitirme ve yeniden bulma” teması, büyük olasılıkla kitapların yok olmadığını ve az sayıdaki inanmış mürit tarafından titizlikle korunduğunu gösteriyor. Eğer Montsegur katliamından kaçırılıp kurtarılan “değerli hazine”, tahmin ettiğimiz gibi bu kitaplarsa ve Cathar bilgeleri, onları korumak için Tapınakçılarla işbirliği yaptıysa, Sibylline Kitapları (ya da adı her neyse) bu belgeler, doğrudan doğruya Masonlara aktarılmış demektir.</p>

  <p class="p6">Peki, son iki yüz yıl içinde Mason locaları “ehlileştirilip” sisteme entegre hale getirildiyse, ellerindeki bu değerli belgeler ne oldu? İki olasılık var: Ya hâlâ en üst düzey Mason liderler tarafından “gerektiği zaman kullanılmak üzere” bir yerlerde saklanmaya devam ediyor ya da daha kötü bir olasılıkla, Tapınakçılar Yeni Dünya’ya gizli gemi seferlerini yaparken “Masonik ütopyanın merkezi” olarak tasarlanmış ve Amerika’da bir yerlere saklanıp güvence altına alınmış bu kitaplar, çoktan “Yeni Dünya Düzeni”nin lordlarının eline geçmiş durumda. Eğer durum buysa, söz konusu kitapların gün ışığına çıkmasından umudumuzu bütünüyle kesebiliriz.</p>

  <p class="p6">İçlerinde neler yazıyordu? Daha önceki bölümlerde bu konuya ayrıntılarıyla değinmiş ve emsallerden yola çıkarak bu belgelerin büyük bir olasılıkla, dünyanın ve insanlığın tarihiyle ilgili bilinen en eski kayıtları içeren, ansiklopedik bir “zaman kapsülü” olabileceğini belirtmiştim. Okurlarım, söz konusu kayıtlar içinde “Marduk’la ilgili bir bilginin” olup olmadığını soracaklardır: Eğer tıpkı “sahte kitaplarda” rastladığımız gibi, Tufan ve Phaethon gibi arkaik deneyimlerin ayrıntıları ve gök cisimlerinin hareket düzenleri anlatılıyorsa, yanıt “evet”. Ancak büyük olasılıkla Marduk, böylesi geniş kapsamlı bir kaynakta aktarılması beklenecek çok sayıda önemli bilginin içinde, ancak “buzdağının suyun üzerindeki” bölümü olabilir diye düşünüyorum. Uygarlığın başlangıcı ve insanlığın geçmişiyle ilgili Marduk’tan çok daha önemli, sarsıcı ve aydınlatıcı, sayfalarca kayıt ve bilgi içeriyorlardı belki de.</p>

  <p class="p6">Şu an bizim için daha “yaşamsal” görünen konu, bizim dünyaya, yaşama ve evrene nasıl baktığımız. Sibylline Kitapları sonsuza dek yok olmuş ya da “kötü amaçlı” ellere geçmiş; binlerce yıl yaşayan Fraternis geleneği, on sekizinci yüzyıldan itibaren kapitalizmin, güç simsarlarının ve gericilerin ellerinde yok edilmiş olabilir. Ancak yeniden yazılmayacak hiçbir kitap, yeniden derlenmeyecek hiçbir “gizli bilgi” ve (daha önce neler yaşanmış, iyimser düşler nasıl buzlu sularda boğulup yok edilmiş olursa olsun) yeniden yaşama geçirilmeyecek hiçbir ideal olamaz.</p>

  <p class="p6">Ayaklarımız yeryüzüne basıyor, gözlerimiz gökyüzünü tarıyor ve bilginin değerini biliyorsak; eh, içimizde “vicdan” denen olgunun kıpırdanışını da hissediyorsak, hiçbir trajik olay, “umudun tükenişi” anlamına gelemez zaten. Sibylline Kitapları (ya da adı her neyse) insanlık tarihi boyunca kim bilir kaç kez yeniden derlenip bir araya getirildi; kaç kez yeni kayıtlar ve deneyimlerin eklenmesiyle zenginleştirildi ve kaç kez küllerinden yeniden doğdu. Bunu yirmi birinci yüzyıl insanlarının da bir kez daha yapmaması için hiçbir neden yok; bilgi, eninde sonunda ulaşılabilecek bir yerlerde bizi hep bekliyor olacak çünkü. Bu gezegeni “evimiz” bilip seviyorsak, yaşama ve doğanın kendini yeniden üretme gücüne hayranlıkla bakıyorsak, evrene baktıkça içimizde garip bir heyecan ve ürperti hissediyorsak, “Dünya Anne” hâlâ yanımızda, bizimle demektir ve o ideal, asla yok olmayacaktır.</p>

  <p class="p6">&nbsp;</p>
</body>
</html>
