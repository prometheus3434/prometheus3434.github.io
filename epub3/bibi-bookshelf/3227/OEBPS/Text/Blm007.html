<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>1. Akıntıya Karşı</title>
</head>

<body>
  <h2 class="h21">1. Akıntıya Karşı</h2>

  <p class="p6">Devletlere, hanedanlara ya da rejimlere, tarihsel sürecin gelişimini dikkate alarak yapacağınız analizlere dayanarak, üç aşağı beş yukarı ömür biçebilirsiniz. Ama “idealler” söz konusu olduğunda bunu yapmak oldukça güçtür; hele o ideallerin gerçekleşme yolunda olduğunu gösterecek işaretler henüz ufukta bile belirmediyse. Bu anlamda, Roma Cumhuriyeti’nin kuruluşundan itibaren izlediği seyre bakarak, İÖ. İkinci yüzyıl sonlarında “rejimin” çökme noktasına varacağını görmek için çok donanımlı bir politik analist olmaya gerek yoktu; ikinci yüzyıl ortalarından itibaren de çoğu Romalı tarihçi ve politikacı bu yöndeki kaygılarını dile getirmişti zaten: Cumhuriyet, can çekişiyordu.</p>

  <p class="p6">Ama bu durum yalnızca bir politik yapılanma ve askeri-bürokratik yönetim mekanizması için söz konusuydu; idealler için değil. Cumhuriyet, baştan beri gördüğümüz gibi, onun kuruluşunda en etkili rollerden birini üstlenen, güçlü ve deneyimli bir idealist grubu için, varılacak bir “nihai amaç” ya da sonsuza dek korunacak mutlak ve durağan bir kazanım değil, hedefe giden yol üzerindeki etkili bir “araç” tan ibaretti. Belirlenmiş “ideal” ayakta tutulduğu ve gözetildiği sürece, ona ulaşmakta kullanılacak araçların yaşayacağı inişli çıkışlı seyir de fazla kayda değer bir anlam taşımayacaktı. Roma’da dünya tarihinin en önemli siyasal deneyimlerinden birini yaşama geçirmeye çalışan köklü bir kardeşlik örgütü için Cumhuriyet’e ömür biçilebilirdi belki; ama o ideale, asla.</p>

  <p class="p6">Bu nedenle, İsa’dan önce altıncı yüzyıl sonunda kurulan Cumhuriyet’in beş yüz yıllık serüveni boyunca inançla, inatla ve ısrarla varlığını sürdürüp, sabırla belli stratejileri yaşama geçirmeye çalışan bir çekirdek örgütün bunca süre boyunca ayakta kalmasını anlamak çok da zor değildir. Eski ve köklü bir ideal ile çıkılmıştır yola ve bu ideal “yeni” bir şeyleri yaşama geçirmekten çok, kadim zamanda var olmuş ve denetlenemeyen bir kırılma noktasında yitirilmiş kazanımları yeniden elde etmek üzerine kuruludur.</p>

  <p class="p6">Ana Tanrıça rahibelik kültlerinden Sibyl geleneğine aktarılıp, onlar tarafından yetiştirilen Pythagoras aracılığıyla yeni derinliklere taşınmış, “eskiyi restore etme” düşüdür bu. Eşitlikçi, özgür, sınırların ve sınıfların olmadığı, savaşsız bir dünyayı (ki eskiden var olduğu düşünülmektedir) yeniden kurmaya yöneliktir.<a id="a203"></a><a href="../Text/Notlar.html#a955"><span class="t13">{201}</span></a> Önceki bölümlerde altını çizmeye çalıştığım gibi, gerçekten Pythagoras adında “tek ve belirli bir kişinin” yaşayıp yaşamadığından emin olmamamızın bu noktada bir önemi yoktur. Bir hedef ve bir öğretinin sahip olduğu donanım ve eski kökleri bilmek, tarihte ilk kez etkili ve kararlı biçimde yaşama geçirilmek istenen idealin ardında yatanları tanımak önem taşımaktadır, o kadar.</p>

  <p class="p6">Kroton yenilgisi, yine önceki bölümlerde sözünü ettiğimiz, Yunan kent devletlerinin ruhani federasyonu yoluyla etkinlik sağlamaya çalışan Amphictyonic Konsey’in uğradığı başarısızlıktan sonra, ikinci önemli tökezleme olarak görülebilir bu idealist hareketin yönlendiricileri için. Belki de bu nedenlerle çok temkinli ve dikkatli adımlarla yönlendirilmek istenen Roma Cumhuriyeti deneyiminde, yerel soyluluğun mağrur direngenliğine uzun bir süreç içinde defalarca ödünler verilmiş ve geri adımlar atılmıştır ama “Bardağın yarısı dolu” iyimserliğine kapılmaya elverecek kazanımlar da elde edilmiştir.</p>

  <p class="p6">Pleb kitlelerinden yeni bir “iktidar ortağı” yaratma girişimlerinde; toplumsal tabakalar içindeki etkinliği kolaylaştıracak manevi liderlik ve “örgütsel eğitim” işlevleri için gizem kültleri ve tanrıça tapınak sistemlerinin pleb yaşamına entegre edilmesinde; genişletilmiş yönetici sınıfın içinde saygın ve nüfuzlu bir “aydın-bürokrat” kesim oluşturma başarısında ve “konfederasyon anlayışı”nın yavaş yavaş Roma devlet ideolojisine egemen kılınmasında bu kazanımları somut olarak görebiliyoruz.</p>

  <p class="p6">Beş yüz yıl içinde Kardeşlik müritleri stratejik değişimler, yeni yönlenmeler ve “ideal” ile ilgili fikir ayrılıklarından geçmiş olsalar bile, birkaç temel nokta iyi hesaplanmış görünüyordu: Roma, doğru bir hedefti her şeyden önce. Cumhuriyet, yerinde bir adımdı ve daha kuruluş aşamalarından itibaren bir “patrici rejimi” olmaktan çıkarılıp adım adım gücün yaygınlaştırılarak paylaştırılması, ciddi bir hamleydi. Yönetsel bürokratik kurumların güçlendirilerek, bunlar içinde söz sahibi olan idealistlerin yetiştirilmesinde de gözle görülür başarı kaydedilmişti. Hepsinden önemlisi, Sibylline Kitapları’nın sağladığı bilginin yanı sıra, bu kitaplar üzerinde oluşturulan saygın dokunulmazlıktan çok uzun bir süre başarıyla yararlanılmıştı.</p>

  <p class="p6">Ama “bardağın boş yarısı” da Kardeşlik üyeleri için ideale giden yolda göz ardı edilemeyecek gediklerin ortaya çıktığını gösteriyordu. Her şeyden önce, ekonomik değişkenler doğru hesaplanamamış; Roma Cumhuriyeti’nin sürekli “bütçe açığı” veren sorunlu ekonomisinin orta vadeden başlayarak nasıl dertler yaratabileceği öngörülememişti. Askeri yapılanmanın ve “federe birliği” getireceği düşünülen fetih stratejisinin toplumsal katmanlar arasındaki dengeleri altüst etmek bir yana, bir “ideal erozyonu”na yol açtığı da fark edilememişti: Savaşı yok edecek gelişmiş bir sosyal örgütlenme için bizzat savaşı ve askeri gücü kullanmak ne derece doğruydu?</p>

  <p class="p6">Abartılı bir militarizme yönelen Roma Cumhuriyeti’nde, lejyonlar ve özel birliklerle güçlenen askeri bürokrasinin başlı başına bir “iktidar adayı” haline gelmeye başlayacağı, Sulla’nın “geliyorum” diyen askeri darbesine dek tahmin edilememişti. Hepsinden önemlisi, toplumsal biçimlenmeye yönelik planlarda, hızla büyüyen köle sınıfının yaratacağı büyük sorunlar, neredeyse tümüyle görmezden gelinmişti. O kadar ki, İÖ. 135, 104 ve 74 yıllarında yaşanan üç büyük köle ayaklanmasının, iç dengeleri nasıl değiştirip, bütünüyle askeri güce dayanan, diktatör eğilimli konsüller yetiştireceği tahmin edilememişti.</p>

  <h3 class="h30"><a id="ncx893"></a>Spartacus: Çaresizliğin Trajedisi</h3>

  <p class="p6">Bu ayaklanmalar içinde özellikle sonuncusu, Roma Cumhuriyeti için boyutları ve sonuçları açısından fazlasıyla ürpertici olmuştu. Trakyalı bir gladyatör olan Spartacus’un Vezüv dağı eteklerinde başlattığı büyük ve etkili ayaklanma, Roma’da siyasi otoritenin ve asayişin sağlanmasını güçlü askeri liderlerin varlığına endekslemeye çalışan direngen patricilerin ellerini güçlendirmişti. Hareket, daha önce Sicilya’da yaşanan köle ayaklanmalarında olduğu gibi, büyük oranda rastlantısal değişkenlere bağlı, bireysel ve kendiliğinden gelişmiş bir isyana dayalıydı aslında. Cornell ve Matthews, ayaklanmanın “devrimci” bir nitelik taşımadığı kanısında:</p>

  <p class="p6">“Spartacus ayaklanmasının da, ondan önce Sicilya’daki iki ayaklanmanın da gerçek devrimci eylemler olmadıkları, bunların daha çok kölelerin acıklı durumlarından kaçmak ve efendilerinden öç almak için giriştikleri, içe dokunan davranışlar olduğu göz ardı edilmemelidir. Bunlarda bilinçli bir devrimci ideolojinin ya da köleliğin kaldırılması için açıkça dile getirilen bir eylemin hiçbir belirtisi yoktur.”<a id="a204"></a><a href="../Text/Notlar.html#a957"><span class="t13">{202}</span></a></p>

  <p class="p6">Ne var ki Spartacus ayaklanması güneyde çığ gibi büyümüş ve iki kez Roma ordularını yenilgiye uğratarak ciddi bir tehdit olduğunu egemen sınıfa fazlasıyla hissettirmişti. Bu nedenle, düzensiz ve eğitimsiz köle ordusunu, geriye kalan herkese gözdağı vermek üzere ezmek için fırsat kollayan acımasız konsül Crassus, ayaklanmayı bastırdıktan sonra, altı bin kişiyi “ibret için” yol boyunca çarmıha germişti.</p>

  <p class="p6">Roma’da Cumhuriyet’i “soylu bir ideal”e giden yolda en etkili araç olarak gören Kardeşlik üyesi bürokrat ve politikacıların, yaşananlar karşısında dehşete kapıldığını tahmin etmek güç değil. “Orta sınıf yaratmak üzere pleblerle o denli meşguldüler ki, köleliğin trajedisini ortadan kaldırmaya yönelik hemen hiçbir şey düşünmemişlerdi - hukuk sistemine empoze edilen “azat etme” sistemini ve azatlı kölelerin çocuklarının, senato üyesi olabilme haklarının yasallaştırılmasını saymazsak. - Oysa pleb yaşamı iyileştirilmeye çalışılırken istemeden hem bir “pleb eliti” zengin kesim, hem de her an maceracı askeri liderlerin kuyruğuna takılmaya hazır, eğitimsiz ve çok kalabalık bir “lümpen proletarya” yaratılmıştı kentli özgür ve yoksul yurttaşlar arasında. Bu arada hiç kimse, Roma nüfusunun en büyük dilimini oluşturmaya başlayan kölelerin durumunun ne denli “aciliyet” taşıdığının farkına varamamıştı.</p>

  <p class="p6">Spartacus isyanı, bir kritik gelişmeyi daha gözler önüne serdi: isyancı ordu yalnızca kölelerden oluşmamış; güç toplamak için çekildiği kırsal bölgelerde, yaşam koşullarından hoşnutsuz olan topraksız yoksul köylüleri de yanına çekmişti. Spartacus ordusunun geçtiği birçok bölgede devlet tarafından görevlendirilen, yoksul insanlardan kurulu yerel milisler de çoğu kez kölelere karşı savaşmayı reddettiği gibi, kimi durumlarda bu birliklerin bazıları gönüllü olarak Spartacus’e katılmıştı.</p>

  <p class="p6">Mutsuzluğun, ekonomik çöküşün, kırsal alanda iyice kendini hissettiren tarım oligarşisince yaratılmış büyük sorunların sancılarını çekiyordu Roma ve salt bu nedenle Spartacus isyanı hiç değilse “simgesel” anlamda, bir köle hareketi olmanın ötesine geçerek, egemen sınıfı ciddi biçimde tehdit etmişti. Trakyalı gladyatörün kişiliği üzerinde hızla oluşan efsane, biraz da Roma’nın bu iç dengesizliklerinden kaynaklanıyordu.</p>

  <p class="p6">İsyanın vahşice bastırılmasını izleyen yıllar, Cumhuriyet’in içindeki politik mücadelenin alabildiğine yoğunlaştığı ve siyasi kaosun büyümeye başladığı bir dönemin başlangıcını işaretliyor. Bazı uzmanlar Roma’da Cumhuriyet boyunca “siyasi parti” olarak adlandırılabilecek güçlü ideolojik odakların hiçbir zaman tam anlamıyla oluşmadığı; görünürdeki gruplaşma ve mücadelelerin yalnızca zengin ve nüfuzlu bir “elit” kesim içindeki, kısa vadeli bireysel çıkarlara yönelik “itişmeler” olduğu görüşünde:</p>

  <p class="p6">“Roma’da politika geleneksel olarak aristokratik bağlar aracılığıyla yürütüldü” diyor Erich Gruen. “Göreceli olarak az sayıdaki aile, anahtar pozisyonları elinde tutarak güç kaynaklarını denetledi. Modern siyasi partilerin çalışma biçimlerinden farklı olarak Roma’daki koalisyonlar, büyük oranda aile bağlarına, evlilik ittifaklarına ve ortak hareket etmeye yönelik gayrı resmi anlaşmalara yaslandı.”<a id="a205"></a><a href="../Text/Notlar.html#a959"><span class="t13">{203}</span></a></p>

  <p class="p6">Gruen önemli bir tarihçi ve çok sayıda uzman Roma’daki siyasi yapıyla ilgili olarak onunla aynı fikirde. Robert Morstein-Marx, “Hiç kuşkusuz Roma’da siyasi partiler yoktu,” diyor. “Ama İÖ. Ellilerin ortalarında P. Clodius’un kurduğu ve sıkça kullandığı, dikkate değer bir politik ‘makine’, özellikle profesyonel ve komşu örgütleri aracılığıyla Roma’da etkinliğini kabul ettirmişti.”<a id="a206"></a><a href="../Text/Notlar.html#a960"><span class="t13">{204}</span></a></p>

  <p class="p6">Bir başka tarihçi, Andrew Lintott, Roma’daki siyasi grupların on dokuzuncu yüzyıl İngiltere’sindeki “Whig” ve “Tory”ler (liberaller ve muhafazakârlar) gibi net ve tanımlanmış siyasi partilerle kıyaslanamayacağını belirtmekle birlikte temkinli de davranıyor ve Sulla’yla Marius arasındaki iç savaş sırasında “parti” olarak adlandırılacak oluşumların ortaya çıkmaya başladığına değiniyor.<a id="a207"></a><a href="../Text/Notlar.html#a963"><span class="t13">{205}</span></a> David Shotter ise, Roma siyasetindeki kanatlar için “sağcı”, “solcu” ya da “ilerlemeci” gibi güncel terimlerin kullanılmasının yanlış olduğu ve aslında başta Scipio ve Claudius’lar olmak üzere, Cumhuriyet siyasetinin beli başlı büyük aileler arası çekişmeleri içerdiği düşüncesinde.<a id="a208"></a><a href="../Text/Notlar.html#a965"><span class="t13">{206}</span></a></p>

  <p class="p6">Ancak günümüzde giderek sesini yükselten bir başka yaklaşımın temsilcileri, pleb’lerin ve onları yönlendiren nüfuz sahibi bir aydın grubunun denetiminde, en azından İÖ. ikinci yüzyıl sonlarından itibaren, hiç değilse bir büyük siyasi “akımın” sistemli olarak geliştiğini savunuyor. Pleb politikasını belli bir sistematiğe oturtarak, yükselen despotik eğilimlere direnmeye çalışan ve bir bakıma “sosyal adalet” diyebileceğimiz bir dengeyi gözetmeye çalışan bir siyasi akım bu.</p>

  <p class="p6">Yakından tanıdığımız, Kardeşlik üyelerinin de etkin bir kanadını oluşturmaya çalıştıkları bu hareket, birinci yüzyıl başlarında “siyasi parti” olarak anılmayı hak edecek oranda yaygın bir taban edinmeye ve hedeflerini netleştirmeye başlamıştı. Server Tanilli, Marius ile Sulla kutuplaşması sırasında ortaya çıkmaya başlayan söz konusu oluşumu kimi zaman “Demokrat Parti”, kimi zaman da “Halk Partisi” adıyla anıyor.<a id="a209"></a><a href="../Text/Notlar.html#a967"><span class="t13">{207}</span></a> Bu adlandırma pek de abartılı ve “radikal” sayılmamalı. Gerçekten de Roma içinde Gracchus’lar zamanında başlayıp, Marius’la yükselişe geçen ve Cumhuriyetin son yüzyılı boyunca aynı politik çizgiye sahip aday ve gruplara destek veren, pekâlâ da “Demokrat Parti” olarak etiketlenebilecek bir oluşuma rastlıyoruz.</p>

  <p class="p6">&nbsp;</p>

  <h3 class="h30"><a id="ncx907"></a>Siyaset ve “Fasulyeler”</h3>

  <p class="p6">Bu saptama, ilk başta göründüğünden çok daha önemli ve kritik bir niteliğe sahip. Çünkü “siyasi parti” olarak anılmayı hak eden bir oluşumun ortaya çıkmış olması, Cumhuriyet’in başından itibaren “siyasi liderlik” yerine “nüfuz sahibi yönlendiricilik” konumunu yeğlemiş bir grubun, oldukça keskin biçimde strateji değiştirdiğini de gösteriyor.</p>

  <p class="p6">Pythagoras Kardeşliği ile ilgili araştırma ve analizlerde, çoğu kez üstadın ilkeleri arasında en az vejetaryenlik kadar öne çıkan bir “fasulye tabusu”na rastlarız. Tarihçilerin anlattığına göre Pythagoras öğrencilerine “fasulyelerden uzak durmayı” ısrarla telkin ediyormuş. Bu garip ve anlaşılması güç “ilke” üzerinde, içerdiği bulanıklığın da etkisiyle sayısız spekülasyon üretildi zaman içinde. Çoğunlukla da fasulyenin dini bir simge olduğu, hatta “insan ruhu”nu temsil ettiği gibi gerekçeler ileri sürüldü.</p>

  <p class="p6">Ancak rasyonel araştırmalar ortaya koydu ki Pythagoras bu ilkesiyle bambaşka bir şeyi öğütlüyordu öğrencilerine: Yunan kolonilerinde seçimler, “oy pusulası” işlevi gören siyah ve beyaz fasulyelerin sandıklara atılmasıyla yürütülüyordu ve üstat fasulyelerden uzak durun derken, “Seçimlere ve günlük politikaya bulaşmayın” demek istemişti. Pythagoras Kardeşliği için siyasi mücadele seçimlerde tabana yönelik bir etkinliği devreye sokarak değil, kilit noktaları elde edenleri denetim altına alarak sürdürülürdü. Bir başka deyişle, Sibyl geleneğinin ta Amphyctonic Konsey’den beri kullandığı, “yukarıdan aşağı” genişleyerek inen örgütlenme ve siyasi yapılanma anlayışı Kardeşlik tarafından aynen korunmuş, “tabandan yukarı” daralarak oluşturulan “demokratik merkeziyetçi” örgütlenme biçimi reddedilmişti. Seçimlerse, tabandan başlayan bir örgütlenme ve propaganda süreci sonucu başarıya ulaşmaya yönelik bir çalışmaydı ve bu nedenle Pythagoras “fasulyelerden uzak durun” demişti müritlerine. Aslında, mealen şunu söylemeye çalışıyordu:</p>

  <p class="p6">“Tabana ulaşmak için yukarıdan aşağı doğru genişlemek gerekir. Bu, yavaş yürüyecek bir çalışmadır ve her aşamasında daha geniş bir çember içinde yer alan insanların eğitilmesi ve inisiye edilmesi gerekecektir. Eklenen her yeni çember, Kardeşlik yapısının bir alt derecesini oluşturacaktır. Seçimlere dayalı siyasi etkinlik çabasıysa, bu aşamaları atlayıp kestirmeden tabana ulaşmayı amaçlar. Dolayısıyla bu işlere karışmayın; seçimlerden uzak durun ve onun yerine hiyerarşinin üstlerinde etkili olup aşağı doğru örgütlenmenize devam edin.”</p>

  <p class="p6">Kroton ve çevre kolonilerde Kardeşlik bu yöntemle çalışmış ve iktidarı eline geçirmişti. Dolayısıyla yenilgi sonrasında Roma Cumhuriyeti’nde de ana hatlarıyla aynı yöntem denendi. Pleb’ler, üst düzey ve etkin kesimlerden başlanarak, özellikle de Sibylline kurulu kararıyla ülkeye taşınmış gizem kültleri yardımıyla inisiye edildi ve “eğitildi”. Kamusal alandaki güçlü konumlar, aynı yöntemlerle denetim altında tutulmaya çalışıldı. Uzun soluklu bir yürüyüş; büyük oranda mistik dayanakları olan bir “ideal”di söz konusu olan. Sabırlı ve adım adım ilerleyerek gerçekleştirilecek bir dönüşüm.</p>

  <p class="p6">Ancak bu politika, “siyasi parti” olarak adlandırılabilecek yapıların ortaya çıkıp, Kardeşlik üyelerinin de etkin rol almasıyla değişmiş görünüyor. Roma’da böylesi bir siyasi geleneğin ortaya çıkış tarihi, bir anlamda Kardeşlik için de strateji değişikliğini işaretlemesi bakımından önemli. Elimizdeki bütün veriler de, “Marian Parti” aracılığıyla, tercihlerin Sulla’ya karşı Marius’tan yana kullanılmasıyla birlikte, yani birinci yüzyılın ilk çeyreği içinde bu kritik değişimin yaşandığını gösteriyor.</p>

  <p class="p6">Çizginin devamını, yeni oluşan zengin tefeci sınıfın asker temsilcisi Pompeius’a karşı pleb haklarını ve toprak reformunu savunan Publius Clodius’u; toprak sahibi soyluların temsilcisi Cicero’ya karşı da gelir dağılımında adaleti, toprak reformunun genişletilmesini ve pleb’lerin borç yükünün azaltılmasını savunan Catilina’yı destekleyen siyasi stratejilerde görüyoruz. Bir başka deyişle Kardeşlik, İsa’dan önce birinci yüzyıl başlarında, Kroton’dan sonra ikinci yenilgiyi Roma’da tattığını fark etmiş ve bu kez havlu atmak yerine, “perde arkası” etkinlikleri ikinci plana itip, doğrudan “sokaklara çıkmayı” yeğlemişti.</p>

  <p class="p6">Söz konusu siyasi çalkantılar içinde Kardeşlik üyelerinin etkin roller üstlendiğini, oldukça çarpıcı “rastlantı”ları izleyerek de görebiliyoruz. Roma’da Cumhuriyet tarihinin ilk siyasi partileri denebilecek oluşumlar, İÖ. birinci yüzyılın ilk çeyreği bitimine doğru ortaya çıkmıştı. İlginç biçimde aynı tarihler, Roma’da ilk kez kendini “Pythagoras’çı” olarak adlandıran düşünür, siyasetçi ve sanatçıların mantar gibi bittiği bir döneme denk geliyordu. Bruno Centrone, İÖ. Dördüncü yüzyıl ile birinci yüzyıl arasında “Pythagoras’çı”larin izine dokümanlarda pek rastlanmadığını (yani ortadan yok olduklarını) ama birinci yüzyılda özellikle Roma’da ortaya çıktıklarını söylüyor.<a id="a210"></a><a href="../Text/Notlar.html#a969"><span class="t13">{208}</span></a></p>

  <p class="p6">En büyük siyasi kurumlara ait binaların önüne Pythagoras’ın heykelinin yerleştirildiği; Cumhuriyet ideolojisinin can damarlarına Pythagoras’ın efsanevi kral Numa’nın hocası olduğu efsanesinin şırınga edildiği; üstadın felsefesinin ve yaptıklarının çok iyi bilindiği bir ülkede, hem de Cumhuriyet’in en kritik üç yüz yıllık bir diliminde, “Pythagoras’çı” olarak adlandırılan kişilerin varlığına ilişkin belgeye rastlanmaması, elbette ilk bakışta kolay anlaşılır bir şey değildir. Ama biz bunun, siyasi mekanizmaları, kurumlar içinde etkin konumları elinde tutarak dolaylı yollardan denetleyen Kardeşlik örgütünün, “geri planda kalma” konusundaki titizliğinden ileri geldiğini biliyoruz. Bu nedenle oldukça uzun bir süre “Pythagoras okulu” ya da “Pythagoras’çılar” olarak adlandırılacak gruplar Roma’da neredeyse hiç ortaya çıkmazken, üstadın gölgesi politik kurumlar üzerinde sürekli gezinip duruyordu.</p>

  <p class="p6">Birinci yüzyıldan sonra Roma’da, aralarında Nigidius Figulus ve Terentius Varro gibi çok ünlü ve etkin yazarların da bulunduğu<a id="a211"></a><a href="../Text/Notlar.html#a971"><span class="t13">{209}</span></a> Pythagoras’çıların aniden ortaya çıkması; aşağı yukarı aynı tarihlerde siyasi parti niteliği taşıyan pleb destekçisi siyasi akımların etkinleşmesi elbette rastlantı değildi. Sulla’nın darbesi sırasında yaşanan iç savaşta Sibylline Kitapları da tapınak yangınıyla birlikte ortadan yok olmuş ve Sibylline Kurulu (decemviri) bu konuda sessiz kalmıştı. Kitapların prestiji ve gücünün farkında olan Sulla, doğrudan karşısına almak istemediği kurulun üyelerini orijinallerin yeniden derlenmesiyle görevlendirecek; ama bu arada gücünden tedirgin olduğu bu kurumu da denetimi altında tutmaya çalışacaktı.</p>

  <p class="p6">Bütün bunlardan yola çıkarak, Kardeşlik örgütünün strateji değişiminin miladını, tapınak yangınında kitapların yanması (ya da aniden ortadan kaybolması) ve yerine yenilerinin konması çabalarıyla çakıştırabiliriz. Biraderler, kutsal ve mistik yönleriyle saygınlığını sürdüren kurulu, en temel mevzileri olarak görüyorlardı ve korumak için ellerinden geleni yaptılar ama işlerin artık yalnızca bu yolla yürümeyeceği belliydi. Geleneksel stratejileri bir kez daha yenilgiye uğramış; bir asker devletine dönüşen Roma’da kurumların etkinliğini, güçlü ve karizmatik komutanlar devralmaya başlamıştı. Hatta durum o denli vahimdi ki, Kardeşlik stratejileri için “hedef kitle” olarak seçilen pleb kalabalıkları bile, despotizme eğilimli, Cumhuriyet kurumları için büyük tehdit oluşturan bu askeri önderlerin peşinden yürüyorlardı artık.</p>

  <p class="p6">Sulla’dan sonra Crassus, Pompeius ve nihayet Julius Caesar, tıpkı eski krallık günlerinde yoksulların monarşiden yana çıkmalarını anımsatırcasına, pleb kitlelerinin coşkulu desteğini alıyorlardı. Pythagoras (ve dolayısıyla Sibyl) idealleri için en katlanılamaz düşünce, hedefe ulaşmakta bir araç olarak biçimlendirilip üzerine titrenen Cumhuriyet’in ilkesel ve işlevsel anlamda çökertilip, komutanlar eliyle despotizm ve monarşinin geri getirilmesiydi.</p>

  <p class="p6">Sulla darbesi ve tapınak yangını, bu düşünce ve endişelerin uzantısında bir “milat” oldu Kardeşlik için. O kadar kesin ve iz bırakan bir milattı ki bu, ilerleyen bölümlerde de göreceğimiz gibi, Capitoline yangını, kitapların kayboluşu ve yerine konma çabaları, Kardeşlik örgütünün iki bin yıl sonraki üyelik ritüellerine bile simgesel temel oluşturacaktı.</p>

  <p class="p6">Diğer yandan, politik mücadelede Pythagoras’ın öğrencileri, kurumlardaki etkinliklerini devreye sokmanın yanı sıra, sokağa da inmeye başlıyorlardı artık. Siyasi hamleler, yalnızca belli kamu yönetimi pozisyonları için “uygun” adayları belirleyip, onları seçtirmeye yönelik propaganda çalışmalarıyla sınırlı kalmıyordu: Seçim öncesi ve sonrasında, “tehlikeli” rakip olarak görülen liderleri yıpratmaya ya da onların olumsuz özelliklerini kitlelere deşifre etmeye yönelik, sistematik çabalar da yoğunlaşmıştı.</p>

  <p class="p6">Cassius Dio, özellikle Clodius’un, yani bir anlamda Roma’ya “siyasi parti” yöntem ve araçlarını ilk kez tanıtan popüler pleb liderinin, bu amaçla ciddi ve iyi eğitilmiş profesyonel propaganda kadroları oluşturduğundan söz ediyor. Dio’ya bakılırsa Clodius, bugünün futbol stadyumlarındaki “amigo”larını anımsatan siyasi gösteri liderlerini, tiyatrolarda gerçekleşen ciddi provalarla yetiştiriyordu.<a id="a212"></a><a href="../Text/Notlar.html#a972"><span class="t13">{210}</span></a></p>

  <p class="p6">Roma tarihinin bir başka önemli siyasi kişiliği olan Sergius Catilina, konsül seçimlerini kazanması iki kez Cicero’nun entrikalarıyla engellenince, İÖ. 64 yılında büyük yankılar yaratacak bir “devrim” girişiminde bulunmuştu. Değişik kentlerdeki örgütlü pleb grupları aynı anda yaygın ve sistemli bir ayaklanma başlatacak, son darbeyi de Etruria’daki ana askeri gücüyle Roma’ya girerek yönetime el koymaya hazırlanan Catilina vuracaktı.<a id="a213"></a><a href="../Text/Notlar.html#a975"><span class="t13">{211}</span></a> Cicero’nun kurduğu, tarihin ilk “istihbarat örgütü” diyebileceğimiz casusluk ağı, olayın ayrıntılarını erken öğrendi ve Catilina daha harekete geçme fırsatı bile bulamadan yenilgiye uğradı.</p>

  <p class="p6">Tarih her zaman kazananlar tarafından yazıldığı için, darbeyi bastıran Cicero başta olmak üzere Virgilius, Eivius ve Tacitus tarafından Catilina, yasadışı bir “ihtilalci” olarak anıldı hep. Onun seçimleri kazanmaması için “parayla seçmen satın alma” başta olmak üzere Cicero ve yandaşı Murena tarafından iftira, çamur atma, hileli seçim ve yasal engellemeler dâhil neler yapıldığı<a id="a214"></a><a href="../Text/Notlar.html#a976"><span class="t13">{212}</span></a> ve Catilina’nın çaresiz bırakılarak “silahlı ayaklanmaya” nasıl zorlandığı, ancak yirminci yüzyıl tarihçilerinin çalışmaları sırasında ortaya çıkacaktı.</p>

  <p class="p6">Bu iki örnek bile, geniş tabanlı bir pleb politikasını sokaklarda yaşama geçirmeye çalışan Kardeşlik örgütünün, değişen siyasi stratejisini sergilemeye yeterli. Ancak son derece kritik ve belirleyici nitelik taşıyan başka gelişmeler de söz konusu. İÖ. Beşinci yüzyıldan itibaren politik etkinliği “yukarıdan aşağı” genişleyecek halkalar olarak düşünen Kardeşlik üyeleri, Sibylline kurulunun tavsiyeleriyle Roma’ya taşınan gizem kültlerinden birer “bilinç okulu” olarak yararlanmıştı ama “tabana yönelik” çalışmalarında bununla yetinmeyip, bir başka sivil örgütlenmeyi daha devreye sokmuştu: <span class="t11">Collegia</span> adı verilen ve bir anlamda Ortaçağ loncalarının prototipi olarak değerlendirilebilecek, zanaat birlikleri.</p>

  <p class="p6">&nbsp;</p>

  <h3 class="h30"><a id="ncx927"></a>Dionysos’un “Çılgın” Kadınları</h3>

  <p class="p6">Gizem kültleri ve tanrıça tapınımları Roma’ya taşınmış ama kuşkucu ve tedirgin patrici yöneticilerin temkinli yaklaşımı sonucu Roma vatandaşlarının bunlara üye olması, rahip ya da tören yöneticisi görevlerini üstlenmeleri uzunca bir süre yasal düzenlemelerle engellenmişti. Söz konusu kültlerin “gizli” etkinliği temel almaları nedeniyle bu yasakların ne denli etkili olduğu tartışmalıdır; en azından İtalya’daki değişik yerleşim bölgelerinde bu kültlerin binlerce Romalı üyesi olduğunu biliyoruz.<a id="a215"></a><a href="../Text/Notlar.html#a978"><span class="t13">{213}</span></a> Ama yine de Kardeşlik üyeleri “üst düzey” yeraltı örgütlenmeleri gözüyle baktığı bu kültlerin varlığıyla yetinmedi ve tabanı örgütleyecek collegia’ını adım adım yaygınlaştırma yoluna gitti.</p>

  <p class="p6">Bu kararın alınmasının yalnızca sıradan bir stratejik manevraya bağlı olduğunu ileri sürmek, pek de gerçekçi sayılmaz, İsa’dan önce ikinci yüzyılın ilk çeyreği içinde yaşanan ve bugün hâlâ Roma tarihinin en karanlık sayfalarından birini oluşturan, garip, karmaşık ve ürkütücü olaylar zinciri, gizem kültlerinin geleceğiyle ilgili olarak Kardeşlik örgütünün kurmaylarını bir hayli endişelendirmişe benziyor. “Bacchanalia Kalkışması” olarak bilinen ve çok kısa bir zaman dilimi içinde olup bitmesine karşın Cumhuriyet tarihine silinmez biçimde damgasını vuran gelişmeleri, bu noktada kısaca gözden geçirmekte yarar var.</p>

  <p class="p6">İkinci yüzyıl başları, tarihçiler tarafından Roma Cumhuriyeti için genişleme ve atılım dönemi olarak görülür. Birliğin mütevazı bir kavimler konfederasyonundan, güçlü ve etkili bir “dünya devleti”ne dönüşme sürecinin en kritik evrelerinden biri, Pön Savaşları’nı izleyen yıllar içinde yaşanmıştır çünkü. İtalya’nın kolonileştirilmesi yolundaki engeller, Güney’deki ürkütücü düşman Kartaca’ya boyun eğdirilmesinden sonra bütünüyle ortadan kalkmış görünmektedir. Sicilya ve Kuzey Afrika’yı içeren deniz trafiği ve ticareti, Roma’nın ellerindedir artık ve “Magna Graecia” olarak bilinen Güney İtalya kolonileri, Cumhuriyet’in avuçları içine düşmektedir.</p>

  <p class="p6">Diğer yandan, elde edilen yeni verimli topraklar, tarım potansiyelini hatırı sayılır biçimde artırmış; Etruria’dan Libya’ya dek uzanan alan içinde Roma ticareti alabildiğine hızlı bir büyüme yaşamıştır. Pleb’lerin sosyal konumlarında göreli iyileşme sağlandığı, bu arada İÖ. 205’te Magna Mater kültü de Sibylline Kurulu kararıyla ülkeye taşınıp resmileştirildiği için, Kardeşlik örgütü üyeleri de durumdan hoşnut olsa gerektir. Ancak “Büyük Anne”nin tapınağının açılmasından yaklaşık yirmi yıl sonra, Roma Cumhuriyeti, “yabancı kökenli gizem kültleri”nden kaynaklanan ciddi bir sorunla sarsılacaktır. Nedenleri bugün bile tam olarak çözümlenememiş bir sarsıntıdır bu.</p>

  <p class="p6">Elimizdeki tarihsel kaynakların azlığı, “Bacchanalia Kalkışmasını derinlemesine incelememizi ve anlamamızı engelliyor. Neredeyse tek kaynak durumunda olan Livius’un “Roma Tarihi” adlı yapıtı ve senato kararlarını içeren kısa bir belgede yazılanlardan başka, elle tutulur hiçbir sağlam bilgiye rastlayamıyoruz. Ne bir mektup, ne bir anı belgesi ne de örgütsel bir doküman. Hem senato kayıtlarının, hem de resmi ideolojiye yakınlığıyla bilinen Livius’un güvenilirliği son derece az olduğu için de, bu çok önemli siyasi çalkantıyla ilgili ayrıntılar, bizim için soru işaretleriyle dolu. Peki, nedir bu “Bacchanalia Kalkışması”?</p>

  <p class="p6">Livius’un aktardıklarından ve resmi tarihten yola çıkarak kısaca toparlayalım: İÖ. 186 yılında konsül Postimius, bir “pleb kalesi” olan Aventine’de, Bacchus gizem kültünün üyelerince gerçekleştirilen gece ayinlerinde “uygunsuz” davranışlarda bulunulduğuna ilişkin bir ihbar alır. Yaptığı gizli soruşturma sırasında, Aventine’li azat edilmiş bir köle olan Hispala adlı genç kadını sorguya çeker. Korkmuş ve paniğe kapılmış durumdaki Hispala, eski hanımının bu kültün ileri gelenlerinden biri olduğunu; gece ayinlerinde ve inisiyasyon törenlerinde “dehşet verici şeyler” yapıldığını; vahşet, şiddet ve ahlaksızlıkta sınır tanımayan bu insanların giderek kalabalıklaştıklarını; Roma Cumhuriyeti’ne karşı da büyük bir komplo hazırlığında olduklarını “itiraf” eder.</p>

  <p class="p6">Kült üyelerince “ihanet” suçlamasıyla öldürülmekten korkan Hispala’yı kendi evinde koruma altına alan Postimius, senatoyu acilen toplantıya çağırır ve öğrendiklerini aktararak uzun ve tumturaklı bir konuşma yapar. Senatörler, duyduklarından dehşete kapılmışlardır; Postimius’a, paniğe neden olmadan konuyu senatoya getirdiği için teşekkür eder ve hemen önlemler almaya karar verirler.<a id="a216"></a><a href="../Text/Notlar.html#a980"><span class="t13">{214}</span></a></p>

  <p class="p6">İlk etapta, Bacchus kültünün şenlikleri olan Bacchanalia yasaklanır ve kimlikleri bilinen kült üyeleri hakkında koğuşturma açılır. Baskı altında verilen ifadelerle edinilen bilgiler sonucu evler basılır, insanlar tutuklanır, hızlı yargılamalar ve idamlar birbirini izler. Üyeler arasında saygın yöneticilerin (magistra) ve siyasi ağırlığıyla tanınan pleb’lerin yanı sıra bazı patrici’lerin de bulunması, senatonun korkularını doruğa çıkarmıştır. Yaygın bir paranoya tırmandıkça Bacchus kültü üzerinde yoğun bir baskı oluşturulur ve toplandıkları binalar, kutsal mekânları yakılıp yıkılır; devlete karşı suç işlemekle suçlanan yüzlerce kişi ağır cezalara çarptırılır. Çok kısa bir süre içinde, bu gizem kültüne ciddi bir darbe indirilmiştir.</p>

  <p class="p6">Bunlar, resmi ideolojinin sözcüsü Livius’un yazdıkları. Operasyonlarla ilgili bir senato tutanağını saymazsanız, Bacchanalia Kalkışması’yla ilgili başka hiçbir belge de yok elimizde zaten. Peki, gerçekte neler olupbitti acaba? Livius’un inanmamızı beklediği gibi, “ata tanrıları”na karşı suç işlenmiş ve “dış mihraklı” inançlar aracılığıyla Roma’nın inanç sistemi mi zedelenmek istenmişti? Yoksa Cumhuriyet’e karşı yoğun ve etkili bir komplo hazırlığı mı söz konusuydu gerçekten? Eğer öyleyse, yani Bacchanalia bir siyasi ayaklanmanın aracısı olduysa, bunun sınıfsal ve kültürel tabanı, arka planı neydi?</p>

  <p class="p6">Günümüz Roma tarihçileri, bu konu üzerinde yıllardır yoğun biçimde çalışıyorlar. Ancak bugüne dek birbirinden farklı çok sayıda görüş ortaya atıldıysa da, Bacchanalia olaylarının gerçek yüzünü ortaya koyacak, üzerinde anlaşılmış bir yoruma ulaşılamadı henüz. Bu siyasi çalkantının niçin bu denli önemli olduğu ve üzerinde niçin bu denli durduğumuz, görüş ve analizlere göz atmaya başladıkça netleşecek. Ama kısa yoldan şunu söyleyebiliriz: Büyüme yolunda ciddi bir adım atan ve Kartaca’yı saf dışı ettikten sonra İtalya’nın kolonizasyonunu da tamamlayarak Akdeniz’in en büyük gücü haline gelen Roma’nın, kendi topraklarındaki bir gizem kültünden niçin bu denli korktuğu ve cumhuriyet tarihinde eşi az görülür yaygınlıkta bir operasyonlar zinciriyle kitlesel bir “sindirme” eylemine giriştiği, açıklanması gereken bir konudur. Dahası, devlet için bu denli ciddi bir tehlike olarak görülen bir gizem kültünün koğuşturulmasıyla ilgili niçin bu denli az bilgi ve belge olduğunu anlamak da güçtür. Ama bütün bunların ötesinde, “Bacchus’çular kimdi?” sorusuna tutarlı bir yanıt bulmak da Roma tarihini anlamak açısından önem taşımaktadır.</p>

  <p class="p6">Roma’da “Şarap Tanrısı” olarak bilinen, daha doğrusu popüler kültüre bu yönüyle giren Bacchus, aslında Yunan topraklarında yaygın tapınımına rastlanan Dionysos’un “İtalya versiyonu”ydu. Antik dünyanın üç büyük ve önemli gizem kültü olduğundan ve bunların aslında “Ana Tanrıça” şemsiyesiyle birbirlerine sıkı sıkıya bağlı olduklarından daha önce söz etmiştik. Bunlar, Demeter (Eleusis), Dionysos ve Orpheus gizemcilikleriydi. Kültürel anlamda Dionysos tapınımı, ilk bakışta bir “bereket kültü” görünümüyle çıkıyordu ortaya ve tıpkı Demeter ve kızı Persephone’un serüvenindeki temaları çağrıştırır biçimde, doğanın mevsimsel döngülerinin, toprağın uyanışının ve hasat şenliklerinin farklı bir versiyonu izlenimini veriyordu. Ancak bir “gizem kültü” olarak daha farklı ve karmaşık bir mitolojik öyküye de sahipti:</p>

  <p class="p6">Dionysos, Zeus ile Persephone’un ilişkisinden doğuyor; ardından Zeus’un kıskanç karısı Hera tarafından yollanan Titanlarca bedeni parçalara ayrılarak öldürülürken kalbi son anda Demeter tarafından kurtarılıyor; bu kalpten oğlunun tohumunu yeniden elde eden Zeus, onu Semele adlı bir ölümlünün bedenine yerleştiriyor ve yeniden doğmasını sağlıyordu. Bu garip öykü, Dionysos’un “iki Kez Doğan” olarak adlandırılmasına yol açtığı gibi, Demeter ve Persephone’un ağırlıklı rollere sahip olmaları nedeniyle onu Eleusis gizemciliğine de bağlıyordu bir biçimde.</p>

  <p class="p6">Bereket kültü nitelikleri, Frigya’dan Trakya’ya ve oradan da Yunan anakarasına yayıldığı sanılan Dionysos tapınımını, tarımla ve tahıl üretimiyle, özellikle de arpayla simgesel anlamda buluşturuyordu. Bu nedenle bilinen en eski Dionysos şenliklerinde, arpadan yapılan dünyanın en eski alkollü içkisi olan bira üretiliyordu, hem de fıçılarca. Akdeniz’in tahılı az, üzümü çok olan topraklarında biranın yerini biraz da zorunlu olarak şarap alınca, Dionysos, özellikle de Roma’daki adıyla Bacchus, “şarap tanrısı” gibi yanlış bir etikete de kavuşmuştu. Oysa gizem kültü için, üyelerden başka hiç kimsenin bilmediği, kozmik döngüleri, yaşamın ve ölümün sırlarını, ölümsüzlüğün doğasıyla ilgili bilgileri de içeren çok daha derin ve farklı anlamları vardı.</p>

  <p class="p6">Hiçbir yazılı belge bulundurmamaları ve sırlarını üye olmayanlara hiçbir biçimde açıklamamaları nedeniyle, tıpkı Orpheus ve Demeter kültleri gibi, bugün Dionysos gizemciliğine ilişkin de hemen hiçbir şey bilmiyoruz. Bilinenlerse, kültün sıra dışı, bazen “ürkütücü” bulunan çok özel ritüellerine ilişkin kimi ayrıntılar. Bu bilgiler de genellikle Yunanistan’da ve Roma’da resmi ideolojiye yakınlıklarıyla bilinen yazar, tarihçi ve ozanlardan kaynaklandığı için, gerçekleri ne ölçüde yansıttıkları konusunda emin olamıyoruz.</p>

  <p class="p6">Sözgelimi Euripides, bu kültün tapınımlarını ayrıntılarıyla anlattığı, İÖ. Beşinci yüzyıl sonlarına tarihlenen ünlü oyunu “Bacchae”de, kadınların “çılgınca” kendilerinden geçtikleri ve geyik postlarına bürünerek dağ eteklerinde “huşu çığlıkları” attıkları, “vahşi” ayinlerden söz ediyor ve Dionysos kültüne bağlı rahibelere şunları söyletiyordu:</p>

  <p class="p6">“Tanrısal sırlara erişip kutsanan; ayinsel saflığa bağlı bir yaşam sürüp, dağlarda arınma törenleri yaparak kalbi ve ruhuyla yüce tanrısı Bacchus’ü onurlandırmaktaki kutsal eğlence grubuna katılanlara ne mutlu!”<a id="a217"></a><a href="../Text/Notlar.html#a983"><span class="t13">{215}</span></a></p>

  <p class="p6">Oyun, Dionysos önderliğinde gerçekleştirilen şiddet ve vahşet sahnelerini, özellikle de coşkuyla kendilerinden geçen “Bacchac” (ya da “Maenead”) adlı kadın müritleri şiddetle eleştiren ve açıkçası fazlasıyla da önyargılı ve abartılı görünen sahneleri içeriyordu. “Bacchae”, trajedi türünde yazılmış bir oyundu; ama Aristophanes’in komedi (daha doğrusu “satir”) üslubuna sahip “Kurbağalar” adlı oyununda da benzeri yorumlar yapılıyordu Dionysos ayinleri için ve bu yapıt da aşağı yukarı aynı dönemlerde kaleme alınmıştı.</p>

  <p class="p6">Demek ki, İsa’dan önce beşinci yüzyıl sonlarında Yunan anakarasında ve Makedonya’da, bu kült ile ilgili korkular, tedirginlikler, endişeler söz konusuydu. Peki, ama niçin? Gürültülü müzik yapıldığı, transa geçilerek çığlıklar atıldığı ve “cinsel vurgular” içeren ayinler düzenlendiği için mi? Roma Cumhuriyeti’nin muhafazakâr soyluları da Bacchanalia şenliklerinden aynı nedenle mi paniğe kapılmışlardı?</p>

  <p class="p6">Talfourd Ely, yöneticilerin, bu ayinlere katılan kadınların “özgürce ve ahlaka aykırı” davranmalarından tedirgin olduklarını; “çılgınca” bulunan gösterileri “Roma ciddiyetiyle bağdaştırmadıklarını” söylüyor.<a id="a218"></a><a href="../Text/Notlar.html#a984"><span class="t13">{216}</span></a> Rahatsızlığın böyle bir yanı da olduğu çok açık zaten; ama acaba mesele yalnızca bu muydu? Salt “ayıp” olduğu düşünülen, cinsel yönü güçlü ayinler nedeniyle mi bunca kelle uçmuş, tapınaklar yakılıp yıkılmış, binlerce insan tutuklanmıştı?</p>

  <p class="p6">Wilfried Nippel’a göre, yönetici sınıfı titreten ana nedenlerin başında, Bacchus toplantı ve ayinlerinin geceleri yapılması geliyordu. Cumhuriyet’in ilk yıllarından itibaren, gece toplantıları pleb’lerin bağımsız örgütlenmesinin çekirdeği olarak görülmüş ve buna kaygıyla bakılmış; sonuçta 12 Levha Yasalarıyla da bu tür toplantılar yasaklanmıştı.<a id="a219"></a><a href="../Text/Notlar.html#a987"><span class="t13">{217}</span></a> Siyaset tarihi boyunca gizli buluşmaların çoğunlukla geceleri yapıldığını; çünkü insanların gündüzleri ancak kendi işleriyle uğraşmaya vakit bulabildiklerini dikkate alınca, böylesi bir “yönetsel paranoya” biraz anlaşılabilir hale geliyor. Ama Victoria Emma Fagan’a göre Cumhuriyet’in muhafazakârlarını asıl ürküten nokta, Bacchanalia ayinlerine sınıf ve cinsiyet ayrımı olmaksızın, kadın ve erkek; patrici, pleb ve köle; çok geniş kesimlerin katılması ve yaygın, heterojen bir “cemaat” manzarasının ortaya çıkmasıydı. Kadın ve erkeklerin yan yana, birlikte katıldıkları herhangi bir toplantı, senatonun gözünde potansiyel olarak suç oluşturmaya elverişli bir ortam yaratıyordu.<a id="a220"></a><a href="../Text/Notlar.html#a988"><span class="t13">{218}</span></a></p>

  <p class="p6">Birçok Roma tarihi uzmanı, hareketin içinde önemli oranda kölelerin bulunduğu, bu nedenle senatonun ve büyük toprak sahiplerinin Bacchus kültünü “rejime yönelik bir tehdit” olarak algıladığı görüşünde birleşti. Adrien Bruhl, “Dionysos grupları devrimciydi, çünkü yurttaş ve yabancı, patrici ve pleb, köle ve özgür, birçok farklı koşuldaki insanı birleştirmişti” diyordu ki Giovanni Tarditi de kültün son derece geniş tabanlı oluşuna vurgu yaparak aynı şeyleri söylüyordu aşağı yukarı. A. H. McDonald, Güney İtalya’nın ele geçirilmesi sırasında Tarentum kentinden getirilen tutsakların köleleştirildiğini ve muhtemelen bunların kendilerine ait kültlerini de Roma’ya taşıdıklarını söylüyordu. McDonald’ın fikir yürütmelerinde, Bacchus kültünün Roma’ya Yunanistan’dan değil, Tarentum başta olmak üzere Güney İtalya kentlerinden girdiği yolundaki yaygın kanı da rol oynamıştı.</p>

  <p class="p6">Bunun, bizim izini sürdüğümüz konu açısından da anlamlı olduğunu düşünebiliriz. Pythagoras Kardeşliği’nin etkinlik alanı olan Güney İtalya, üç büyük gizem kültüne de ev sahipliği yapmıştı. O kadar ki, Demeter, Orpheus ve Dionysos kültlerinin anayurdunun Yunan toprakları mı, yoksa Magna Graecia mı olduğu konusunda bile tereddütler doğmuştu kimi uzmanların kafasında.</p>

  <p class="p6">Ancak Dionysos/Bacchus kültünün anayurdu ya da en azından Roma’ya taşındığı çıkış noktası Tarentum ve diğer Güney İtalya kentleri olsa bile, başta McDonald olmak üzere çoğu uzman belirgin bir hataya düşüyordu: Roma halkı için Dionysos hiç de “yabancı” bir tanrı sayılmazdı ve kültünün Roma’ya girişi, Güney İtalya’nın kolonileştirilmesinden çok önceye, bir Sibylline kurulu kararına dayanıyordu; yani, Demeter’in “Ceres” adıyla Roma’da resmileştirildiği, beşinci yüzyıl başlarına. Aventine eteklerinde adına tapınak yaptırılan üç tanrıdan biri olan Liber, aslında Dionysos’un “Romalılaştırılmış” adıydı. Yani kültün yaygınlaşması, Ceres, Liber ve Libera (Demeter, Dionysos ve Persephone) için pleb tapınaklarının yaptırılmasıyla başlamıştı; Tarentum’dan tutsakların getirilmesiyse, bundan neredeyse üç yüz yıl sonra gerçekleşmişti.</p>

  <p class="p6">Emma Fagan, bunları anımsattıktan sonra, Bacchus tapınımının “köle ağırlıklı” bir kült olduğu düşüncesinin hayli kuşkulu olduğuna dikkat çekerek ekliyor: “Aslında senato belgesinde kölelerle ilgili belirgin bir referans olmadığı gibi, Livius’un sözünü ettiği tek köle de, olayın kahramanı olan Hispala. O da bir azatlı olduğuna göre, bir istisna olarak kabul edilebilir.”<a id="a221"></a><a href="../Text/Notlar.html#a991"><span class="t13">{219}</span></a> Yani Bacchus kültünün bir “köle hareketi” olmaması bir yana, içinde kölelerin ne oranda yer aldığı bile belirsiz. Dolayısıyla, senatonun gösterdiği aşırı tepkinin ardında, kölelikle ilgili bir korkuyu aramak da çok anlamlı değil; bundan çok daha fazlası olmalı.</p>

  <p class="p6">Bir başka uzman, Erich Gruen de Pagan ile aynı görüşte. Gruen’e göre senatonun, dolayısıyla egemen sınıfın muhafazakâr kesiminin tedirginliğinin ardında, “köle korkusu” ya da “ataların dininden uzaklaşma” gibi kaygılar söz konusu olamaz. Çünkü hem Bacchus kültünde köleler muhtemelen küçük bir oranı oluşturuyorlardı, hem de dinsel anlamda bu kültün varlığını “yabancı inançların Roma’ya sızması” olarak görüp rahatsızlık duymak için, koğuşturmaların yapıldığı İÖ. 186 çok geç bir tarihti. En azından dördüncü yüzyılın başlarında, Dionysos/Bacchus neredeyse bütün Roma topraklarında en yaygın kültlerden biri olmuştu zaten. O halde, Bacchanalia Kalkışmasına yönelik iddialar ve senato operasyonunun ardında, muhtemelen siyasi kaynaklı başka endişelerin izlerini aramak gerekiyordu.<a id="a222"></a><a href="../Text/Notlar.html#a993"><span class="t13">{220}</span></a></p>

  <p class="p6">Talfourd Ely, büyük operasyona ve yoğun baskılara karşın Bacchus kültünün Roma’da bütünüyle yok edilemediğini, çünkü eskiden Liber adıyla bilinen tanrıya pleb kitlelerinin büyük bir içtenlikle bağlandığını anımsattıktan sonra, ekliyor: “Antik isim, Latince ‘özgürleştirme’ [Liberate] fiilinden geliyor, pleb’ler de Bacchus’un kendilerini özgür kılacağına inanmışlardı.”<a id="a223"></a><a href="../Text/Notlar.html#a994"><span class="t13">{221}</span></a> Bir başka deyişle Dionysos/Bacchus’un Roma’daki diğer adı olan Liber, aleni bir “politik anlam” taşıyordu pleb grupları için. Hareketin, bir pleb merkezi olan Aventine’de yoğunlaşması da bunun göstergelerinden biriydi zaten.</p>

  <p class="p6">Bütün koğuşturmaların çıkış noktasını oluşturan Hispala’nın itirafları, güvenilirliği tartışılsa bile, Bacchus kültünün yaygınlaşmasının ardında, ikinci yüzyıl başlarındaki bir temel strateji değişiminin yattığına dair ipuçları veriyor. Livius’a göre Hispala, konsüle yaptığı itiraflarda, kültün başına geçen Paculla Annia adlı Campania bölgesinin yerlisi bir kadının, radikal değişiklikleri uygulamaya soktuğundan söz etmişti. (Dikkate değer bir ayrıntı: Campania, Roma’nın hemen güneyinde yer alan ve büyük tarım kenti Cumae’yi de içeren bir bölge. Bir başka deyişle Paculla Annia adlı lider, ünlü Sibyl’lardan birinin de “hemşehrisi”ydi.) Söz konusu değişimlerin başında, kültün üyelik yapısı geliyordu. O zamana dek yalnızca bir kadınlar kültü olduğu halde, Paculla Annia bu geleneği değiştirmiş ve Bacchus örgütsel yapısına erkekleri de üye kabul etmeye başlamıştı. Hispala’nın söylediklerine bakılırsa, kendi oğullarını da ilk erkek üyeler olarak bizzat inisiye etmişti. Böylece Bacchus kültü, kadınlara özgü, görece pasif ve dar çerçeveli, naif bir bereket kültü olmaktan çıkıp, bambaşka bir görünümde bulunuyordu.</p>

  <p class="p6">Roma resmi ideolojisinin sözcüleri bu değişimi, yani kadın ve erkekleri toplantı ve ayinlerde bir araya getiren geniş çaplı bir örgütsel yapıya geçişi, “ahlaki nedenlerle” eleştirir görünüyorlardı ama gerçek neden, Bacchus gruplarının “siyasileşmesi”nden duydukları kaygıydı belli ki. Çünkü ataerkil “Pater Familias” ilkelerine, yani babanın ve kocanın mutlak egemenliğine dayalı bir sosyal yapıya sahip Roma’da, lideri kadın olan ve esas olarak da bir “kadınlar kültü” nitelikleri sergileyen bu gruba erkeklerin kendi istekleriyle üye olmaları (bir başka deyişle “bir kadının yönetimine girmeyi kabullenmeleri”) işin içinde inançla bağlantılı siyasi bir hareketlenme olduğunun göstergesiydi.</p>

  <p class="p6">Hispala’ya göre Paculla Annia’nın yaptığı ikinci büyük değişiklik, çok uzun süredir (yasal zorunlulukların da etkisiyle) gündüzleri yapılan ayin ve toplantıların, bundan böyle geceleri yapılmasına karar vermesiydi. Konsülü ve senatonun muhafazakârlarını en çok korkutan da buydu belki. Kadın erkek bir arada, Aventine gibi bir pleb siyasi merkezinde, geceleri yapılan kalabalık gizli toplantılar! İşin içinde mutlaka Cumhuriyet’e ve Roma geleneksel toplum yapısına yönelik büyük bir kalkışmanın işaretleri vardı ve üstelik mevcut göstergeler, bu hareketi ezmek için yapılacak operasyona “ahlaki gerekçeler” üretmeyi de kolaylaştırıyordu. Karanlık gecelerde, kadın erkek bir arada, dağ eteklerinde ve ırmak kıyılarında gizli ayinler yapan insanların buluşmaları, “cinsel uygunsuzluk” partilerinden başka ne anlama gelebilirdi?</p>

  <p class="p6">Son olarak, yine Paculla Annia’nın kararıyla, yılda üç kez yinelenen inisiyasyon törenlerinin yirmi kat artırılarak ayda beş kez yapılmaya başladığını söylüyordu Hispala. Yani aşağı yukarı altı günde bir, Bacchus müritleri büyük kalabalıklar halinde, ezoterik gece toplantıları gerçekleştiriyordu. Üstelik yine Hispala’nın verdiği bilgilere göre, yeni üyelerin yirmi yaşından büyük olmamaları gibi bir sınır da getirilmişti ki bu, Bacchus kültünün, genç kuşaktan başlayarak orta vadede Roma halkının önemli bir bölümünü etkisi altına almaya hazırlandığına işaretti.<a id="a224"></a><a href="../Text/Notlar.html#a996"><span class="t13">{222}</span></a></p>

  <p class="p6">Livius’un anlatılarında, harekete siyasi bir anlam yüklendiğine ilişkin doğrudan ifadeler yok; ağırlıklı olarak, sapkınlıktan, cinsel suçlardan ve örgüt kararlarına uymayanların Bacchus’a kurban edildiğinden söz eden, şiddet ve ahlaksızlık iddiaları art arda sıralanıyor. Ancak satır aralarında, Roma yöneticilerinin bu kültün gelişme ve yaygınlaşmasını mevcut yapıya siyasi bir tehdit olarak algıladıklarını ele veren net yorumlara rastlıyoruz. Yani söz konusu rahatsızlık kaynağı, “kendi aralarında ahlaksızlık yapan” kozmopolit bir topluluğun, içe dönük eylemleri değildi. Roma Cumhuriyeti’nin bunu bir “kalkışma” ya da “komplo” olarak değerlendirmesi, Bacchus kültünün yakın zamanda daha büyük ve iddialı hamlelere girişeceğinden endişe edildiğini gösteriyordu. Livius’un çok da anlaşılır olmayan yorumuna göre, Bacchus kültünün inisiyasyon törenleri askerlik yeminini de “geçersiz” kılıyordu ve bu külte dâhil olanların Roma ordusunda askerlik yapmaları olanaksızdı.<a id="a225"></a><a href="../Text/Notlar.html#a998"><span class="t13">{223}</span></a> Üstelik belki de yöneticileri en çok korkutan nokta, kült üyeleri arasında, tanınan, saygın ve halk tarafından sevilen magistra’ların, siyasi kişiliklerin ve nüfuzlu aydınların bulunmasıydı.</p>

  <p class="p6">Yinelemekte yarar var. Yalnızca azat edilmiş eski bir köle kızın, konsülün evine getirilip korkutularak alınan ifadesine dayandırılan bir dizi iddianın ne derece geçerlilik taşıdığını bilmiyoruz. Yapılanlar, Pön Savaşları’ndan sonra büyümeyi sürdüren Roma’da muhafazakâr patrici ailelerin dizginleri ele alma çabaları olarak açıklanabileceği gibi, çok daha basit bir biçimde, Postimius ve çevresindekilerin, yaygın bir devlet terörünü kullanarak rakiplerini tasfiye etme operasyonu biçiminde de görülebilir. Ancak her durumda açık olan bir tek şey var: Bacchus gizem kültü gerçekten çok yaygınlaşmış ve etkili bir örgüte dönüşmeye başlamıştı.</p>

  <p class="p6">Bir ayaklanma girişimi olmuş muydu peki? Hayır. Senato’ya bir dizi talep içeren bildirilerin sunulduğu, etkileyici sokak gösterileri yapılmış mıydı? Bunu doğrulayacak hiçbir kayıt yok. Ancak, yalnızca “Maenad” denen kadın rahibelerin denetiminde, yine kadın üyelerin katılımıyla gerçekleştirilen mütevazı toplantı ve dinsel ayinlerin yerini, gerçekten de ikinci yüzyıl başlarında erkeklerin de dâhil edildiği çok daha büyük çaplı ve sıklaştırılmış gece ayinleri almıştı. Bacchus kültü yöneticilerinin ileriye yönelik amaç ve beklentileri arasında, “iktidara yürümek” olabilir miydi gerçekten?</p>

  <p class="p6">Üç büyük gizem kültünün çoğunlukla Güney İtalya ve Delphi kaynaklı kararlarla, bir başka deyişle Sibylline kurulu kararlarıyla Roma’ya taşındığını da yakından biliyoruz, Tarentum, Metapontum ve Cumae’nin, Pythagoras Kardeşliği’nin en güçlü “üsleri” olduğunu da.</p>

  <p class="p6">Cumhuriyet’in siyasi yapısı içinde bir tür “iktidardaki muhalifler” rolünü üstlenen bu örgüt, acaba denetimini çok büyük olasılıkla elinde tuttuğu Bacchus kültünü, yalnızca sabırla “ideali tabana yaymak” için mi kullanmıştı, yoksa İÖ. İkinci yüzyılda artık siyasi merkezleri kuşatma altına alarak, bir ayaklanma aracılığıyla Roma’yı eline geçirmek mi istemişti gerçekten? Bu da yanıtlanması çok güç olan sorulardan biri gibi görünmekle birlikte Bacchus kültünün Aventine’i merkez alarak üslenmesi ve Liber’in “pleb’leri özgür kılacak tanrı” olarak görülmesi, hareketin içinde yadsınamayacak bir pleb ağırlığı olduğunu ortaya koyuyor ki, bu da “Bacchanalia Kalkışması” denen olayı, pleb politikalarının en etkili yönlendiricisi olan Kardeşlik ile daha çok yakınlaştırıyor.</p>

  <p class="p6">Eğer böyle bir girişim söz konusu olduysa, “komplo” iddiası üzerine gerçekleştirilen geniş çaplı “cadı avı”, tutuklanıp öldürülen insanlar ve yakılıp yıkılan tapınaklar, Pythagoras Kardeşliği’nin, tam da güçlü olduğunu hissettiği bir dönemde, Roma’da ciddi bir bedel ödediğini ve geri adım atarak sessizliği seçmek zorunda kaldığını da gösteriyor. Büyük olasılıkla, Postimius’un kampanyaları sırasında Pythagoras müritlerinden birçoğu da çeşitli gerekçelerle ele geçmiş, belki de idam edilmişlerdi. Bütün bunlar, Kardeşlik için, “ideale giden” yolda gizem kültlerinin daha dikkatli kullanılmasını ve arka planda tutulmasını gerektiren dersler de içeriyordu bu durumda. Roma’da adımlar, Magna Graecia’dakinden çok daha dikkatli atılmalıydı.</p>

  <p class="p6">Tarih kitaplarında birkaç cümleyle kısaca geçiştirilen bu son derece önemli siyasi çalkantı, İsa’dan önce birinci yüzyıl başlarında “sokağa ve tabana yönelmek” isteyen Kardeşlik üyelerinin, gizem kültlerini yedekte tutarak “açık ve aleni” sivil toplum örgütlerini harekete geçirme gereği duymasını da açıklayabilir. Dramatik Bacchus yenilgisi, kült bütünüyle çökertilemese ve varlığını, hatta etkinliğini büyük oranda korusa bile, daha güvenilir, daha net ve komplo iddialarına malzeme yapılamayacak kadar “sıradan” örgütlenmelerin devreye sokulmasını ve “siyasi parti” mücadelesinin bu örgütlerin oluşturacağı taban üzerinde başlatılmasını gerektirmişti. Yani, en azından Cumhuriyet’in ilk yıllarından beri var olan collegia adlı birlik ve dayanışma grupları, bundan böyle siyasi hedef ve ideallerle yüklenecekti.</p>

  <p class="p6">&nbsp;</p>

  <h3 class="h30"><a id="ncx966"></a>Lonca Üzerinden Siyaset</h3>

  <p class="p6">Söz konusu sivil örgütler, başlangıçta küçük yerel yardımlaşma birlikleri olarak, genellikle yoksul bölgelerde, dinsel görüntüler altında oluşturulmuşlardı. Çoğunlukla “cenaze dayanışmaları” olarak anılıyorlardı; çünkü kuruluş amaçları bir üyenin ölümü sonrasında onun cenaze prosedürlerinin düzenlenip yerine getirilmesi ve geride kalan ailesine diğer üyeler tarafından maddi ve manevi destek sağlanması biçiminde belirlenmişti. Ancak pratikte <span class="t11">collegia</span>’lar çok kısa bir süre içinde, aynı zanaat ve meslek grubundan insanların yardımlaşma amacıyla bir araya geldikleri sivil toplum örgütlerine dönüştüler. Daha Cumhuriyet’in ilk yıllarında, Roma’da çok sayıda collegia vardı ve bunlarla ilgili ilk kayıtlar, 12 Levha Yasaları’na dek geri gidiyordu. Çoğunlukla basit, sessiz ve pasif sosyal dayanışma grupları olarak düşünülen bu örgütlenmeler, aslında başlangıçtan itibaren Cumhuriyet ideolojisi ve ilkelerinin tabanda yaygınlaştırılması gibi bir işlevi de üstlenmişlerdi.</p>

  <p class="p6">Kardeşlik üyelerinin, efsanevi kral Numa’yı nasıl Cumhuriyet ideolojisinin bir parçası haline getirdiklerini görmüştük. Pythagoras ile Numa arasında kronolojik açıdan olanaksız, ama manevi açıdan son derece anlamlı bir bağ kurularak, tıpkı Aenias -Romulus mitlerinde olduğu gibi, Cumhuriyet’le Roma’nın kökleri arasında kesintisiz bir ilişki oluşturulmaya çalışılmıştı. Aynı şey, collegia olgusu için de yapıldı. Meslek ve zanaat dayanışma örgütlerinin ilk kez Numa tarafından kurulduğuna ilişkin, resmi söylenceler üretildi.<a id="a226"></a><a href="../Text/Notlar.html#a1001"><span class="t13">{224}</span></a></p>

  <p class="p6">Diğer yandan, collegia ağı, yine kökenle doğrudan ilişkili dinsel bir kabukla da korundu. Roma’nın kurucu ve koruyucu tanrılar grubunun, yani “Roma Üçlüsü”nün Jüpiter ve Juno’yla birlikte en popüler ilahi gücü olan tanrıça Minerva, “zanaatçıların ve mesleki birliklerin koruyucusu” olarak sunuldu. Hatta her yıl 19 Mart’ta kutlanan <span class="t11">Quinqatrus</span> adlı “zanaat bayramı”nın koruyucu tanrıçası da Minerva’ydı.<a id="a227"></a><a href="../Text/Notlar.html#a1002"><span class="t13">{225}</span></a>&nbsp; Ovidius bu kutlamaların katılımcı zanaat grupları arasında dokumacıları, boyacıları, ayakkabıcıları, demircileri, doktorları, öğretmenleri, ressamları ve heykeltıraşları sayıyor; ancak collegia’ların ilk ortaya çıkışından itibaren en etkili ve yaygın meslek örgütü grubunun, “yapıcı’lar ya da “inşacılar” olarak adlandırılan ve duvar ustaları, mimarlar ve inşaat erbabından oluşan zanaatçılar olduğunu biliyoruz.</p>

  <p class="p6">On sekizinci yüzyıl İskoç masonlarının en ünlülerinden Dr. James Anderson, masonik geleneğin tarihini analiz etmeye çalıştığı “Book of Constitutions” (Anayasalar Kitabı) adlı yapıtında, her Roma garnizonunun, kendine ait bir “locası” olduğundan söz ediyordu. Bunlar, askeri birliğin seferlerde gereksinim duyacağı köprü, gözetleme kulesi, barikat ve yolların mimari planlaması ve uygulanmasından sorumluydu. Bir başka ünlü mason, W. Ravenscroft, “<span class="t11">Mimari Collegium</span>” adı verilen ve mimarlarla inşaat ustalarından oluşan meslek örgütünün, Roma’da türlü ayrıcalıklara ve dokunulmazlıklara sahip olduğuna değiniyor.<a id="a228"></a><a href="../Text/Notlar.html#a1004"><span class="t13">{226}</span></a> Aslına bakılırsa pratikte bu durum çok da şaşırtıcı değil, çünkü İtalya yarımadasından başlayarak bir konfederasyon gibi büyümeye çalışan Roma için teknik altyapı, yani hem ticareti kolaylaştırıp hem de ordulara hızlı hareket olanağı sunacak karayollarının yanı sıra, kentlerin büyüyen gereksinimlerine yanıt vermeyi sağlayacak su kemerleri (aquaduct) yapımı çok çok önemliydi.</p>

  <p class="p6">Roma’nın yüksek standarttaki yaşam biçimi ve ülke sınırları içindeki “şeffaf akışkanlık”, ancak hızlı ve kaliteli inşaat ekipleriyle sağlanabiliyordu. Bu nedenle, birbirlerine sıkı sıkıya bağlı takımlar halinde çalışan eğitimli ve yetkin mimar, mühendis, duvarcı ve taş ustaları, vazgeçilmez değere sahiptiler. Onlar, “yapıcılar”dı; yani hem mimarinin, hem de geometrinin ustaları. Bu nedenle ayrıcalıklarına ses çıkarılmıyordu.</p>

  <p class="p6">Andrew Lintott, “Collegia’lar pleb’ler arasında ayrıcalıklı öneme sahip bir örgüt biçimiydi,” diyor ve bunların arasında kökü çok eskiye dayanan meslek gruplarının, Cumhuriyet’in yapıtaşları olarak kabul edildiğine dikkat çekiyor.<a id="a229"></a><a href="../Text/Notlar.html#a1006"><span class="t13">{227}</span></a> Lintott’a göre, kabaca bir sınıflamayla bu sivil toplum örgütlerini üç kategori altında izlemek mümkün:</p>

  <p class="p6">“Collegia’nın üç ana görünümü vardır. Mesleki örgüt, dinsel kardeşlik ve yerel dayanışma. Bunlar bütünüyle ayrı yapılar olmadıkları gibi, karşılıklı olarak birbirlerine bağımlıydılar da. En eski mesleki birlikler, yazmanlar, demirciler, tiyatrocular, heykeltıraşlar ve flüt çalanlar ile geç dönem Cumhuriyet yazıtlarında adları geçen diğer gruplardı. En eski iki büyük dinsel birlikse, Capitolini ve Mercuriales’ti”.<a id="a230"></a><a href="../Text/Notlar.html#a1008"><span class="t13">{228}</span></a></p>

  <p class="p6">Mercuriales, iletişimin ve ticaretin yönetici ilahi gücü olarak kabul edilen Merkür’ü simge olarak kullanan, “yeni kentli” tüccarların, yani orta sınıf pleb gruplarının zanaat birliğiydi. Merkür’ün Yunan kültüründeki karşılığının Hermes olması; Roma’da kendine taban bulan Hermetik düşünce ve inançla Pythagoras okulu arasında net yakınlıklar olduğu da göz önüne alındığında, dikkate değer bir bağlantı sergiliyor. Ancak bundan daha ilginci, Capitoline tepesinde yaşayanların dinsel kardeşliği olan Capholini adlı collegia’nın ilişkilerinde çıkıyor karşımıza. Roma’daki en güçlü, en saygın ve en etkili dinsel grup olan Capitolini, yukarıda Lintott’un saydığı meslek gruplarından “flüt çalanlar” ile de yakın ilişkilere sahipti. Ayin ve törenlerde “mistik müziği” üstlenen bu flütçüler birliği de yine Capitoline bölgesinde merkezlenen bir collegia’ydı ve oldukça kapalı bir örgütsel yapıya ve şaşırtıcı ayrıcalıklara sahipti.</p>

  <p class="p6">Yalnızca özel toplantı ve törenlerde flüt çalmakla görevli olan müzisyenlerin, bu denli önemsenen bir meslek birliği oluşturmaları, Capitolini dinsel grubuyla olan yakın bağlarıyla açıklanabilir belki. Ama daha kışkırtıcı görünen olgu, flütün ve flüt ustalığının, Pythagoras Kardeşliği’nin gizemciliğinde çok ayrı bir yere sahip olması. Daha önce yakından gördüğümüz gibi, flüt, lir ile birlikte Kybele kültünün en önem verdiği iki çalgıdan biriydi ve Kybele tapınaklarında flüt çalanlar çok önemli bir ayin gurubunu oluşturuyordu. Pythagoras da armoni kuramı ve matematikle müzik arasında oluşturduğu bağlantıyı, büyük oranda flüt üzerine kurmuştu. Kardeşlik çevresindeki sağlık kuruluşlarında müzikle yapılan terapilerde de flüt başrolü oynamaktaydı. Dolayısıyla Pythagoras izleyicilerinin kendilerine özgü gizemciliği içinde flüt, bugün tam olarak anlayamadığımız kritik simgesel anlamlara sahipti.</p>

  <p class="p6">Hemen bütün Pythagoras öğrencilerinin birer “flüt ustası” olduğunu biliyoruz ki, aralarında Tarentum’lu Archytas gibi çok ünlüler de var. Archytas yalnızca çok yetenekli bir flütçü olmakla yetinmemiş ve salt flüt partisyonları üzerine kurulu çok sayıda beste yapmış; dahası, bütünüyle flütü temel alan bir akustik teorisi de geliştirmişti.<a id="a231"></a><a href="../Text/Notlar.html#a1010"><span class="t13">{229}</span></a> Bütün bunlar, yalnızca dinsel örgütlenmeler ile sanatçı birlikleri arasındaki dolaysız yakınlığa değil; Pythagoras Kardeşliği’nin her iki tip collegia yapısı üzerinde de etki ve katkılarının olduğunu gösteren çok sayıda işaretten birine daha dikkatimizi çekiyor.</p>

  <p class="p6">Dinsel örgütler, belli bir rahip grubunu ve tören görevlilerini içeriyor ve genellikle tek bir yerleşim merkezi içinde sınırlı kalıyordu. Yerel birlikler de yine kent ya da kasabalarla sınırlı etkinliğe sahipti. Mesleki collegia’lar için coğrafi bir sınırlama yoktu ama onlar da yalnızca aynı zanaat üzerinde uzmanlaşmış insanları üyeliğe kabul edebilirlerdi. Bu noktada, yine Bacchus kültünün yarattığı paniğe geri dönüp baktığımızda, collegia kültürünü aşan bir “güç” ile karşılaşıyoruz. Bacchus müritleri için ne coğrafi bir sınırlama söz konusuydu ne de mesleki yeterlilik koşulu aranıyordu. Cinsiyet, sınıf, meslek ve memleket ayırt edilmeksizin isteyen herkes bu külte inisiye olabiliyordu ki, böyle bir yaygınlık Roma yönetimini “ileride denetlenmesi çok kuşkulu” görünen bir güçle karşı karşıya bıraktığı için de soylular ve muhafazakârlar arasında tedirginlik yaratmış olmalıydı.</p>

  <p class="p6">Andrew Lintott’a göre collegia’lar, Cumhuriyet’in son dönemlerinde, yani İsa’dan önce birinci yüzyılın başlarında hem sayıca çok artmışlar, hem de birer sivil toplum örgütü olarak Cumhuriyet içinde belirgin bir güç de kazanmışlardı. Bu hızlı büyümeyi, azat edilen kölelerin giderek çoğalması ve özgürleşen bu insanların kendilerini ifade etmek üzere yerel örgütler arayışı içine girmeleri sağlamıştı. Birbirleriyle yatay ilişkileri de bulunan bu birlikler, simgesel bir önem taşıyan ve periyodik olarak büyük kalabalıkları bir araya getiren festival ve şenliklere ayrı bir önem veriyorlardı ki, Compitalia adı verilen etkinlikler bunların en popüleriydi.<a id="a232"></a><a href="../Text/Notlar.html#a1012"><span class="t13">{230}</span></a></p>

  <p class="p6">Her yıl, aralık ayının son haftasıyla, ocak ayının ilk günlerine denk gelen bu büyük festival, collegiaların üstatları tarafından düzenlenip yönetiliyor ve “Kavşaklar Festivali” adıyla anılıyordu. Oldukça ilginç ve anlamlı bir addı bu. Ana Tanrıça geleneğinin koruyucusu ve sürdürücüsü olan (daha sonra Ortaçağ boyunca da “cadı” ve “şeytan uşağı” suçlamalarıyla sürekli koğuşturmalara uğrayan) dinsel grupların çok önem verdikleri “Üç Yüzlü Tanrıça”, yani Hecate’yle doğrudan bağlantılıydı. Hecate, “Kavşakların Tanrıçası” olarak adlandırılır ve ona en çok bu unvanla yakarılarda bulunulurdu. Geç dönem Yunan ve Roma düşünürleri, çoğunlukla da yönetici sınıfla sıkı bağlara sahip “resmi aydınlar”, bu tanrıçayı karanlık ve olumsuz imgelerle donatmışlar, onu “ölüler ve ruhlar dünyasının efendisi” olarak sunmaya büyük çaba harcamışlardı ki, bu gelenek Hristiyanlık çağında yoğun olarak sürdü ve Hecate’ye inananlar “şeytani güçlerle” ilişki halindeki sapkınlar olarak işkence gördü ve diri diri yakıldı. Oysa en eski klasik metinlerde, sözgelimi Homeros ya da Hesiod’un yapıtlarında Hecate’nin böyle olumsuz niteliklere sahip bir tanrıça olduğuna ilişkin en küçük bir gönderme bile yoktu.</p>

  <p class="p6">“Antik Yunan şairi Homeros, Demeter için yazdığı ilahide Hecate’ye de yer vermişti” diyor, Raven Grimassi. “Burada Hecate’nin, <span class="t11">mağarada yaşadığından</span> söz ediyordu. Eski Ege ve Akdeniz kültürlerinde mağaralar, yeraltı dünyasına açılan kapılar olarak görülürdü ki bu da Hecate’nin ölülere eşlik eden bir rehber işlevi gördüğünü vurguluyor.”<a id="a233"></a><a href="../Text/Notlar.html#a1014"><span class="t13">{231}</span></a></p>

  <p class="p6">Baştan beri izlediğimiz seyri göz önüne alan okur için bunlar oldukça tanıdık kavramlar artık. Hecate’nin Demeter kültüyle, yani Eleusis gizemciliğiyle yakın bağlarına kısaca değinmiştik. Kızı Persephone’u (Kore) bulması için Demeter’in en büyük yardımcısı Hecate olmuştu. “Mağarada yaşama” kavramının içerdiği mistisizme ya da mağaraların yeraltı dünyasına açılan kapılar olduğuna ilişkin düşünceyi, Sibyl kültünün derinlerinde görmüştük. Bütün önemli Sibyl’lar, Demeter ve Apollon tapınakları yakınındaki mağaralarda yaşıyorlar ve kehanetlerini, yeraltı dünyasıyla kurdukları bağlantı sayesinde gerçekleştiriyorlardı.</p>

  <p class="p6">Yalnızca bu kadarı bile, Hecate inancının ve düşüncesinin Sibyl geleneğiyle yaşatıldığını ve hatta belki bizzat “yönetildiğini” düşünmek için yeterli görülebilir. Pythagoras Kardeşliğinin bir anlamda “mentor”luğunu Delphi ve Cumae’deki Sibyl’ların üstlendiğini ve bunu yüzyıllar boyu sürdürdüklerini de dikkate alırsak, collagea’ların üstatlarınca düzenlenip yönetilen ve çok önemsenen Compitalia şenliklerinde “biraderlerin” etkileri hakkında da bir fikir sahibi olabiliriz. Peki, ama “Kavşakların Tanrıçası” ne anlama gelmektedir ve “Kavşaklar Festivali”ndeki doğrudan ya da dolaylı rolü ne olabilir acaba?</p>

  <p class="p6">Yine Raven Grimassi’ye dönersek, Hecate’ye verilen en eski adlardan birinin “Trivia” olduğunu görüyoruz. Yani, üç ayrı yolun tek bir noktada birleştiği kavşak. Grimassi, eski çağlarda Hecate inancına inisiye edilenlerin bir üç yol ağzına götürüldüklerini ve giriş törenlerinin burada yapıldığını anlatıyor. Yolların birleştiği kavşak noktasına, Y harfi biçiminde üç ucu olan bir ağaç dalı yerleştiriliyor ve “Hekataion” adı verilen bu simgesel objenin her bir ucu, farklı bir yolu gösteriyormuş. Ege ve Akdeniz kültüründe üç yolu birleştiren kavşakların, “yeraltı ruhlarına ait” alanlar olarak görüldüğünden söz ediyor Grimassi. Bu özelliği nedeniyle, yaşamlarında kritik kararlar almaları gereken dönüm noktalarına ulaşmış insanların, üç yol ağızlarına giderek “Kavşakların Tanrıçası” Hecate’den doğru seçimi yapmalarına yardım etmesini istediklerini aktarıyor. Yazara göre Hecate ve onun yönetimindeki kavşaklar, geçiş dönemlerindeki “dönüşüm” aşamalarını ve değişimin şafağını da simgelemekte. Hem insanlar, hem de toplumlar ve kurumlar için.</p>

  <p class="p6">Mistik ve simgesel anlamda Hecate ve “üç yol”, doğrudan doğruya Ay tapınımıyla ilgili olarak çıkıyor karşımıza. Heykel ve kabartmalarda Hecate, “üç yüzü olan” bir tanrıça olarak betimlenirdi ve bu yüzlerin her biri, farklı yaşam evrelerini olduğu kadar, Ay’ın üç farklı aşamasını da vurgulardı: Dolunay, yeniay ve “karanlık ay”. Başlangıçlar, ilk adımlar ve “taze” olan her şey, yeniay ile anlatım bulurken, dolunay olgunlaşmış gücü, karanlık ay da bilgelik ve deneyimi simgelemekteydi Hecate inanışında. Bu üç konum, “Tanrıça’nın Üç Yüzü” olarak da bilinen ve “Bakire”, “Anne” ve “Yaşlı Bilge” olarak adlandırılan, üç farklı ilahi görünüme karşılık düşüyordu. Bu nedenle Hecate’ye “<span class="t11">Birken Üç Olan</span>” da denir ve heykellerinde onun bu üç kişiliğini vurgulayan üç farklı kadın betimlemesi yer alırdı.</p>

  <p class="p6">“O aynı zamanda angelos (melek) ve phosphoros (ışık) olarak da bilinirdi,” diyor D. J. Conway. “Persephone-Kore mitinde, genç kız yeraltı dünyasına kaçırılırken olaylara müdahale etmemişti. Demeter öfke ve intikam duygularıyla doluydu ama Hecate sakin ve soğukkanlıydı; çünkü yaşamda belirli şeylerin gerçekleşmesi gerektiğini ve bunlarla ilgili duygusal tepki vermenin hiçbir işe yaramayacağını biliyordu. Bilincin bu içsel aydınlanması (phosphoros), zorluklarla boğuşup daha iyi noktalara ulaşma eğitimi, Karanlık Anne, yani kolektif bilincin karanlık meleği (angelos) tarafından öğretilen bir bilgeliğin parçasıydı. Eğer Tanrıça’nın bu yönünü bilmez ve onun bilgeliğini anlamazsak, bütünleşmiş kişiliğine de ulaşamayız.”<a id="a234"></a><a href="../Text/Notlar.html#a1016"><span class="t13">{232}</span></a></p>

  <p class="p6">Yine Conway’in aktardığına göre, İtalya’da sönmüş bir krater gölü olan Averno’yu çevreleyen sık ormanlık alan, Hecate’nin kutsal korusu olarak bilinirdi ve bu tanrıça için bilinen, açık, belirli tapınaklar yok denecek kadar azdı. İtalya yarımadasının birçok değişik yerinde Hecate’ye adanmış kutsal koruluklar, dolunay gecelerinde düzenlenen ayinlerin mekânları olarak kullanıldı. “Doğa”nın ta kendisi olan bir tanrıçaya, insan yapısı taş binalarda değil, açık alanlar ve koruluklarda yakarılmasından daha doğal ne olabilirdi ki?</p>

  <p class="p6">Üç farklı görünümü bünyesinde birleştiren tek ve aynı Ana Tanrıça modelinin bu karmaşık uygulamasında Demeter anne niteliğini, Persephone “bakire genç kızı”, Hecate’nin kendisi de “bilge yaşlı kadını” simgeliyordu ama üçü birden yalnızca Hecate adıyla da anılarak “birlik” vurgulanıyordu. Heykel ve kabartmalardaki betimlemelerde, üç tanrıçanın toplam altı elinde, altı önemli nesne görünürdü: Ellerin üçü, birer meşale tutuyordu; diğerlerindeyse bir anahtar, bir parça ip ve bir hançer yer alırdı çoğu kez. Meşaleler, karar alma aşamasındaki insanın yolunu aydınlatacak bilgelik ve desteği simgeliyordu. Yani yaşamlarının belli aşamalarında yol ayrımına (kavşağa) gelen insanlar Hecate’nin yardımını, bu “ışık” aracılığıyla almaktaydılar. Anahtar, evrenin gizemlerine ait kilitleri, bir başka görüşe göre de yeraltı dünyasının kapılarını açmak içindi. İp, bebeği annesine, insanı da “en büyük anne” olan dünyaya bağlayan göbek bağını temsil ediyordu. Hançerse, yanılsamaları ve kafa karışıklarını yok eden, keskin gerçeğin ışıltısıydı.<a id="a235"></a><a href="../Text/Notlar.html#a1018"><span class="t13">{233}</span></a></p>

  <p class="p6">Compitâ’nın sözlük anlamı “yolların birleştiği kavşak”tı ve Comphalia, farklı bölgelerden ve yerleşim merkezlerinden insanların ortak bir organizasyonda bir araya gelip, <span class="t11">Lares Compitales</span> adı verilen “kavşak perileri” gözetiminde buluşmaları ve kış gündönümünü kutlamaları için düzenleniyordu. Aslında Hecate adına düzenlenen ve bütünüyle ona adanan kutlamalar, ekim ayının son günü yapılırdı. Ama collegia’ların denetimindeki Compitalia şenliklerinde de, Kavşakların Tanrıçası Hecate onurlandırılıyordu elbette.</p>

  <p class="p6">Burada Hecate’nin büyük oranda “simgesel” bir işlev gördüğünü unutmamak gerekiyor. “Üç Yüzlü Tanrıça” imgesini kullanmak, hem “eski inanç ve gelenek” ile bir bağ oluşturuyordu hem de yeni kararların ve “dönüşüm”ün eşiğine yaklaşıldığı mesajını güçlü kılıyordu. Çünkü “Kavşakların Tanrıçası”, insanların olduğu gibi, toplulukların, halkların yaşamlarında da kritik dönüm noktalarına varıldığı anda yardıma gelir, elindeki meşalelerle yolları aydınlatır ve doğruyu bulmak isteyenlere destek olurdu. Cumhuriyetin son yüzyılına girildiğinde collegia’lar etkin birer sivil toplum örgütü olarak hem mistik hem de politik nitelikleri olan bir role soyunmuşlar ve “değişimi” zorlamaya başlamışlardı artık; elbette Roma’nın vardığı bu “kavşakta” Hecate’nin desteğine gerek duyulacaktı.</p>

  <p class="p6">Mistik değerlerle ve eski tanrıçalarla simgesel bağlantısı nasıl bir nitelik taşırsa taşısın, collegialar Roma politik yaşamına aniden ve oldukça etkili sivil toplum çekirdekleri halinde entegre oldular bir anda. Cumhuriyet’in giderek daha derinleşen bir bunalımı yaşadığı kritik bir döneme o denli büyük bir hareket ve dinamizm getirmişlerdi ki, artık Roma’nın siyasi yaşamıyla ilgili olarak “nüfuzlu ailelerin güç ve çıkar savaşı” yorumunun yapılması olanaksız hale gelmişti. Pleb politikaları hızla aktif ve geniş tabanlı bir mücadeleye doğru yöneliyor, yüzlerce yıldır varlığını korumaya çalışan büyük toprak sahipleri oligarşisi ciddi biçimde köşeye sıkışıyordu.</p>

  <p class="p6">“Meslek kuruluşları (collegia) ve halk dernekleri harekete katıldılar,” diyor Server Tanilli. “Bu gruplar çok eskiden beri vardı Roma’da, şimdiyse gerçek birer halk kulübü haline gelmişler ve ‘Halk Partisi’nin bir çeşit taban kuruluşu olmuşlardı.” İsa’dan önce birinci yılın ortalarına dek giderek hızlanan bu hareketler, amacından sapmış Cumhuriyet’i beş yüz yıl önceki ilkelere uygun bir çizgiye yeniden döndürme girişimleri gibi görünüyordu ama bundan daha da fazlasını içeriyordu aslında. Başlangıçtan beri pleb politikalarını yönlendiren ve Cumhuriyet’i “nihai ideal” için bir araç olarak görenler, yitirilmiş zamanı telafi etme ve çoktan gerçekleşmesi gereken sosyal düzenlemeleri yaşama geçirme aceleciliği içindeydiler. Bir başka deyişle Kardeşlik, gidişin bir tür “Emperyal askeri diktatörlük” yönünde olduğunu görmüş ve geleneksel “sabır” ilkesini rafa kaldırarak tehlikeli bir serüveni durdurma çabasına girişmişti.</p>

  <p class="p6">Catilina’nın başını çektiği devrim girişimi, bu hareketin en büyük ve iddialı hamlelerinden biriydi ve çok büyük oranda collegia’lardan destek aldı. Ne var ki toprak sahipleri oligarşisi durumu haber alıp ani bir manevrayla bu girişimi oldukça kanlı bir biçimde bastırmayı başardığında, Cicero başta olmak üzere yönetimi elinde tutan gerici güçlerin gözleri, giderek tehlikeli bir görünüm almaya başlayan bu meslek örgütlerine ve halk dayanışma derneklerine çevrilecekti.</p>

  <p class="p6">“Collegia’ların örgütlenmesi, kent bölgeleri ve daha küçük yerleşim birimlerinin bir araya getirilmesiyle sağlanmıştı ve pleb kesimlerini politik amaçla organize etme fırsatları sunuyordu,” diyor Wilfried Nippel.<a id="a236"></a><a href="../Text/Notlar.html#a1020"><span class="t13">{234}</span></a> Bu sivil dayanışma gruplarının hem Marius’çu çizgiyle, hem de Gracchus Kardeşler geleneğiyle yakından bağlantılı olduğuna da dikkat çektikten sonra, İÖ. 64 yılında collegiaların bu nedenle baskı altına alındıklarına dikkat çekiyor.</p>

  <p class="p6">Gerçekten de dönemin konsülü Cicero bu yaygın mesleki örgütler ve dayanışma birliklerinin, oligarşi için ne denli tehlikeli olabileceğini sezmiş ve daha Catilina davaları sürerken, bir daha benzeri bir devrim girişimiyle yüz yüze gelmemek için collegia’ların etkinliklerini iyice kısıtlamaya, bazılarını tümden yasaklamaya çalışmıştı.</p>

  <p class="p6">Ancak Cumhuriyet’i gerçek hedefleri doğrultusunda yeniden örgütleme ve ayağa kaldırma girişimleri, Catilina’nın öldürülmesiyle (büyük bir darbe almış olsa bile) durmayacaktı. Bir patrici aileden gelmesine karşın köklerini reddedip pleb’ler arasında yer almayı seçen ve tribün olabilmek için kendini bir pleb ailesine evlat edindirerek siyasi mücadeleye atılan Publius Clodius, daha sular durulmadan yeni bir devrimci girişimi başlattı. Ancak Clodius, kendinden öncekilere göre önemli bir hamle gerçekleştirmiş ve demokratikleşme mücadelesini yalnızca pleb politikalarına indirgemeyerek, çok önemli bir “uyuyan sınıfı”, köleleri de yanına almayı bilmişti.</p>

  <p class="p6">Büyük bir halk desteğiyle siyasi gücü denetleme şansını ele geçirdiğinde yaptığı ilk iş, yasaklanan collegia’ları yeniden yaşama geçirmek, hatta var olanlara yenilerini ekleyerek tabandaki bu siyasi örgütlenmeyi hızlandırmak oldu. Bu arada, Compitalia festivaline Cicero tarafından konan ve büyük tepkiye yol açan yasağı da 1 Ocak 58’de iptal etti ve o yıl görkemli kutlamaların yapılmasını sağladı.</p>

  <p class="p6">Gustav Hermansen, “Bu açıkça politik bir hamleydi,” diyor, ‘“izleyen kargaşa yıllarında açıkça görüldü ki, bu amaçla kullanıldığında collegia, ülkenin politikasını denetleyebiliyordu. Bu dönemde Milo ve Clodius arasında yaşanan ve Roma kent yaşamının bir karakteristiği haline gelen çete savaşları, meslek örgütleriyle ilgili manik bir korku geliştiren ve onları sıkı denetim altında tutan Caesar, Augustus ve sonraki imparatorlar için saplantılı bir anı oldu.”<a id="a237"></a><a href="../Text/Notlar.html#a1022"><span class="t13">{235}</span></a></p>

  <p class="p6">Andrew Lintott da, “Meslek birliklerinin ustaları hem kölelerden hem de özgür yurttaşlardan oluşabiliyordu artık ve özgürlerin çoğunluğu da ‘azatlı’lardı,” diyor. Hızla ve başarılı biçimde örgütlenen Clodius’un denetimindeki siyasi gruplar içinde azımsanamayacak sayıda kölenin bulunmasına dikkat çeken ünlü tarihçiye göre, “Clodius’un başarısı, Catilina’nın denetlemekte yetersiz kaldığı bir sosyal sınıfı yanına almayı bilmesiydi. Ayrıca collegia’lardan yararlanmış ve onlara yenilerini de eklemişti.”<a id="a238"></a><a href="../Text/Notlar.html#a1024"><span class="t13">{236}</span></a></p>

  <p class="p6">Ancak ülkede artık siyasi mücadelenin titiz bir örgütlenme ve geniş kesimleri içine alan sosyal ve ekonomik politikalarla başarıya ulaşabileceği dönemler çoktan geride kalmıştı. Sürekli savaşan bir devlet haline gelen Roma’da, fetih politikaları gereği güçlendirilen askeri birliklerin muzaffer komutanları, siyasi gücü elinde tutmaya aday liderlere dönüşüyorlardı. Bir başka deyişle, elinde kendisine bağlı kalabalık askeri birlikler oluşturmaya yetecek parası ve gücü olan (ya da oligarşiden maddi destek almayı beceren) karizmatik komutanlar, kendilerini Roma üzerinde tartışmasız olarak söz sahibi görüyorlardı ve başarıya ulaşmak için onları yenilgiye uğratmak kaçınılmaz bir gereklilikti.</p>

  <p class="p6">Bunu çok iyi anlayan Clodius, bir tribün olarak gücü eline geçirmeye başladığı sırada, askeri gücünü de artırma yolunu seçti. O günlerde üç ünlü komutan, Pompeius, Crassus ve Caesar, bütün Cumhuriyet kurumlarının ve devlet geleneklerinin üzerine çıkarak, salt askeri güçlerine dayanıp “Birinci Triumvir” adı verilen, üçlü yönetimi oluşturmuşlardı. Kendi aralarındaki güç dengeleriyle fazlasıyla meşgul olan bu askeri liderler, görünürdeki büyük güçlerine karşın, halkın desteğini alan Clodius’la iyi geçinmeye çalışıyor, onu ortadan kaldırmak için uygun fırsat arıyorlardı. Cumhuriyet’i demokratik ilkelere yaklaştırma ve geniş tabanlı sivil toplum yapısını güçlendirme amacıyla Clodius’u destekleyen, aralarında Kardeşlik örgütünün de bulunduğu diğer nüfuz sahibi güçler ve pleb örgütleriyse, askeri liderleri devre dışı bırakmanın tek yolunun, içlerinde en güçlü olanı yenilgiye uğratarak gözdağı verme olduğu görüşündeydiler. Bu amaçla Clodius, koşulların uygun olduğunu düşündüğü anda, 58 yılının sonlarına doğru, Pompeius’a karşı bir dizi saldırıya başladı.</p>

  <p class="p6">“57’de Pompeius, bir başka triburfun, T. Annius Milo’nun yardımını sağladı; Milo serserilerden bir rakip takım oluşturdu ve sokaklarda Clodius’un çeteleriyle açıkça çarpıştı. Böylece Clodius durduruldu; Pompeius da Cicero’nun geri çağrılmasını düzenleme olanağı buldu.”<a id="a239"></a><a href="../Text/Notlar.html#a1026"><span class="t13">{237}</span></a></p>

  <p class="p6">Böylece, köleleri de içine alarak büyüyen ve bir aydınlar grubu tarafından desteklenen Clodius’un pleb tabanlı hareketi, bir başka pleb grubu karşısına çıkarılarak, daha doğrusu “lümpen proletarya” niteliği taşıyan sokak serserileri aracılığıyla “terör” yaratılarak sindirilmiş oluyordu. Ancak yine de Clodius bir süre daha direnmeyi sürdürdü:</p>

  <p class="p6">“52 yılı başlarında Clodius ve Milo, Appia yolu üzerinde karşılaştılar; bunu izleyen çatışmada Clodius öldü. Olay karışıklıklara yol açtı; senato binası yakıldı. Sonunda senato Pompeius’u tek konsül seçti ve düzen yeniden sağlandı.”<a id="a240"></a><a href="../Text/Notlar.html#a1028"><span class="t13">{238}</span></a></p>

  <p class="p6">Son büyük devrimci girişim, Clodius’un ortadan kaldırılmasıyla yenilgiye uğruyordu böylece, izleyen günlerde yenilginin getirdiği karışıklık, pleb topluluklarının dağınık ve düzensiz bir görüntü vermesine ve Cumhuriyetçilerin panik havası yaşamalarına neden olacaktı. Üçlü Yönetim dağılıp, Caesar büyük bir gövde gösterisiyle Roma’ya girdiğinde, onun bir zamanlar Catilina’nın yandaşı olduğunu anımsayan ve şimdi de Pompe- ius’un düşmanı rolünü üstlendiğini görenlerin kafaları karıştı; “düşmanımın düşmanı dostumdur” ilkesiyle, pleb grupları içinden, hatta Clodius’un kurduğu birliklerin arasından, coşkuyla bu despot lideri destekleyenler çıktı. Oysa adım adım diktatörlüğünü ilan etme hazırlığındaki Caesar’ın ilk işlerinden biri, collegia’lar üzerinde Cicero’yu bile mumla aratacak bir baskı kurmak olacaktı.</p>

  <p class="p6">&nbsp;</p>

  <p class="p6">&nbsp;</p>

  <h3 class="h30"><a id="ncx1007"></a>“Kardeşlik” Parçalanıyor</h3>

  <p class="p6">Kısacası, Kardeşlik örgütünün deneyimli ve iş bilir üyeleri, strateji değiştirerek tabana yönelik bir siyasi örgütlenmeye yönelmekte oldukça geç kalmışlardı ve dolayısıyla bir kez daha kaçınılmaz bir yenilgiyi yaşadılar. Fetih ganimetlerine, köle ticaretine ve haraçlara dayalı ekonomisi, iç savaşların kanıksandığı kaotik siyasi yapısı ve askeri güce yaslanan iktidar mekanizmasıyla Roma, bir “büyük ideal”i beslemekten çoktan uzaklaşmıştı. Buna karşın, mücadeleyi açık politik zemine taşımak isteyenler için, halk arasında efsaneye dönüşen Gracchus kardeşler gibi yüreklendirici örnekler de söz konusuydu. “Perde arkası” kabul edilebilecek Sibylline kurulu gibi dinsel etkinlik alanlarının yanı sıra, eldeki kurumsal mevziler ve ilişkiler de iyi korunarak, belki askerler içinden “davaya ikna edilebilecek” önderlerin de desteği alınarak, Roma için bir şeyler yapılabilirdi hâlâ.</p>

  <p class="p6">Ne var ki, Caesar’ın iktidarı, Roma’da Cumhuriyet ilkelerinin nihai çöküşünü sağlamaktan başka bir işe yaramayacaktı. Kısa sürede bunun farkına varan Cumhuriyetçilerin düzenlediği suikast ve komplo geri tepecek; devletin zirvesine yine Caesar’ın yandaşları ve manevi oğlundan oluşan ikinci Üçlü Yönetim yerleşecekti. Antonius, Octavianus (Augustus) ve Lepi- dus arasındaki oldukça kırılgan ve hassas dengelere sahip iktidar ortaklığının çöküşü, kaçınılmaz bir biçimde “imparatorluk” sistemini Roma’ya egemen kılarken, Kardeşlik tarihinde de ilk kez, oldukça büyük bir “kırılma noktası” yaşanıyordu, ilkeler, idealler ve onlara ulaşmak için kullanılacak yöntemler konusunda ciddi bir kargaşa söz konusuydu artık.</p>

  <p class="p6">Lepidus’un korkarak geri çekilmesi, Antonius’un da Actium’da büyük bir yenilgi yaşayıp intihar etmesinden sonra ipleri eline alan Augustus, hiçbir zaman “monarşiyi geri getirmekten” söz etmedi ve “Cumhuriyet’in yaralarını sarma” vaatlerini yineledi. Ama pratikte Tarquinius’a bile rahmet okutan bir “kral” gibi davranıyordu ve Cumhuriyet’in bütün kurumlarını, yasal temeli fazlasıyla tartışılır durumdaki “imparator” sıfatıyla denetimi altına almıştı.</p>

  <p class="p6">Kısa süre içinde, çevresinde kendine bağlı bir “resmi ideoloji aydınları” grubu yarattı ve hemen hiçbir ciddi direnişle karşılaşmaksızın, oldukça radikal hamlelerle benzersiz bir “otorite tekeli” oluşturdu, ilk yaptığı işlerden biri de colegia’ların yapısını yeniden düzenlemek ve onları politik etkinlikten sonsuza dek uzaklaştırarak birer sembolik “yardımlaşma birliği” statüsüne indirgemekti.<a id="a241"></a><a href="../Text/Notlar.html#a1030"><span class="t13">{239}</span></a> İÖ. 23 yılında, tribün kurumunun bütün yetkilerini kendi üzerine aldı; böylece pleb kitlelerinin seçimle gelen temsilcilerine ait “halk sözcüsü” yetkileri ve gücü, imparatorun tekeline giriyordu.</p>

  <p class="p6">Caesar gibi, senatoyu ciddiye almayan ve umursamayan bir görünüm çizmekten kaçındı; tersine, Cumhuriyet’in bu önemli kurumuna büyük saygı duyuyor izlenimi yaratmaya çalıştı. Ama bunu yaparken, “değersiz” olduğunu ileri sürdüğü üyeleri çıkararak senatonun üye sayısını azalttı, temel kurumların hiyerarşik sıralamasını da kendi tercihlerine göre yeniden düzenledi. Seçimler yapılıyordu ama pratikte yalnızca bir formaliteden ibaretti bu; Augustus, belli başlı kurumların üyelik ve yöneticiliklerine kendi istediği kişileri getiriyor, magistra’ları da seçime bile gerek duymaksızın atama yoluyla belirliyordu.<a id="a242"></a><a href="../Text/Notlar.html#a1032"><span class="t13">{240}</span></a></p>

  <p class="p6">İmparator, Roma’nın yönetsel örgütlenme biçimine de yeni düzenlemeler getirmişti. Buna göre, artık coğrafî sınırları Akdeniz’in tüm kıyılarını, Orta Avrupa’yı, İspanya ve Galya’yı, Anadolu’yu, Mısır’ı ve Suriye’yi içerecek biçimde genişleyen Roma, net idari sınırlarla bölünmüş, imparatorluğa sıkı sıkıya bağlı eyaletlerden oluşuyordu ve her bir eyalet, Augustus tara-fından seçilen ve <span class="t11">legatio</span> adı verilen yöneticilerin sorumluluğuna veriliyordu. Legatio’lar çoğunlukla deneyimli senatörler ve eski konsüllerdi. Ordunun karmaşık ve düzensiz yapısı titizce elden geçirilmiş; lejyon ve birliklerin başına yine senato üyeleri atanmış; silahlı kuvvetlerin bağımsız karizmatik komutanlar ya da bazı ailelerin değil, bütünüyle merkezi devletin ve imparatorun denetiminde olması sağlanmıştı.</p>

  <p class="p6">Eyalet yöneticileri ve imparatorluk bayrağı altına dâhil edilen bölgelerin yerel soylu sınıfları, yeni uygulamadan oldukça hoşnuttular. Büyük bir imparatorluğun parçası olmayı kabul ederek hem güvenliklerini artırdıklarını düşünüyorlar, hem de o ekonomik güç ve lüksten pay almanın tadını çıkarıyorlardı. Yalnızca bir “müttefik” kimliğiyle değil, “Büyük Roma”nın parçası olarak imparatorun yanında yer almak, yeni sınırlar içindeki bütün ulusların soylu sınıfları için seve seve kabullenilecek bir konumdu. Aslına bakılırsa, başka bir seçenek de yoktu. Augustus’un merkezi ve bütünlüklü tek bir yumruk haline getirdiği Roma ordusunun gazabına uğramayı kim göze alabilirdi?</p>

  <p class="p6">İşte o ünlü “Roma Barışı”, yani <span class="t11">Pax Romana</span>, despot bir imparator ve onun dalkavukluğunu gönüllü olarak üstlenen kurmaylarınca, böyle yaratıldı. Devletin yeni ideolojisinde gerçek büyük tehlike, politik üstünlük sağlama amacıyla yürütülen iç savaşlardı ve Augustus’un ezici baskısıyla böyle bir olasılık ortadan kaldırılmış, Roma topraklarında iç barış sağlanmıştı. Savaşlar artık yalnızca Roma’nın dış düşmanlarıyla, imparatorluğun uç sınırlarında ve “gerektikçe” yapılacaktı ki, ülkenin merkezinden uzakta, iç güvenliği tehdit etmeyen bu “küçük ve münferit” savaşlar, Romalıları asla endişelendirmediğinden, yeni dönemle birlikte gelen barış, yani Pax Romana coşkuyla kutlanıyordu.<a id="a243"></a><a href="../Text/Notlar.html#a1034"><span class="t13">{241}</span></a> Augustus’un hararetli destekleyicisi Virgilius, ünlü yapıtı “Aeneid”de şunları söyleyecekti:</p>

  <p class="p11">“Sen imparatorluğunla dünyayı sallayacaksın,</p>

  <p class="p11">Unutma Romalı, bu senin sanatın olacak</p>

  <p class="p11">Barışın gücüyle hüküm sürecek,</p>

  <p class="p11">Güçsüzleri koruyacak,</p>

  <p class="p11">Mağrurlara boyun eğdireceksin.”<a id="a244"></a><a href="../Text/Notlar.html#a1036"><span class="t13">{242}</span></a></p>

  <p class="p11">&nbsp;</p>

  <p class="p6">“Yirmi yıllık iç savaşın yaralarını sarıp, düzeni yeniden oluşturmak” sloganıyla gerçekleştirilen bütün bu despotik uygulamalar, şaşırtıcı bir biçimde, halkın, daha doğrusu başta “lümpen proletarya” olmak üzere amaçsız ve dağınık pleb gruplarının desteğini almıştı. O denli garip bir hava esiyordu ki Roma’da, “halk onun kayıtsız şartsız tek yetkili olmasını istiyor, ama Augustus ‘ataların düzenine saygı duyduğu için’ böyle bir ayrıcalığı büyük bir tevazuuyla geri çeviriyor” görüntüsü yaratılmıştı.</p>

  <p class="p6">Bütün bunlar, Cumhuriyet’e on yıllar boyunca sahip çıkmaya çalışarak iç savaşları göze alan demokratik grupları, bu arada elbette Kardeşlik örgütünü, her şeyi yeni baştan düşünmeye itecekti. Augustus’a övgüler düzen ve onu coşkuyla selamlayan, açıktan açığa diktatör olmasını isteyen halk kitlelerine, Cumhuriyet ilkelerine sahip çıkma konusunda güvenilebilir miydi? Yoksa “tabana yayılmış, yukarıya doğru daralan” örgütlenme biçimi, tarihsel bir yanılgı mıydı? “Üstadın” ilke ve öğütlerine geri dönmek mi gerekiyordu bir kez daha?</p>

  <p class="p6">Augustus’un Sibylline kurulunu iyiden iyiye bir kuklaya dönüştüren baskıcı yönetimi ve sansürcülüğü sonrasında, en büyük mevziinin de yitirilmekte olduğu anlaşıldı. Roma’da dört yüz yıldan fazla bir süre etkinliğini koruyan Kardeşlik, böylece, son elli yıl içinde iyice hızlanan gelişmeler sonucu, sarsıcı bir yenilgiyi tadıyordu ve oluşan yeni koşullar, yüz yüze gelinen kırılma noktasının etkisini iyice artırmıştı.</p>

  <p class="p6">İlkin koşulların analizi ve mücadelede belirlenecek yöntemler üzerinde başlayan görüş ayrılıkları, temel stratejik farklılıklara dönüştü ve Kroton’dan beri, dönem dönem yaşanan dalgalanmalara karşın eski gelenek ve inançlar uzantısında korunabilen birlik, ciddi biçimde parçalanma yoluna girdi. Beş yüz yılı aşkın bir sürenin sonunda, inatçı bir sabır ve sarsılmayan bir inançla “tarihteki yanlışı düzeltme” gibi bir ideale sarılmaya çalışan ve ünlü filozofun simgesel manevi gücüyle ayakta duran Kardeşlik, artık yalnızca yöntemler ve strateji konusunda değil, hedef ve amaçlar anlamında da farklı doğrultulara yürüyen “fraksiyon”lara bölünecekti. Kısacası, “Sibyl bilgelik ve geleneklerine bağlı Pythagoras Kardeşliği” yoktu artık; çünkü bu inançlı ve kararlı hareketin bütün unsurlarını bir arada tutan çok önemli bir “araç” yitirilmişti: Roma Cumhuriyeti. Augustus’tan sonra Roma, otoritenin merkezileştiği, yönetimin alabildiğine despotlaştığı, yalnızca “zenginlik, güç ve ihtişamı” amaç edinen, zorba imparatorluk dönemine kesin biçimde adım atmıştı. Cumhuriyet yoksa Kardeşlik de yoktu.</p>

  <p class="p6">Bu gelişmelerde, beş yüz yılı aşkın bir süre içinde, kuşaklar boyu sürdürülen bir mücadele ve dönem dönem farklı yöntemleri deneyen stratejiler sırasında iyice heterojen hale gelmiş örgüt yapısının da etkisi vardı kuşkusuz. Tarquinius’un devrildiği ve Cumhuriyet’in kurulduğu yıllarda, Kroton’dan “hazır kuvvet” olarak gelmiş deneyimli bir elit grupla, Roma içindeki demokratik unsurların işbirliği söz konusuydu. Tabii bir de, Delphi ve Cumae’den gelen “mentor” desteği. Ancak köprünün altından onca su akıp, Augustus Roma’sına erişildiğinde, Kardeşlik olarak adlandırdığımız yapının içinde, beklenti ve düşünceleri birbirinden oldukça farklı gruplar oluşmuştu. Artık yalnızca gizem kültleri ve rahiplik kastlarıyla “ideale inisiye edilip” eğitilen ve Sibylline kurulunca yönlendirilen Pythagoras müritleri yoktu mücadelenin içinde.</p>

  <p class="p6">Özellikle son elli yıl içinde “tabana inme” yöntemini yeğleyerek bir “siyasi parti” gibi çalışmaya yönelen Kardeşlik, temel ilke ve inançlara eskisi kadar saygı duymayan ve yalnızca gücü ele geçirmeye odaklanan, felsefi donanımı zayıf, kalabalık ve hırslı kitlelerin içinde boğulmaya başlamıştı. Her kesimden pleb grupları, nüfuzlu zenginler ve bazı magistra’lar, Cumhuriyetçi olduklarına inanıldığı için örgütsel yapı içine alınan subaylar ve bazı patrici aydınları, Kardeşlik’in eski “saf yapısını” zaman içinde oldukça değiştirmişlerdi. Bir başka deyişle, örgüt “büyüdükçe küçülmüş” gibi görünüyordu ki, parçalanmanın nedenlerinden biri dış koşullarsa, biri de buydu.</p>

  <p class="p6">Hiçbir ciddi muhalefet, yıpratıcı savaş ve iç kargaşa yaşanmadan, sessizce geçen Augustus döneminin bitiminde, iyice kabuğa çekilmiş, dağınıklığı yaşayan Kardeşlik örgütü de kesin olarak ayrışmaya başlamıştı. Karizmatik imparatorun ölümüyle birlikte Roma’nın her yerinde ortaya çıkan “belirsizlik kokusu” içinde, bu ayrışmanın unsurları da yeni dönem için stratejilerini belirlemeye başladılar. Kardeşlik mirasını üstlenenler içinde, çok genel hatlarıyla üç büyük grup olduğunu söyleyebiliriz:</p>

  <p class="p6">- Birinci grup, her şeye karşın başlangıçtaki ilkeleri korumayı ve bu amaçla geçici bir süre için küçülerek olan biteni yeniden gözden geçirmeyi savunan, Sibyl geleneği ve Pythagoras ilkelerine bağlı “idealistler”den oluşuyordu. Onlara göre yenilgi, üstadın “tepeden tabana yayılan” genişleme ilkesinden uzaklaşılması ve eğitilmemiş, yani “aydınlatılmamış” kitlelerin acelecilikle harekete dahil edilmesi yüzünden gelmişti, “insan unsuruna” daha fazla önem verilmesi gerektiğini ileri süren; insan kitleleri eğitilmeden kalıcı başarıya ulaşmanın olanaksız olduğuna inanan ve iktidarı ele geçirmeye yönelik komplolar yerine, ideallere bağlı insanlar yetiştirerek ve ekonomik anlamda güçlü kalmaya çalışarak hedefe yürümeyi öngören bu grup, bir süreliğine içe kapanma yolunu seçti.</p>

  <p class="p6">- İkinci gruptakiler, yenilgiyi Pythagoras’ın “fasulyelerden uzak durun” tavsiyesinin göz ardı edilmesine ve seçimlerle, parlamenter manevralarla zaman yitirilmesine bağlayan radikallerdi. Kroton’da iktidar seçimle kazanılmamış, “güç odakları denetim altına alınarak” Güney İtalya kolonileri ele geçirilmişti. Roma’da Cumhuriyet’in ilk dönemlerinde de aynı yöntem izlenerek, inişli çıkışlı da olsa istikrarlı bir gelişmenin sağlandığına inanan radikaller, Cumhuriyetçilerin “askeri güç” unsurunu küçümseyerek büyük bir hata işlediklerini düşünüyorlardı. Özellikle Cumhuriyet’in son yıllarında, yürekli ve kararlı komutanların ülke siyasetinde ne denli etkili olabildiği görülmüştü; o halde, “genel ilkeler”, amaca ulaşma yolunda ele geçirilecek önemli mevziler için bir süreliğine terk edilebilir ve hareket, askerler içinde egemen kılınarak başarıya daha net ve güvenli bir yoldan ulaşılabilirdi. Varılacak idealden çok, “iktidarı ele geçirme” fikrine odaklanan bu grup, imparatorluk dönemi boyunca özellikle Mithra Kültü aracılığıyla ordu içinde etkin olmaya çalışacak ve darbelerin, komploların baş aktörleri arasında yer alacaktı.</p>

  <p class="p6">- Üçüncü ve son büyük gruptaysa, mistik eğilimler ağır basıyordu daha çok. “Spiritüel aydınlanma” gerçekleşmeden, yani insanların ruhları tanrısal güce layık bir arınma sürecinden geçmeden, istenen ve saptanan ideallere ulaşmak olanaksızdı. Pythagoras, ruhun evrimleşme ve gelişmesine, bütün büyük filozoflardan daha çok önem vermemiş miydi? O halde, “maddi dünyanın şeytani yönleri” reddedilerek, gerçek tanrısal doğrulara ulaşılacak biçimde eğitim ve arınma sürecine girilmeliydi. Binlerce yıllık soylu ideale, ancak o spiritüel gelişim sürecini başarıyla tamamlamış insanlarla ulaşılabilirdi. Bu üçüncü grup, bir süre gnostisizm yanında saf tutacak, sonra diğer iki grubun içinde erimeye başlayacaktı. Kimi uzantılarınaysa bir dönem, Kilise’nin “sapkın” suçlamasıyla savaş açtığı irili ufaklı mezheplerin bazılarında görecektik.</p>

  <p class="p6">Hareketin dağılmış görünen kollarından her biri, imparatorluk sınırları içinde etkin oldukları bölgelerde, kendi doğru bildikleri yolda yürümeye ve bütünlüklerini korumaya çalıştılar. Çoğu kez bu gruplar arasında kısa süreli ittifaklar yaşandı ve zaman zaman yollar kesişti, içlerinde en güçlüsü olan “darbeciler”, dördüncü yüzyıl sonlarına doğru Julianus’un imparatorluğu sırasında “Altın Çağ” yaşayacak ve diğer iki grubu da yanına çekip kendi içinde eriterek, geçici bir süre için yeniden birleşmeyi sağlayacaktı. Ama fiilen birinci yüzyıldan itibaren, baştan beri izini sürdüğümüz Pythagoras (ya da Sibyl) Kardeşliğinin eski bildik görüntüsü, tarihe karışıyordu. Bu nedenle, kitabın bundan sonraki bölümlerinde, şimdiye dek bir tanımlayıcı ad olarak başvurduğum “<span class="t11">Kardeşlik</span>” etiketini kullanmayacak; onun yerine, genel olarak bu üç ana grubun ve onların uydularının oluşturduğu heterojen yapıyı tanımlamak üzere, aslında bir tür “kod adı” niyetine, Latince “Kardeşliğe ait” ya da “Kardeşçe” anlamına gelen, “<span class="t15">Fraternis</span>” sözcüğünü yeğleyeceğim.</p>

  <p class="p6">&nbsp;</p>
</body>
</html>
