<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>3. Çarmıh İmparatorluğu</title>
</head>

<body>
  <h2 class="h21">3. Çarmıh İmparatorluğu</h2>

  <p class="p6">Devlet geleneklerinin salt “kazanmak” uğruna ayaklar altına alındığı, uzun, yıpratıcı ve kanlı bir iktidar mücadelesinden galip çıkmayı başaran Constantine, 323 yılında Roma’nın tek egemeni olarak imparatorluk koltuğuna yerleştiğinde, Diocletianus’un oldukça kısa ömürlü Tetrarşi projesi de bütünüyle sona ermişti artık. Yeni hükümdar, yetki ve otoritenin hiçbir biçimde paylaşılmadığı bir mutlak monarşinin tek çözüm olduğuna inanıyor; eşine az rastlanır bir despotizmi Roma topraklarına egemen kılmaya hazırlanıyordu.</p>

  <p class="p6">Constantine ilkin, ülkedeki güç dengelerini ve siyasi baskı unsurlarını dikkatle gözden geçirdi. On beş yıllık iç savaş sırasında bir şeyi çok net olarak anlamıştı ki, ordu bütünüyle dizginlenip denetim altına alınmadıkça, iç kargaşaların, darbe girişimlerinin ve siyasi entrikaların ardı arkası kesilmeyecekti. Subayların ve nüfuz sahibi bürokratların stratejik önderliğiyle her an yeniden parlayacak bir ayaklanmanın tedirginliğini yaşadığı gibi, neredeyse bir tür “devlet içinde devlet” olmaya doğru giden Fraternis’in de hiç kuşkusuz farkındaydı.</p>

  <p class="p6">Ancak büyük ve kapsamlı bir operasyona en azından ilk yıllarında cesaret edemezdi; çünkü kendisinin de bağlı olduğu Mithra-Sol Invictus kültünün şimşeklerini bir anda üzerine çekeceğini biliyordu. Bu nedenle, başlangıçta adımlarını dikkatli atmaya ve bütün siyasi baskı gruplarının yoğun etkinliklerine sahne olan Roma kentinden, mümkün olduğunca uzak durmaya karar verdi. Tasarladığı reorganizasyon, imparatorluğun başkentini değiştirmekten başlayacak radikal hamleleri gerektiriyordu. Bu nedenle yüzünü doğuya çevirdi; oldukça güvenli ve stratejik bir konuma sahip olduğunu düşündüğü Byzantium’da yeni bir yapılanma hareketini başlattı.</p>

  <p class="p6">Diğer yandan Constantine, dörtlü yönetimi lağvedip mutlak monarşiyi biçimlendirirken, yalnızca eski imparator Diocletianus’a bağlı çevreleri değil, umutsuzca Cumhuriyet’i diriltmeye çabalayan tüm siyasi grupları da bütünüyle karşısına alarak, kendisine yönelik olarak düzenlenecek bir “darbe girişimi” riskini fazlasıyla artırdığının farkındaydı. Hem çevresinde bir tür kalkan oluşturup iktidarını koruyacak, hem de tasarladığı mutlak monarşiyi sağlamlaştırıp iç bütünlüğü sağlayacak gücün, daha önceki imparatorların zaman zaman düşünüp cesaret edemedikleri bir büyük hamleyi gerektirdiğine inanıyordu: Devletin tek bir “resmi din” çevresinde, teokratik ilkelere göre örgütlenmesi.</p>

  <p class="p6">Böylesi bir değişimin, devletin sekiz yüz yıllık gelenek ve eğilimlerine bütünüyle aykırı olduğunu daha önce görmüştük. İçinde birçok farklı halkın, dolayısıyla çok sayıda yerel inanç ve kültün barındığı Roma, manevi yaşamın liberalliğini koruyarak bu toprakların bütünlüğünü sağlamaya çalışmıştı şimdiye dek. Tek bir dini benimseyip onu devletin siyasi yapısına ve örgütlenmesine egemen kılma girişimleri, büyük olasılıkla dirençle karşılaşacaktı. Constantine’in pek güvendiği otoritesi ve gücü, bu direnci kırmaya ve tepkileri göğüslemeye yetecek miydi?</p>

  <p class="p6">Sorunlar bu kadarla da kalmıyordu: imparatorluk için resmi din olmaya aday en büyük cemaat, hiç kuşkusuz içinde devlet ileri gelenlerinin, popüler komutanların, generallerin ve nüfuzlu bürokratların yer aldığı, hatta Constantine’in de mensubu olduğu Mithra kültüydü. Eğer seçimini bu doğrultuda kullanırsa, gelebilecek tepkileri en aza indirgeyebileceğinin de farkındaydı imparator. Ama bu kez, en büyük kâbusu olan “darbeci generaller” grubunun elini güçlendirmiş ve kendine ciddi rakip gördüğü bir zümrenin devlet içindeki etkinliğini iyice artırmış olacaktı.</p>

  <p class="p6">Sonunda, “bir taşla iki kuş” niteliğinde, ideal çözümü bulduğunu düşündü: Eğer yapacağı hamlelerle Diocletianus’a bağlı grupları karşısına alacaksa, onlarla başa çıkabilmek için bir tür “taban” yaratmalı ve Tetrarşi’nin kurucusu eski imparatordan nefret eden bir başka kitleyi yanına almayı becermeliydi. Diğer yandan, eğer Mithra kültünün siyasi etkinliği ve gücünü kırmaya çalışacak, böylece askeri klikleri pasifize ederek ezmeye çalışacaksa da, alternatif bir cemaatin desteğini sağlaması gerekiyordu. Her iki açmazın da yanıtı, aynı noktada buluşuyordu artık: İmparatorluk sınırları içindeki en yaygın dört cemaatten birine sahip görünen Hıristiyanlığı, devlet koruması altına alarak resmileştirmek! Eski imparatora bağlı çevreleri karşısına almaya hazırlanırken, Diocletianus döneminde büyük baskı ve koğuşturmalara uğrayan Hıristiyanlardan daha coşkulu ve daha güvenilir bir dayanak bulabilir miydi? Ordu içindeki darbeci grupları, en başta da Mithra üyesi Fraternis fraksiyonunu etkisiz hale getirmek için, daha uygun bir çözüm var mıydı?</p>

  <p class="p6">&nbsp;</p>

  <h3 class="h30"><a id="ncx1225"></a>Yeni Dine Yumuşak Geçiş</h3>

  <p class="p6">Constantine, biraz da bu düşünceyle, Hıristiyan grupların en yaygın olduğu doğu eyaletlerine ağırlık verme yoluna gitti. Byzantium, onun için daha sağlam ve daha güvenli bir başkent olacaktı. Ancak, Anadolu topraklarında incelemelere başlar başlamaz da, işini hayli zorlaştıracak bir sorunun farkına vardı:</p>

  <p class="p6">“Hıristiyanlık” adı altında tek bir kategoride toplanacak, homojen bir cemaat söz konusu değildi. Yahuda’da üç yüz yıl önce muhalif Essene mezhebince başlatılan bir dini hareket, egemen ruhban sınıfı tarafından (Roma desteğini de alarak) ezildikten sonra ilkin Galile bölgesine sığınmış; sonra az sayıdaki müridin Suriye, Mısır (İskenderiye) ve Güneydoğu Anadolu başta olmak üzere imparatorluk topraklarına dağılmasıyla, birbirinden alabildiğine farklılaşan bir mezhepler topluluğuna dönüşmüştü.</p>

  <p class="p6">Bu ayrışmada, diasporadaki Yahudi cemaatlerinin desteğini alma konusundaki başarısızlığın sonucu, değişik grupların, gittikleri bölgelerdeki yerel inanç kültlerine yakınlaşma çabalarının büyük payı vardı. Sözgelimi Ege kıyılarındaki kentlerde misyonerler bekledikleri ilgiyi bulamayıp, üstüne bir de yerel halkın tepkisiyle karşılaşınca, kendi Mesih hikâyelerini bir biçimde Dionysos mitleriyle yakınlaştırmaya çalışarak sempati toplama yoluna gitmişlerdi. Dönemin bilim ve felsefe merkezi İskenderiye’deki gruplarsa, Gnostik cemaatler ile yakınlaşma yolunu seçerek kendi kutsal metinlerini (gospel) oluşturmuşlardı.</p>

  <p class="p6">Binlerce yılın tanrıça inancının izinin silinmediği Batı Anadolu kentlerinde, sözgelimi Artemis’e bağlılığıyla tanınan Efes’te büyük tepkiyle karşılaşınca, “Meryem Ana” figürünü abartılı biçimde öne çıkarmayı denemişlerdi. Kartaca ve Sicilya’daki gruplar da aynı yolu yeğleyerek, Anne’yi en az Mesih kadar öne çıkaran ve Magna Mater ile yakınlaştıran bir kült geliştirmişlerdi. Anadolu’nun doğusunda Zerdüşt ve Manihaizm etkisinde gelişip, Pers teolojisine yaklaşan bir Hıristiyanlık anlayışı söz konusuydu.</p>

  <p class="p6">Bütün bunlardan dolayı, farklı Hıristiyan cemaatlerin üyeleriyle görüşen Constantine, her biri kendini “Mesihçi” (Hıristiyan) olarak adlandırsa da, yerel farklılıkların ileride ciddi sorunlara yol açacağını sezdi. Etkili bir çözüm bulma konusunda inatçı bir kararlılığa sahip olduğu için de, danışmanlarına bütün grupların “İncil”lerini, ibadet geleneklerini, ritüel ayrıntılarını ve teolojik yapılarını inceleme talimatı verdi, imparator, belirlediği resmi dini “sentetik” olarak yeniden, kendi elleriyle biçimlendirecekti.</p>

  <p class="p6">Devlet kademelerindeki Mithra üyesi güçlerin, bu süreç içinde halkı etkilemekte ne denli başarılı olabileceklerinin farkındaydı. Bu nedenle, dinin biçimsel ilkelerini ve kutsallık anlayışını elden geçirirken, Mithra ve “güneş” unsurlarını öne çıkarıp, batı eyaletlerinde karşılaşabileceği olası direnci azaltmak istedi. Sorun yalnızca içinde kutsal metinlerin yer aldığı bir ortak derleme (İncil) oluşturup, ülke genelinde tek tip örgütlenmeyi gerçekleştirecek tapınaklar sistemini (Kilise) yaratmakla sınırlı değildi; “yazılı olmayan” adet ve geleneklerin de homojen bir biçim alması ve teokratik örgütlenmeyle kusursuz bir uyum sergilemesi gerekiyordu.</p>

  <p class="p6">Daha önce de gördüğümüz gibi, Hıristiyan grupların Mithra kültüyle benzeşen adetleri vurgulanarak öne çıkarıldı; hatta bunlara yenileri eklendi. “Constantine’in eseri” olarak adlandırabileceğimiz Roma Hristiyanlığına, bu operasyon sürecinde eklenen bazı belirleyici unsurları kısaca gözden geçirelim şimdi:</p>

  <p class="p6">- Roma halkı, işin içinde “doğaüstü” niteliklere sahip tanrısal bir figür olmadan, herhangi bir dinin mensubu olmaya ikna edilemezdi. Dolayısıyla, adı “Kurtarıcı” sözcüğünden gelen İsa (Mesih), bazı Yahudi kökenli grupların inandığı gibi “Dünyaya hükmedecek bir Yahudi Kralı” ya da Gnostik grupların yeğlediği biçimiyle “Tanrı sözünün nesneleştiği bir ruh” olarak sunulamayacaktı bu durumda. Onun “insan kimliği” ancak, “Tanrı’nın Oğlu” ve dolayısıyla, kutsallığın görünümlerinden birini temsil eden, “Tanrı’nın ta kendisi” olabilirdi. Böylesi bir tanımlama, antropomorfik (insan görünümlü) tanrılara kavramsal olarak aşina olan Roma halklarına daha uygun olacağı gibi, Emperyal Kült’ün ruhuyla da bütünleşecekti, (ölen imparatorun Tanrı, onun oğlununsa “Tanrı’nın Oğlu” nitelemeleriyle anıldığını hatırlayalım.)</p>

  <p class="p6">- İskenderiye’deki gnostiklerin ya da Doğu Anadolu’daki Hıristiyan grupların elindeki metinlerde hiç değinilmeyen, ama Mithra ve Yunan gizem kültlerinde sık rastlanan “bakireden doğma” motifi (sözgelimi Demeter’in kızı Kore’nin bakireyken doğum yaptığı ve Yıl Tanrısı Aion’u dünyaya getirdiği, yaygın inanışlardan biriydi<a id="a297"></a><a href="../Text/Notlar.html#a1142"><span class="t13">{295}</span></a>), Mesih’in tanrısallığını vurgulamak üzere yeni teolojiye entegre edildi. Ama söz konusu motifin yalnızca Constantine editörlüğünde yapılmış bir eklemeden ibaret olduğu da söylenemez. Yeni dini seçen Yahudi gruplarının inançlarını güçlendirmek amacıyla, Tevrat’ta çok rağbet edilen “peygamberlerce dile getirilen kehanetlerin zaman içinde doğrulanması” unsurundan da yararlanılmıştı burada. Bir başka deyişle, “bakireden doğma” motifi İncil’e (yalnızca Matta ve Luka’nın metinlerine) girmişti, çünkü Tevrat’ta (İşaya 7:14) Mesih’in böyle doğacağı söyleniyordu.<a id="a298"></a><a href="../Text/Notlar.html#a1144"><span class="t13">{296}</span></a></p>

  <p class="p6"><span class="t2">-</span> Yahudi inancında “Sabbat” (haftanın kutsal günü) cumartesiydi. Roma toprakları üzerindeki kimi inanç kültlerinde de “Satürn’ün Günü” olması nedeniyle haftalık tapınak ayinleri cumartesi günleri düzenlenirdi. Ancak yeni dinde Sabbat, tıpkı Mithra kültünde olduğu gibi, “Güneş’in Günü”ne, yani pazara kaydırıldı. En azından, bu değişimin Constantine’in buyruğuyla gerçekleştirildiğini biliyoruz. Kilise liderlerine, “Sabbat’ın Yahudiler gibi cumartesi değil, Güneş Tanrısı’nın günü olan pazar günleri kutlanması” için açıkça talimat vermişti.<a id="a299"></a><a href="../Text/Notlar.html#a1146"><span class="t13">{297}</span></a></p>

  <p class="p6">- Yine bu pazar ayinlerinde Mithra tapınaklarında bir gelenek olarak sürdürülen “komün yemeği”, aynı ad ve biçimiyle korundu. Yeryüzünün verimliliği ve yaşamın kutsandığı Mithra ayinlerinde Boğa’nın bedenini simgelemek üzere ekmek (yani verimlilik ve bereket simgesi buğdaydan yapılan “kutsal ekmek”) yenir, yeryüzüne dökülüp yaşamı oluşturan, Boğa’nın kanını simgelemek üzere de şarap içilirdi. Aynı ayinin, aynı simgeleri kullanarak Magna Mater (Kybele) kültünde de gerçekleştirildiğini biliyoruz. Hıristiyan Sabbat’ında gelenekselleştirilen “komünyon yemeği”nde de ekmek “İsa’nın bedenini”, şarap da “İsa’nın kanını” simgeliyordu. Çünkü Mithra’nın kendi benliklerinden birini feda ederek dünyaya yaşamı ve bereketi sağlaması gibi, İsa da kendi “insan bedeni”ni feda edip kanını dökerek, bütün insanlığın “ruhsal kurtuluşu”nu sağlamıştı.</p>

  <p class="p6"><span class="t2">-</span> Mithra’ya bağlı askerlerin, alınlarına onun işaretini çizdiklerini bunun, binlerce yıldan beri çoğu kültürde güneşi simgelemek üzere kullanılan “X” işareti olduğunu görmüştük. Aynı simge, yeni sentetik inanç sisteminde de kullanıldı; ancak, bir güneş simgesi olarak değil, çarmıha benzerliği öne çıkarılarak. “Tanrı’nın Oğlu”, hatta bizzat Tanrı olarak nitelenen ilahi kişinin vahşice öldürülmesinde kullanıldığı rivayet edilen, insanlık dışı bir işkence ve idam aracının kutsanmasındaki gariplik, yüzyıllar boyu tartışılacaktı. Tucker Liebermann, haç simgesinin Hıristiyanlığa sonradan eklendiğini ve otantik bir unsur olmadığını vurgularken, şu ilginç ayrıntıyı veriyor: “Hem Mithra hem de Sol Invictus, aynı zamanda güneş tapınımı ile bağlantılı haç ile sembolize edilirdi ki, ilk Hıristiyanlar bu nedenle haçı yasaklamışlardı!”<a id="a300"></a><a href="../Text/Notlar.html#a1148"><span class="t13">{298}</span></a></p>

  <p class="p6"><span class="t2">-</span> İsa’yı, havarilerini ve azizleri betimleyen resim ve ikonlarda, tıpkı Mithra ve Roma imparatorları için yapıldığı gibi, başların arkasına birer “güneş diski” ya da “hâre” yerleştirildi.<a id="a301"></a><a href="../Text/Notlar.html#a1150"><span class="t13">{299}</span></a> Kış Gündönümü ile birlikte güneşin yeniden yükselişe geçtiği, Mithra’nın doğum günü olarak kabul edilen 25 Aralık tarihiyse, İsa’nın da doğum günü olarak belirlenip, geleneğe eklendi.”<a id="a302"></a><a href="../Text/Notlar.html#a1152"><span class="t13">{300}</span></a></p>

  <p class="p6"><span class="t2">-</span> Benzeri biçimde, Mithra’nın Boğa’yı öldürdüğü gün olarak, ilkbahar Ekinoksu’ndan sonraki pazar günü kutlanan bayram, İsa’nın “çarmıhtan göğe yükselişi” ve “dirilişi” olarak Hristiyan şenlikleri arasına katıldı. Bahar kutlamaları, yalnızca Mithra’ya özgü olmadığı gibi, ondan çok daha eskiydi elbette, imparatorluğun batısında, Magna Mater kültü de dâhil olmak üzere birçok yerel inanç sisteminde, ekinokslar bayram olarak kutlanıyordu. Roma’nın Orta ve Kuzey Avrupa kentlerindeki halklar, başlangıcı bilinmeyecek denli eski bir zamandan beri, doğanın ilkbahardaki uyanışını yerel tanrıçaları onurlandırarak kutluyorlardı.</p>

  <p class="p6">Edain McCoy, “Ostara, eski Almanya’daki Bakire Bahar Tanrıçası’nın adıydı,” diyor. “Bu bayrama adını da o vermişti. Yunanistan, Roma, Kuzey Avrupa ve Cermen ülkelerinde Ostara, çok önemli bir bayramdı ve günümüzdeki uygulamalar da bu yaygın eski gelenekten gelmektedir.”<a id="a303"></a><a href="../Text/Notlar.html#a1154"><span class="t13">{301}</span></a> Yine kuzey ve kuzeybatı ülkelerinin, Roma’da da yakından tanınan bahar tanrıçası Eostre için, her yıl ekinoks zamanı şenlikler düzenlenirdi; Eostre, kuzey inançlarına göre yılın yarısını yeraltında geçiren güneşin yeniden yeryüzüne gelişini kutlamak ve dünyaya duyurmak üzere, bahar başlangıcında Valhalla’nın kapılarını açardı.<a id="a304"></a><a href="../Text/Notlar.html#a1156"><span class="t13">{302}</span></a></p>

  <p class="p6">Hıristiyan kültürüne “Paskalya” adıyla entegre edilen bayramın çoğu Batı dilindeki karşılığı da (Easter, Oster), aslında bu tanrıçadan geliyordu, izler daha geriye doğru sürülmeye devam edildiğinde ilkin Yakındoğu’nun ünlü tanrıçası Astarte’ye, ardından da Babil’in İştar’ı ve Sümer’in İnanna’sına dek varmak mümkündü.<a id="a305"></a><a href="../Text/Notlar.html#a1158"><span class="t13">{303}</span></a> Kısacası, tıpkı Noel gibi, Hıristiyanlığın ikinci önemli bayramı olan Paskalya da özgün değil, bir “uyarlama”ydı.</p>

  <p class="p6">Hazırlıklarını tamamlayan Constantine, 325 yılında İznik’te büyük bir dini konsey topladı ve imparatorluk sınırlarının değişik bölgelerinden on iki cemaat liderini ve 230 piskoposu bir araya getirdi. Son derece kritik bir toplantıydı bu; çünkü imparatorluğun yeni resmi dininin, yerel farklılıklar göstermeksizin her yerde aynı biçimde uygulanmasını isteyen Constantine, iç tutarlılığı sağlamak üzere son düzelti ve uzlaşmaların bu oturumlar sırasında gerçekleştirilmesini istiyordu. Bir başka deyişle, “Roma’ya uygun hale” getirilen yeni din ile ilgili tartışma ve anlaşmazlıkların tümü, İznik’te çözülmek durumundaydı, imparatorluk içinde Kilise örgütlenmesinin biçimi ve doktrinin ayrıntılarıyla ilgili her ayrıntı, bu ünlü konseyde netleşmeliydi.</p>

  <p class="p6">İmparatorun güçlü otoritesine ve konseye egemen tavrına karşın, İznik oturumları oldukça tartışmalı geçti, özellikle de, “Baba ile Oğul’un aynılığı” ve “İsa’nın tanrılığı” konularında ciddi görüş ayrılıkları ve başını İskenderiyeli rahip Arius’un çektiği sert bir direniş ortaya çıktı. Ancak bütün toza dumana karşın, Arius dışlanarak “Baba ile Oğul’un nitelik olarak aynılığı” onaylandı ve Georg Ostrogorsky’nin deyişiyle, “Hıristiyan kilisesinin amentüsü olan inanç formülü ortaya çıktı.”<a id="a306"></a><a href="../Text/Notlar.html#a1160"><span class="t13">{304}</span></a> Toplantıların sonunda örgütlenme ve hiyerarşik yapı da netleşiyor ve Constantine, Roma devlet geleneklerine uygun biçimde Pontifex Maximus unvanını üstlenerek, Kilise’nin de başı oluyordu.</p>

  <p class="p6">Bu noktanın altını dikkatle çizmekte yarar var: Roma devlet yapısındaki en yüksek ruhani lider anlamına gelen Pontifex Maximus, bütün diğer dinsel kurul ve kolejlerin tek ve en yetkili yöneticisiydi. Okurun hemen anımsayacağı gibi söz konusu kurulların içinde Vesta Bakireleri, Jüpiter rahipleri, resmi kâhinler ve decemviri sacris faciundis, yani Sibylline kurulu da yer almıştı hep. Constantine’in kendini Pontifex Maximus ilan etmesi, imparatorun ne olursa olsun dini kurumlar üzerindeki yetkesinden vazgeçmeye niyetli olmadığının göstergesi olduğu kadar, bu ruhani liderliğin bir kurum olarak vasatı imasından yana tavır aldığını da ortaya koyuyor. Yani Hıristiyanlık imparatorluğun resmi dini haline getirilse bile, diğer dinsel kurumların varlıklarını sürdürmeye devam edecekleri yönünde bir mesaj vererek, olası tepkileri yumuşatmaya yönelik bir adım atmıştı Constantine. Nitekim işlevleri ve etkinlikleri son derece azalmış olsa da, onun yönetimi sırasında hem bu rahip kurulları ve kolejler, hem de ülke sınırları içindeki tapınak ve kültler, yaşamaya devam etti.</p>

  <p class="p6">Constantine, eski dinlerin inananlarına bireysel seçim ve inanç özgürlüğü sözü vermiş, yeni dini kabul etmeyenlerin ibadet alışkanlıklarına dokunulmayacağına ilişkin güvence sunmuştu. Ancak bu, politik ve “ince hesaplara” dayalı bir garantiydi elbette. Edward Gibbon’a göre imparator, ağır ve temkinli adımlarla yürüyerek çoktanrılı dokuyu çökertme hazırlıkları içindeydi.<a id="a307"></a><a href="../Text/Notlar.html#a1162"><span class="t13">{305}</span></a> Yürüttüğü adli takibat, koğuşturma ve getirdiği ya-sakların, inanç özgürlüğüyle ilgisinin bulunmadığına, yalnızca “yasadışı din etkinliğiyle” mücadele ettiğine inandırmaya çalışıyordu kitleleri, imparatorluğun resmi iddialarına göre baskı, tutuklama ve yasaklamalar, yalnızca “büyü, kehanet ve okült bilimler” ile uğraşanlara yönelikti. Ama inanç kültleri ve tapınaklar üzerinde giderek sistematik hale gelmeye başlayan baskıların, artık iktidarın organik bileşiminde ciddi bir paya sahip olan, devletin desteğini bütünüyle arkasına almış Hıristiyan Kilisesi tarafından empoze edildiği, kimse için bir sır değildi.</p>

  <p class="p6">Kilisenin Constantine dönemindeki örgütlenme etkinlikleri ve çalışma biçimlerinde, bu gizli hesapların izlerini görmek mümkün: Eski “resmi din” tapınakları yavaş yavaş Hıristiyan kiliselerine dönüşmeye başladı; çoğu yerde, Jüpiter rahipleri yeni dinin piskoposları, Vesta bakireleri de Kilise’nin “hemşire”leri haline geldi. Yani “var olan kadrolar” küçük dönüşümlere uğratıldı. Bu arada Kilise’nin organizasyon şeması, hiyerarşik yapısı ve yatay örgütlenme çalışmalarında, bütünüyle Roma devletinin geleneksel idari ve bürokratik örgütlenme biçimi temel alındı. Byzantium’un adı Constantinopolis olmuş ve hem resmi başkent, hem de ruhani ve kültürel merkez olma payesi, “imparatorun eseri” olarak görülen bu egzotik kente verilmişti. Kısacası Roma, Constantine ile birlikte yepyeni bir yola girmişti. Bu öyle bir yoldu ki, yalnızca Roma’nın değil, dünyanın tarihini de ciddi biçimde etkileyecekti.</p>

  <p class="p6">Peki, bütün bunlar olup biterken, Fraternis neler yapıyordu? Yeraltına geçen, kabuğa çekilen, Pythagoras’ın ideallerini ve Sibyl geleneğini yaşatmak isteyen küçük grupların izlerinin Augustus’tan itibaren kaybolmaya başladığını daha önce görmüştük. Felsefeye ve mistisizme sarılan kimi eğitimli idealistler, ikinci yüzyıldan itibaren imparatorluğun değişik eyaletlerinde zaman zaman seslerini yükseltmeye ve varlıklarını hissettirmeye başladılar. Bunların içinde en dikkat çekici fraksiyonlar, gnostisizme yakınlaşmayı yeğleyen ve “Yüce Varlık” (Supreme Being) kavramıyla “Ana Tanrıça” figürünü yeni bir dinsel-felsefi hareket içinde yeniden formüle ederek etkinlik kazanmaya çalışanlardı.</p>

  <p class="p6">İçine girilen yeni dönemin felsefi idealleri ya da siyasi hedefleri değil, dinsel coşkuyu öne çıkardığını fark etmişti çoğu; yeni heyecan, kitleleri harekete geçirebilecek yeni güç, hızla dogmatik inanç sistemleriyle bütünleşiyor, dünya bir tür “dinler çağı”na doğru adım atıyordu. İskenderiye’de, Balkanlar’da, Cebelitarık’ta, Fraternis’in heterojen yapısı içinden bu rüzgârı yakalayabilmek için, artık bir muhalif Yahudi mezhebi olmaktan çoktan çıkmış Hıristiyan inancıyla köprüler kurmak isteyen gruplar da çıktı. Kimileri, Mesih efsanesini “Tanrısal Söz’ün cisimleşmesi” olarak yeniden değerlendirmeye çalıştı. Bu grupların kutsal metinlerinde Tanrıça, ilahi bütünlüğe bağlı “Bilgelik” (Sophia) kimliği ile beliriyordu. Kartacalı Montanus gibi kimileriyse, yeni inanç dalgasıyla Kybele kültü arasında bir sentez gerçekleştirmeye çalışıyor ve yanında iki Magna Mater rahibesiyle eyaletleri tek tek gezerek, etkileyici söylevler veriyordu. Ortaçağ tarihi boyunca bu gruplar, sonraki bölümde göreceğimiz gibi, “sapkın mezhepler” (heretics) kimliğiyle Hristiyan Kilisesi’nin başını epey ağrıtacaklardı.</p>

  <p class="p6">Kardeşlik çözülüp dağıldıktan sonra iyice heterojen bir yapıya kavuşan Fraternis’in, en etkili ve iddialı kanadı olarak izlediğimiz “darbeciler” ise, Aurelianus ile yükselişe geçip Diocletianus döneminde doruğa ulaşan güç ve prestijlerini, Constantine’in hiç beklenmedik “sürpriz” uygulamalarıyla yitirmeye başlamanın şoku içindeydiler. Bütünüyle denetimlerinde tuttukları ve rahatça yönlendirdikleri Galerius’un yenilgisi, Sol Invictus (Mithra) kültü aracılığıyla ele geçirmek üzere oldukları imparatorluk otoritesini avuçlarının içinden uçuruvermişti. Üstelik imparator, ani ve etkili bir hamle yaparak, mensupları arasında çok sayıda siyasi rakiplerinin, Diocletianus karşıtlarının bulunduğu Hıristiyan cemaatlerini, devlet koruması altına almıştı.</p>

  <p class="p6">Henüz örgütlenmelerini, ilişkilerini ve ordu içindeki güçlerini korurken, bu gelişmeler karşısında sessiz kalmamaları, “en iyi bildikleri yöntemle” karşılık vermeleri gerekiyordu. Askeri darbe yaparak Constantine’i devirmek ve yerine bütün bu süreci tersine çevirebilecek, güvendikleri bir lideri iktidara getirmek.</p>

  <p class="p6">Ne var ki Constantine kolay lokma değildi ve Fraternis, istediği değişim hamlesini gerçekleştirebilmek için, yönetimdeki merkeziyetçiliği ciddi biçimde güçlendiren ve askeri birliklerin kilit komuta kademelerinde kendine bağlı subaylardan oluşmuş bir “sadık muhafızlar birliği” oluşturan imparatorun, ölümünü beklemek durumunda kalacaktı. Üstelik onun himayesinde daha önce akla bile getirilemeyecek denli büyük bir güce kavuşan ve bunu “geçmişte yaşananların intikamı” için kullanma hırsıyla yanıp tutuşan Hıristiyan örgütlenmesini saf dışı etmek, çok da kolay görünmüyordu. Roma toprakları üzerinde bir dini hareket, tarihte ilk kez bu denli büyük ve pervasızca kullanılan bir güce kavuşmuştu.</p>

  <p class="p6">“Constantine’in temeline ilk taşı koyduğu devlet ile Kilise’nin ittifakı, her iki tarafa da kazanç sağladı ama aynı zamanda yeni güçlüklerle de karşı karşıya bıraktı,” diyor Ostrogorsky. “Roma-Bizans devleti, Hıristiyan dininde kuvvetli bir ruhsal birleştirici kudret ve imparatorluk mutlakıyeti de güçlü bir manevi destek buldu. Kilise ise devletten zengin maddi araçlar elde etti; gerek misyonerlik etkinliğinde, gerek Kilise karşıtı akımlarla mücadelede devlet tarafından desteklendi ama bu nedenle de onun vesayeti altına girmiş oldu. Kilise ile yazgısını birleştirmiş olan devlet ise, Kilise partilerinin sonsuz anlaşmazlıklarının içine çekilmiş oldu, inanç mücadeleleri Kilise’nin iç işleri olmaktan çıktı. Politik motiflerle çapraşıklaştırılan bu mücadeleler yalnızca Kilise’nin değil, aynı zamanda devlet gelişmesinin de bir parçası halini aldılar.”<a id="a308"></a><a href="../Text/Notlar.html#a1164"><span class="t13">{306}</span></a></p>

  <p class="p6">Gerçekten de Hıristiyanlık, daha ilk günlerden itibaren Roma devlet yapısı için ciddi sorunlar yaratacağının sinyallerini veriyordu. İznik Konseyi’nde “Baba ile Oğul’un aynı olmadığını” savunarak İsa’nın tanrılığını reddettiği için sürgüne gönderilen İskenderiyeli Arius, merkeze uzak eyaletlerde olduğu kadar Anadolu içinde de yandaş bulduğu ve tepkiler arttığı için, geri çağrıldı. Yerine, bu kez konseyden “galip çıktığı” varsayılan Athanasius sürgüne gönderildi; üstelik yine Constantine tarafından. Bu ani dönüş ve Arius yanlılarının elde ettiği güç, imparatorluk sınırları içinde İznik’te kabul edilen sentetik ilkelerden çok farklı inanç ve ibadet geleneklerini benimsemiş, irili ufaklı farklı “Mesihçi” grupları yüreklendirdi ve dini tartışmalar Roma toprakları üzerinde giderek yaygınlaşmaya ve şiddetlenmeye başladı. Çoğu kez Kilise, “sapkın” olarak nitelediği mezheplerle başa çıkmak için devlet gücünü bütün caydırıcılığı ve şiddetiyle kullanıyordu.</p>

  <p class="p6">Diğer yandan, görünürdeki yapay bütünlüğe karşın, tek bir kiliseden söz etmek de pek mümkün değildi aslında. Çünkü Constantinopolis, Roma ve İskenderiye kiliseleri arasında, bütünüyle siyasi iktidar hırsına bağlı ciddi bir rekabet yaşanıyordu.<a id="a309"></a><a href="../Text/Notlar.html#a1166"><span class="t13">{307}</span></a> Kısacası Roma devleti, Constantine’in aldığı o çok kritik karar sonrasında, tarihinde hiç tanık olmadığı, geleneklerinde yer almayan bir “dinsel mücadeleler karmaşası” içine çekilmişti.</p>

  <p class="p6">&nbsp;</p>

  <h3 class="h30"><a id="ncx1256"></a>Çöküşe Doğru Adım Adım</h3>

  <p class="p6">Yaşadığı süre boyunca, Mithra kültünden çekinmek ve bu gruplara mensup askerlerle bürokratların gücünü kırmak için uğraşmakla birlikte Sol Invictus’a inanmaya devam eden imparator, ancak son günlerinde vaftiz edildi ve ölmek üzereyken Hıristiyan oldu. Büyük bir Pers seferinin hazırlıkları sürerken, 337 yılında öldüğünde, imparatorluğun yönetimini, pek de anlaşılmaz biçimde oğulları arasında paylaştırmış ve idari yapının kaçınılmaz biçimde ikiye bölünmesinin ilk adımını atmıştı.</p>

  <p class="p6">Vasiyet ve paylaştırma planına göre kendi adını taşıyan büyük oğlu II. Constantine ve genç kardeşi Constans batı, II. Constantius ise doğu eyaletlerinin yönetimini üstleniyorlardı, (isimlerin birbirlerine olan yakınlığının, kafa karıştırıcı olduğunu kabul etmek gerek.) Ancak daha imparatorun ölümüyle birlikte öz ve üvey kardeşler, yeğenler arasında kanlı iktidar hesaplaşmaları başlayacak; yönetimde hak iddia etme olasılığı bulunan akrabalar, kimi tarihçilere göre çok önceden tasarlanmış bir plan uyarınca seri cinayetlere kurban gideceklerdi.<a id="a310"></a><a href="../Text/Notlar.html#a1168"><span class="t13">{308}</span></a></p>

  <p class="p6">İlk büyük kıyımı atlatan üç öz kardeşin iktidar serüvenlerinin de pek huzurlu olduğu söylenemez. Batıyı paylaşan iki kardeş arasında yaşanan yoğun çatışmalar, daha iktidar koltuğuna oturalı üç yıl bile olmadan, II. Constantine’in ölümüyle sonuçlandı. Genç Constans, 340-350 yılları arasında imparatorluğun Batı yarısının tek söz sahibi yöneticisi olmayı başaracaktı ama, bir hayli zorlukla.</p>

  <p class="p6">Fraternis’in darbeci kanadı, uzun süredir beklediği fırsatı bulmuş gibiydi. 350 yılında düzenlenen oldukça iyi örgütlenmiş, “baskın” gibi bir askeri darbeyle Constans, Magnentius adlı general tarafından devrildi. Aslına bakılacak olursa, askerler ve yönetimdeki kimi bürokratlar tarafından zaten pek sevilen bir lider olamamıştı hiç. Cermen kavimlere, yani “putperest barbarlara” karşı yürüttüğü savaş ve kampanyalar sırasında yıpranan askeri birliklerin tepkilerini üzerinde topladığı gibi, Romalılaştırılmış yerel yöneticilerin de sempatisini yitirmişti.</p>

  <p class="p6">Yine de Magnentius’un iktidara getirildiği askeri darbenin ani bir tepki ve kendiliğinden bir ayaklanmadan çok, hesaplı kitaplı bir tasarının sonucu olduğu, gelişmelerin izlediği seyirden oldukça açık ve net biçimde anlaşılıyor: 350 yılının Ocak ayı ortalarında, danışmanlarının uyarılarına aldırmayan ve iktidarından oldukça emin görünen Constans, tarihi kayıtlara göre yakınındaki soylularla birlikte bir av partisine çıktı. Aynı günlerde, ordunun güçlü generallerinden Magnentius, yardımcısı Marcellinus’un oğlunun doğum günü için Autun kentinde bir davet düzenlemişti. Gecenin belli bir anında toplantının yapıldığı yerden sessizce ayrıldı ve kısa bir süre sonra, üzerine imparatorluğun simgesi mor cüppeyi giymiş olarak geri döndü. Davette hazır bulunanlar tarafından, hiç yadırganmaksızın Magnentius imparator ilan edildi; birkaç saat sonra bütün Autun halkı sokaklara dökülmüş, yeni imparatoru selamlıyordu.<a id="a311"></a><a href="../Text/Notlar.html#a1171"><span class="t13">{309}</span></a></p>

  <p class="p6">Darbe, Magnentius dışında, iki etkili subayın daha katılımıyla inceden inceye planlanmış ve zamanlaması dikkatle yapılmış gibi görünüyor; bir başka deyişle, “Tam bir Fraternis operasyonu” olarak nitelenebilir. Constans, haberi av partisi sırasında aldığında, Autun kentindeki ayaklanma ve çalkantı bütün İtalya’ya yayılmış durumdaydı ve Marcellinus’un denetimindeki elit ordu birlikleri, yeni imparatora bağlılıklarını bildiriyordu. Constans rejiminin direnişi, yalnızca başkentte, hanedan üyesi Nepotianus’un umutsuz çabalarıyla yaklaşık 28 gün kadar sürebildi. Sonunda Marcellinus’un birlikleri Roma’ya bütünüyle egemen olurken, Nepotianus öldürüldü; hanedana bağlı soylular ve bürokratlara yönelik yoğun koğuşturmalar başlatıldı. Çözümü kaçmakta bulan ve İtalya’nın güney kentlerine ulaşmaya çalışan Constans’ın peşineyse, darbenin bir başka etkili ismi, Gaiso düşmüştü. Kısa bir takipten sonra devrik imparator Elna kentinde yakalandı ve öldürüldü. Bu işi kendisinden beklendiği gibi çabuk sonuçlandıran Gaiso’ya darbecilerin ödülü, konsüllük vermek olacaktı.</p>

  <p class="p6">Doğu eyaletlerinin yöneticisi II. Constantius, Batı’da Constans’ın iktidardan indirilip öldürüldüğü haberini aldığında pek de üzülmüşe benzemiyordu. Bir kardeşi yitirmiş ama iktidar yolunda güçlü bir rakipten de kurtulmuştu. Bu nedenle, yüzünü batıya çevirip duruma müdahale etmek yerine, Mezopotamya ve Suriye’deki varlığını güçlendirmekle, doğu sınırlarındaki savunma hatlarını sağlamlaştırmakla uğraşmayı yeğledi. Aynı dönemde Magnentius da, Batı topraklarındaki üstünlüğünü kesinleştirmek üzere Orta Avrupa, Balkanlar ve Kuzey Afrika’da gücünü hissettirme operasyonlarına başlamıştı.</p>

  <p class="p6">Breton bir baba ve Frank kökenli bir anneden geliyordu Magnentius ve bu nedenle Batı Romanın son yüzyıl içinde iyice kozmopolit hale gelmiş nüfus yapısı içinde Cermen, Frank ve Almanlardan büyük destek alıyordu. Çoğunlukla Hristiyanlık karşıtı olan gruplar toplanmıştı çevresinde. Darbeyi planladığına dair güçlü belirtiler sezilen Fraternis’in onu ne ölçüde desteklediğini bilemiyoruz; ama arkasındaki belli “güçlere” güvenerek adım attığı belliydi Magnentius’un. Kendini, “Onarımcı” (Restorator) ve “özgürleştirici” (Liberator) ilan etmişti.<a id="a312"></a><a href="../Text/Notlar.html#a1173"><span class="t13">{310}</span></a> Bir anlamda, Constantine tarafından gerçekleştirilen bütün değişikliklerin iptalinin güvencesi olarak, kendi varlığını ortaya koyuyordu.</p>

  <p class="p6">Aslında bu dönemde yaşanan hızlı ve yoğun gelişmeleri, yalnızca iyi planlanmış bir askeri darbeyle ya da komplo dizisiyle açıklamak çok da doğru değil. Magnentius, imparatorluğun Batı’daki tebaasının, çoğunlukla da Breton, Kelt, Cermen ve Frankların, Constantine ailesinin yönetimine duyduğu tepkinin bedenleşmiş biçimiydi de. Yavaş ama kalıcı adımlarla Romalılaşmaya başlayan eskinin “barbar” kavimleri, Batı’da yalnızca vatandaşlık hakkını değil, kamu yaşamındaki etkili konumları ve saygınlığı da elde etmeye başladıkça, merkeziyetçi baskıyı arttıran imparator ailesine itirazlarını yükseltmeye başlamışlardı. Diğer yandan, imparatorluğun Avrupa’daki halklarının bünyesi, giderek artan bir baskıyla dayatılmakta olan Hıristiyanlığı kabul edemiyordu.</p>

  <p class="p6">Hepsinin üzerine, Constans’a duyulan yaygın nefreti de eklemek gerekiyor, öz kardeşini öldürerek iktidarı ele geçiren ve zevke, eğlenceye düşkünlüğüyle, yoksulları görmezden gelmesiyle tepki toplayan genç Caesar’ı kim devirse, destek bulacaktı neredeyse. Bir yönetici olarak Magnentius “ideal” niteliklere sahip olmaktan çok uzaktı belki ama Fraternis için, Constans’ı alaşağı etme operasyonunda bir süre yararlanılacak, “uygun” bir isimdi, çünkü emrinde güçlü birlikler vardı ve asker tarafından seviliyordu. Eğer Doğu’dan gelecek karşı saldırıya, yani Constantius’un ordularına direnebilecek bir komutan gerekiyorsa, Magnentius’tan iyi bir aday bulunamazdı.</p>

  <p class="p6">İzleyen üç yılık süre içinde Doğu’daki yönetim merkezi ciddi çalkantılar yaşadı: Pers tehlikesi artarak devam ediyordu ve sınırları korumak için oluşturulmaya çalışılan hat her an bir noktasından delinebilirdi. Diğer yandan, Constantius, Batı’dan gelen Magnentius dalgasına da bir biçimde karşı koymak zorunda hissediyordu kendini. Sonunda, beklenen gerçekleşti ve tarihte ilk kez, “Batı ve Doğu” olarak iki parçaya ayrılan imparatorluğun orduları arasında kıyıcı ve yıpratıcı bir iç savaş yaşandı. Kayıpların, tarihçilerin verdiği bilgilere göre olağanüstü büyük olduğu savaşlardı bunlar ve sınırlarda dış tehlikeler büyümeye devam ederken Romalıların birbirini kırması, imparatorluk halklarını ciddi biçimde ürkütüyordu.</p>

  <p class="p6">353 yılında Constantius, bugünkü Hırvatistan topraklarında gerçekleşen büyük savaşta nihai zaferini kazanarak, “Magnentius sorunu”nu ortadan kaldırmayı başardı. Ancak kendi ordusunun da yarısından fazlasını yitirmiş, ciddi biçimde güçsüz düşmüştü. Yenik Magnentius’un intihar ettiği haberleri ulaştığında, imparator aslında yalnızca bir askeri zafer kazandığının ve Batı halklarının muhalefetini engellemenin çok güç olduğunun farkına varmıştı.</p>

  <p class="p6">Devlet geleneklerine göre yeni bir Caesar’ı yardımcısı olarak ataması gerekiyordu. Bu, yönetimsel açıdan da zorunluydu aslında, çünkü büyük siyasi ve sosyal dalgalanmalar yaşayan imparatorluk eyaletlerinin tümüne birden tek başına hükmetmesi mümkün görünmüyordu. Bir sorunu daha vardı Constantius’un: ölümünden sonra iktidara gelmek üzere kimi varis gösterecekti? Çocuğu olmamıştı; babasının ölümü sırasında yaşanan taht kavgaları sırasında da bütün yakınlarını bizzat kendisi öldürtmüştü, yani akrabası da yoktu. Kimi tarihçiler devletin içinde bulunduğu iç ve dış sorunlardan bunalan Constantius’un, tüm bunların üstüne bir de “darbe sonucu iktidardan indirilme” paranoyası yaşamaya başladığından söz ediyorlar. Hayatta kalan iki akrabası, kuzenleri Gallus ve Julianus’a aniden yakınlık göstermesi de, büyük olasılıkla bu endişe ve paranoyanın bir sonucuydu.</p>

  <p class="p6">Constantius, büyük kuzeni Gailus’u Doğu’nun Caesar’ı olarak atadı ve hemen askeri görevleri üzerine yükledi. Ona güvenmiyor, ama başka akrabası olmamasının getirdiği yalnızlığa bağlı bir korku yaşadığı için, Caesar olarak Gallus’tan başkasını düşünemiyordu. Ne var ki, seçiminin kendi açısından doğruluğu bir hayli tartışmalıydı aslında. Çünkü Gallus ve julianus’un babalarını, yani öz amcasını öldürten bizzat kendisiydi ve iki kardeşin o büyük aile katliamını unutmaları ya da içlerine sindirmeleri pek de mümkün görünmüyordu.</p>

  <p class="p6">Diğer yandan Gallus, imparatorluğun merkezinde, Constantinopolis’te bulunan dinsel otoriteyi de hoşnut edecek bir seçim değildi, özellikle başpiskoposluğa getirilen İzmitli Eusebius’un<a id="a313"></a><a href="../Text/Notlar.html#a1175"><span class="t13">{311}</span></a>, bu karara hiç sıcak bakmadığı biliniyor. Kaynaklar ve belgeler bir hayli yetersiz ve güvenilirlikten uzak olduğu için, Gallus’un beklenmedik biçimde Caesar olarak atanmasının yönetim kademelerinde ne gibi dalgalanmalara yol açtığını tam olarak bilemiyoruz. Ancak görünen o ki, imparatorluğun en kilit konumuna “Constantine’in kanından” birinin getirilmesi, yönetimdeki nüfuzunu artırmak isteyen saray bürokratlarını bir hayli rahatsız etmişti.</p>

  <p class="p6">Ortada “aileden” bir vâris olmadığı sürece, Constantius’un ölümünün ardından imparatorluk payesine kimin sahip olacağı sorununu, yönetimdeki bürokratlar arasındaki bir iç mücadele çözümleyecekti ve doğaldır ki hepsi kendini belli oranda şanslı görmekteydi. Ancak Gallus gibi kandaş bir aday ortaya çıktığı anda, hiçbirinin şansı kalmıyordu. O halde, ani bir biçimde Caesar ilan edilen kuzen, bir biçimde imparatorun gözünden düşürülüp ortadan kaldırılmalıydı. Constantius’un bitmek bilmez paranoyası ve Gallus’un da bir türlü unutamadığı aile cinayetleri varken, bunu sağlamak pek de zor olmayacaktı.</p>

  <p class="p6">Gallus görevi devraldıktan çok kısa bir süre sonra, aslında Caesar olarak atanmasının bir “terfi” ya da onurlandırılmadan çok, kontrol altında tutulma aracı olduğunu fark etti. Yetkileri son derece sınırlıydı; kendi yardımcılarını ve danışmanlarını seçme hakkı bile tanınmamıştı ve Constantius’un belirlediği, onun tarafından atanmış bir kadroyla çalışmak durumundaydı. Bir anlamda, bu yöntemle imparator tarafından sürekli gözaltında tutuluyor ve her hareketi adım adım denetleniyordu. Görevi sırasında uğrayacağı en küçük bir başarısızlığın da gelecekteki Augustus olma beklentilerine ciddi anlamda darbe indireceğini sezen genç yönetici, bütün bu olumsuz koşullara rağmen, olanca çabasıyla çalışmayı sürdürdü. İlkin, Filistin’deki bir ayaklanmayı başarıyla bastırdı, ardından doğu cephesinde Pers tehdidine karşı önlemler alarak dikkatleri üzerine çekti. Ordu ve askerler arasında ünü ve saygınlığı giderek yayılıyordu ki, bu durum, onun adım adım imparatorluğa doğru yürüdüğünü gören saray erkânının endişelenmesine yol açıyordu.</p>

  <p class="p6">Yine kaynakların belirsizliği nedeniyle olayların gelişimini tam olarak bilemiyoruz ama yönetici bürokratların, bu arada başpiskopos Eusebius’un telkinleriyle Constantius, genç kuzeninin kendisine karşı bir darbe girişimine hazırlandığına bir biçimde ikna edilmişe benziyor. Zosimus’a göre saray kurmaylarının bir komplosu bunda etkili olmuştu; Ammianus ise imparatorun yakınındaki danışmanlarıyla birlikte zaten bir süredir Gallus’u ortadan kaldırmanın yollarını aramak üzere gizli toplantılar düzenlediğinden söz ediyor.<a id="a314"></a><a href="../Text/Notlar.html#a1177"><span class="t13">{312}</span></a> Diğer kaynaklara göre, Constantius’un duyduğu rahatsızlıkta, Gallus’la evlendirdiği ve bir türlü güvenmediği büyük kız kardeşi Constantina’nın kendisine karşı entrika hazırlığı yaptığından kuşkulanması da rol oynamıştı.</p>

  <p class="p6">Sonuçta Gallus, 354 yılında, yani Caesar olarak atandıktan yalnızca üç yıl sonra, bir bahaneyle Constantinopolis’teki saraya davet edildi; burada bütün yetkileri elinden alındıktan sonra Eusebius başkanlığında bir kurul tarafından sorgulandı ve sonuçta “ihanet” suçuyla ölüme mahkûm edildi, iddialara göre, karar verildikten kısa bir süre sonra Constantius fikrini değiştirmiş ve idam cezasını iptal ettirmek üzere bir haberci bile yollamıştı ama Eusebius bu haberin zamanında ulaşmasını önlemiş ve Gallus, henüz yirmi dokuz yaşındayken, elleri arkadan bağlı ve yüzü örtülü bir biçimde, karanlık bir zindanda başı kesilerek idam edilmişti.</p>

  <p class="p6">Bitmeyen huzursuzluğu, kuşkuları ve paranoyasıyla bir kez daha kendi akrabalarından birini ölüme yollayan Constantius’un geride kendi ailesinden tek bir yakını kalıyordu böylece: Gallus’un kardeşi Julianus. Fırtınalı ruh hali ve tedirginliği o denli büyümüştü ki, Gallus’un idamından sonra kendisine karşı ayaklanma düzenlemesinden korktuğu Julianus’u İtalya’ya yollayarak, Milano yakınlarındaki Comum’da ev hapsine mahkûm etti. Çok sevdiği kardeşinin bir komplo sonucu öldürülmesinin şokunu üzerinden atamadan, felsefe eğitimi gördüğü Atina’dan apar topar alınıp, her hareketinin denetim altında tutulduğu mütevazı bir evde, yedi aylık bir tutukluluk yaşadı genç adam. Sonunda, Constantius’un karısı Eusebia, imparatoru Julianus’un herhangi bir tehdit oluşturmadığı yolunda ikna etmeyi başarınca, ev hapsi sona erdi ve yeniden özgürlüğüne kavuştu.”<a id="a315"></a><a href="../Text/Notlar.html#a1179"><span class="t13">{313}</span></a></p>

  <p class="p6">Yeniden Atina’ya dönerek Yeni-Platoncu ünlü filozof Priscus ile çalışmalarına kaldığı yerden devam eden Julianus, çoğu kaynağın üzerinde birleştiği gibi, döneminin en zeki ve en eğitimli araştırmacılarından biriydi de. Yaşamını tümüyle bilim ve felsefeye adamıştı; bu nedenle, bir “hanedan mensubu” olmasına karşın devlet yönetimi ve iktidar hiç ilgisini çekmiyordu. Ne var ki, çok kısa bir süre sonra eğitimi ve araştırmaları bir kez daha bölünecek ve hiç beklenmedik bir biçimde Constantius tarafından, idam edilen kardeşi Gallus’un yerine Caesar olarak atanacaktı.</p>

  <p class="p6">6 Kasım 355’te Julianus’un atama kararını imzalayan Constantius, hemen ardından da, barbar işgali tehlikesi yaşamakta olan Cermen ve Frank bölgelerine düzenlenecek büyük bir seferin bütün sorumluluğunu ona verdi. Hanedan ilişkilerini de unutmuyordu bu arada; daha görev emrinin mührü kurumadan, aynı ay içinde Julianus’u küçük kızkardeşi Helena ile evlendirerek, bir anlamda onu imparatorluğun yeni varisi olarak belirlediği izlenimini vermeye çalışıyordu.</p>

  <p class="p6">Constantius’un, bütün ailelerini yıllar önce yok ettiği iki kuzenine sırayla Caesar payesi vermesinin ardında yatan düşünceleri, yetersiz kaynaklar ve kimi belgelerdeki çelişkili ifadeler nedeniyle tam anlamıyla çözemiyoruz. Gerçekten de, Roma’nın yeni imparatorunun Constantine’in kanını taşıyan biri olması gerektiğini düşünmüş ve ilkin Gallus, sonra da Julianus’u bu nedenle Caesar yaparak, çektiği vicdan azabını azaltmaya mı çalışmıştı? Yoksa hanedan mensubu sıfatıyla hayatta kalan son iki üye olmalarının yanı sıra, yetenek ve zekâlarıyla da dikkatleri çeken iki kardeşi kendi konumu için tehlikeli görüp, genç yaşlarında altından kalkamayacaklarını düşündüğü görevlere getirerek ezmek ve yok etmek için bahane yaratmaya mı çalışmıştı?</p>

  <p class="p6">Gallus’un yaşadığı trajik son ve Constantius’un paranoyası üzerine kaynaklarda anlatılanlar, ikinci seçeneğin daha akla yakın olduğuna ilişkin ipuçları sunuyor. Ancak olayların daha sonra izlediği seyre bakılırsa, Gallus’u ortadan kaldırmakta zorlanmayan imparatorun Julianus’la ilgili planları hiç de beklendiği gibi sonuçlanmamış.</p>

  <p class="p6">Belgelere göre, Caesar olarak atanıp Helena’yla evlendikten birkaç hafta sonra, tam olarak 1 Aralık 355’te Julianus, zorlu görevini üstlenmek üzere Orta Avrupa’ya doğru yola çıktı. Ren nehri boylarında barbar saldırılarının yanı sıra yerel ayaklanmalar da yaşanıyordu ve ondan beklenen, bölgede düzeni yeniden sağlamasıydı. Alman işgalcilerin Agrippina kolonisini yakıp yıktıklarını öğrendikten sonra, küçük bir keşif gezisi yaparak Viyana’ya döndü ve 356 yılının kış aylarını bu kentte geçirdi.</p>

  <p class="p6">İzini sürmekte olduğumuz konu açısından Julianus’un Viyana’da kaldığı dönem bir hayli önemli; çünkü çok büyük olasılıkla, Fraternis ile ilk dolaysız ve resmi bağlantısı, bu günlerde yaşadığı tanışıklıklar ve katıldığı öne sürülen özel toplantılarda gerçekleşti. Viyana, uzunca bir süredir Mithra mensuplarının bir tür “gizli kalesi” işlevini görüyordu; daha da önemlisi, kent bilinmeyecek kadar eski bir dönemden beri Sibyl geleneğinin ve Magna Mater kültünün Avrupa’daki en önemli Merkezlerinden biriydi. Constantine’in iktidarda olduğu yıllarda aniden bütün gücünü ve nüfuzunu yitirmeye başlayan Fraternis grupları, Viyana’yı resmi otoritenin ve hızla örgütlenmeyi sürdüren Kilise’nin elinin uzanamayacağı bir sığınak olarak görmüşlerdi.</p>

  <p class="p6">356 yılının kış ayları boyunca Viyana’da edindiği çevre ve arkasına aldığı destek, Julianus’u bir hayli yüreklendirmiş ve kendine olan güveninin artmasını sağlamış gibi görünüyor. Bunu, devlet adamlığı ve yöneticilikle hiç ilgilenmeyen; kendini felsefeye, antik bilgeliğin izlerini sürmeye ve araştırmalar yapmaya adamış bir yazar ve araştırmacının, aniden hırslı ve atak bir imparator gibi davranmaya başlamasından anlayabiliyoruz.</p>

  <p class="p6">Constantius, Gallus’a yaptığını aynen Julianus’a da uygulamış ve onun doğrudan yönetim işlevlerinin içine girmesinin önüne setler çekerek, kendi belirlediği kurmayların denetiminde çalışmasını sağlamak istemişti. Ne var ki, Viyana’da geçirilen kış aylarından sonra genç Caesar’ın emirleri bir kenara bırakarak ipleri kendi eline alışına tanık oluyoruz. Haziran 356’da Julianus, sorunlu bölgelere düzenlenen askeri seferleri bizzat yönetmeye ve savunma hatlarını denetlemeye başladı. Yaz sonuna doğru da, komutanları devreden çıkararak ordusuyla buluştu ve operasyonların bütün yetki ve sorumluluğunu üzerine aldı. Yunanlı tarihçi Ammianus’un yazdıklarına göre bütün Galya’yı boydan boya gezdi, ayaklanmaları bastırıp iç barışı sağladı ve birbirinden tehlikeli Allaman yağmacı kabileleri art arda yenilgiye uğratarak bölgede otoritesini kabul ettirdi. Ammianus, onun askerleriyle aynı sofraya oturup, onlarla yan yana, aynı yemekleri yediğini, adil ve dostça davrandığını, bu nedenle de Galya askeri birlikleri içinde hızla efsaneleşmeye başladığını anlatıyor.<a id="a316"></a><a href="../Text/Notlar.html#a1181"><span class="t13">{314}</span></a></p>

  <p class="p6">Bugünkü Belçika ve Hollanda’ya kadar giden ve Agrippina kolonisini işgal edenleri barışa ve düzene uymaya ikna eden Julianus, kimsenin beklemediği biçimde, Roma’nın yüzyıllardır süren “Avrupalı Barbarlar” kâbusunu ortadan kaldırıyordu böylece. Yine tarihçilerin düştüğü notlara bakılırsa, Roma kent ve kolonilerine saldırıp yağmalamayı bir “yaşam biçimi” haline getiren Galya kabilelerinin bile sempatisini kazanmış; girdiği köylerde yerli halk tarafından boynuna çiçeklerden yapılma çelenkler takılarak karşılanır olmuştu. Yine bir rivayete göre, daha görevli olarak bölgeye ilk geldiği günlerde Viyana’ya doğru giderken yolunu yaşlı bir bilge kadın (belki de bir Sibyl) kesmiş ve onu “geleceğin imparatoru” olarak selamlayıp, tanrıların yanında olduğuna dair bir kehanette bulunmuştu.<a id="a317"></a><a href="../Text/Notlar.html#a1183"><span class="t13">{315}</span></a></p>

  <p class="p6">Hemen tüm kaynaklar, tarih ve felsefeye yıllarını vermiş donanımlı bir düşünür kimliğiyle ortaya çıkan Julianus’un, şaşırtıcı bir askeri zekâya sahip olduğundan; sefer ve operasyonlarında savaşı son çare olarak kullanıp sorunları barışla çözme eğilimi taşıdığından; ama seçeneği kalmadığında bir komutan olarak stratejik dehasını sergileyip zafere ulaştığından söz ediyorlar. Askerleri tarafından öylesine seviliyordu ki, Galya’yı kasıp kavuran yedi Alaman kabilesi karşısında elde ettiği büyük zaferden sonra ordu tarafından Augustus ilan edilmiş, ama o bu payeyi kesin bir tavırla reddetmişti.<a id="a318"></a><a href="../Text/Notlar.html#a1185"><span class="t13">{316}</span></a></p>

  <p class="p6">Mosa bölgesindeki yağmacı Frank kabilelerini bozguna uğratıp bölgede denetimi büyük oranda sağladıktan sonra Julianus, 358 yılının kış aylarını geçirmek üzere Lutetia’da, yani bugünkü Paris’te kurduğu karargâhına yerleşti. Viyana’daki günlerinden sonra genç Caesar’ın yaşamında bizi yakından ilgilendiren bir diğer dönem de, bu kentte geçirdiği oldukça kritik öneme sahip bu birkaç ay. Çünkü Lutetia’daki Julianus artık Fraternis’in işbirliği yaptığı sıradan komutan ya da soylulardan biri değil, bizzat örgütün yöneticilerindendi. Hatta belki de en önemli yöneticisi. Roma’nın kaderiyle ilgili oldukça ciddi kararların büyük bölümü de, burada alınacaktı.</p>

  <p class="p6">Tarihsel verilere göre Paris kenti, Julianus döneminde “Lutetia” olarak biliniyordu; çünkü daha Romalılar bölgeye gelmeden önce kenti işgal eden Cermen kabileler, ona bu adı vermişlerdi. Oysa bu işgal öncesinde, yüzyıllar boyu orada yaşayanlar tarafından <span class="t11">Parisis</span> olarak adlandırılmıştı Lutetia. Tarihçiler kesin emin değiller; ama iddialar, kentin antik adının Mısır’ın ünlü tanrıçası İsis’ten kaynaklandığı üzerinde yoğunlaşıyor. Bir başka deyişle, Magna Mater kültünün Orta Avrupa’daki başkenti kabul edilen Viyana’dan sonra, Julianus’un yerleşmek üzere seçtiği ikinci Avrupa kenti de, Ana Tanrıça geleneğinin en eski merkezlerinden biriydi.</p>

  <p class="p6">On yedinci yüzyıl tarihçilerinden Jean Trignant, Paris’in adının “Pharia-İsis”ten geldiğini ileri sürüyor.<a id="a319"></a><a href="../Text/Notlar.html#a1187"><span class="t13">{317}</span></a> “İsis-Pharia” ya da “Pharia-İsis”, tanrıçaya verilen adlardan biriydi ve onun anayurdunun Akdeniz’deki Pharos adası olduğunu vurguluyordu. (Gizemli bilgelik kitaplarının Akdeniz’deki bir adada yer alan “Güneş’in Mağarası”nda saklandığından söz eden eski metinleri bir kez daha anımsamamak elde değil.) İkinci yüzyıldan kalma kimi Roma sikkelerinin bir yüzünde, Pharia-İsis’i bir yelkenliyi kullanırken görüntüleyen tasvirlere rastlıyoruz. Yine birçok antik belgede, Pharia-İsis ya da biraz daha bozulmuş biçimiyle “Pari-İsis” adına rastlanıyor. Acaba gerçekten Lutetia, yani Paris, “Tanrıça’nın gizli ve kutsal kentlerinden biri” miydi, yoksa bu benzerlikler yalnızca bir rastlantıdan mı ibaret? Bunu bilemiyoruz. Ama bizim için önemli olan, dedesi Constantine tarafından devlet desteğiyle donatılmış, hoşgörüsüz ve yasakçı Hıristiyanlığa karşı, Roma’yı büyük bir yenileşmeden geçirerek tanrıça kültürüyle buluşturma kararını Julian, çok sevdiği karısı Helena’ya adadığı bu kentte almıştı. Büyük olasılıkla, tek başına aldığı bir karar da değildi bu. Tapınaklar yakılıp yıkılmaya, eski dinlerin mensupları, devlet desteğini almış piskoposlar yönetiminde koğuşturmalara uğramaya başladığından beri sabırla planlanan bir “devrim stratejisi”, Paris’te netleşiyordu artık. Fraternis, genç Julianus’u lider seçmişti.</p>

  <p class="p6">359 yılında Avrupa’da çoğu kabileyle barış imzalayan, yağmacıları kimi zaman meydan savaşları kimi zaman da dikkatle planlanmış gerilla saldırılarıyla bozguna uğratıp İtalya’nın kuzeyinden Manş kıyılarına dek bütünlüğü ve düzeni sağlayan Julianus, Galya’da popülerliğini ve saygınlığını iyiden iyiye artırmıştı. Özellikle Fransa’nın güney bölgelerinde yaşayan yerel halk ve Frank elitlerinin gözünde o bir kahramandı artık. Bunu, arkeologların bulduğu kimi yazıtlardan da anlayabiliyoruz: Sözgelimi Beneventum yakınlarında bulunan bir plakette, “<span class="t11">Caesar’ların en soylusu ve kutsalı Flavius Claudius Julianus’a, Tocius Maximus’dan, Beneventum halkının derin sevgileriyle</span>” yazılı.<a id="a320"></a><a href="../Text/Notlar.html#a1189"><span class="t13">{318}</span></a> Adı geçen Tocius Maximus’un, tarihsel verilere göre bölgenin sosyal statüsü yüksek, en seçkin liderlerinden biri olduğu biliniyor ki, Julianus’a verdiği plaket de genç Caesar’ın Galya’daki prestijinin somut kanıtlarından biri.</p>

  <p class="p6">Kolayca tahmin edileceği gibi, onu imparatorluğun en sorunlu bölgesine apar topar olanca tecrübesizliğiyle yollayan Constantius için bu başarılar, hem şaşırtıcı hem de tedirginlik vericiydi. Merkezden gelen emirleri dinlemeyip son derece tehlikeli bir bölgede askerlere kendi kumanda etmeye başlamış ve sabırlı bir strateji uygulayarak imparatorluğun batı bölgelerinin en popüler ismi olmuştu Julianus; giderek bir efsaneye dönüşüyordu. 360 yılında Constantius, onun elde ettiği saygınlık ve popülariteden çekinerek, gücünü kırmak istedi ve emrindeki orduları doğu cephesinde Perslerle savaşmak üzere kendisine yollamasını emretti. Askeri birlikleri ondan uzaklaştırarak, Julianus’un gücünü kırmayı hedefliyordu.</p>

  <p class="p6">Ancak gelişmeler hiç de beklendiği gibi olmadı: Galyalı birlikler bu emre karşı gelerek Julianus’un yanından ayrılmayacaklarını açıkladılar. Hemen ardından da Paris’teki askerleri onu yerel geleneklere göre bir kalkanın üzerinde havaya kaldırıp, boynuna kutsal madalyonu takarak Augustus ilan ettiler bir kez daha. Constantius ile ipler yavaş yavaş kopuyordu. Julianus, emrindeki ordularca ona verilen imparatorluk payesini gönülsüzce kabul edermiş gibi göründü ama bunun kaçınılmaz bir ilahi yazgı olduğuna inandığını da saklamadı. Çok daha sonra, hocası ve eski dostu Efesli Maximus’a yolladığı bir mektupta, Augustus olmasının “tanrıların takdiri” olduğunu yazacaktı.</p>

  <p class="p6">İmparatorluğun iki yakasında tırmanan gerilimi daha fazla uzatmayıp, sonuçlandırmak isteyen Julianus, 361 yazının sonunda ordularını toplayarak, Constantius’a yönelik büyük seferine başladı. Doğu’da Perslerin yeni bir saldırıya girişmeyeceklerinden emin olan Constantius da artık iyice kaçınılmaz görünen bu nihai hesaplaşma için kendi ordusunun başına geçerek Julianus’u karşılamak üzere yola çıktı. Bir kez daha imparatorluğun doğu ve batı orduları arasında büyük ve kanlı bir iç savaş yaşanacak gibiydi ama korkulan olmadı: İki ordu birbirine iyice yaklaşmışken, 3 Kasım 361’de, Constantius doğal nedenlerle öldü ve savaş hiç gerçekleşmedi.</p>

  <p class="p6">Julianus, 11 Aralık 361’de Constantinopolis’e geldi ve burada törenle “Doğu ve Batı’nın İmparatoru” tacını giydi. Augustus’tan bu yana ilk kez Fraternis net ve kesin bir zafer kazanmış; kendi içinden, üstelik kariyeri oldukça parlak görünen bir imparator çıkarmıştı. Şimdi beklenen hamle, daha imparatorluğun resmi desteğini aldığı ilk yıllardan itibaren Fraternis idealleri için ciddi bir tehdit oluşturduğu iyice anlaşılan Hristiyan Kilisesi’nin gücünün kırılması ve Paris’te kararlaştırıldığı gibi, “eski ve doğru inancın” Roma topraklarına egemen kılınmasıydı. Julianus da Roma imparatoru olduğu andan itibaren bunu yapmaya çalıştı zaten.</p>

  <h3 class="h30"><a id="ncx1295"></a>Julianus: “Dönek” mi, Yoksa “Bilge” mi?</h3>

  <p class="p6">Beklendiği ve korkulduğu gibi kanlı bir iç savaş yaşanmadan otorite sorununun çözülmesi, Roma halkı üzerinde rahatlatıcı bir psikoloji etki yaratmıştı. Galya’da elde ettiği parlak başarılar ve kişiliğiyle ilgili ülkenin dört yanına yayılan olumlu izlenimler nedeniyle Julianus, zaten oldukça saygın bir imaja sahipti. “Kardeş ve akraba katili” olarak tanınan, paranoyak saplantıları nedeniyle halk tarafından sevilmeyen Constantius’un yerine, en zor görevlerde kendini kanıtlamış bir imparatorun iktidara gelmesi genel olarak sevinçle karşılandı. Üstelik hem doğuda hem batıda, Constantine döneminde devlet desteğiyle donatılıp kitlelere dayatılan Hıristiyan yaşam biçimi ve inanç sistemini içine sindiremeyen ve uygulanan koğuşturmalardan, tapınakların kapatılıp cemaatlerin dağıtılmaya başlamasından rahatsızlık duyan önemli bir çoğunluk, Magma Mater ve Mithra’ya bağlılığıyla tanınan Julianus’un “yanlış gidişi” düzelteceğine inanıyor ve genç imparatora destek veriyordu.</p>

  <p class="p6">361 yılının kış aylarında, Roma’da yeni imparatordan hoşnut olmayan yalnızca bir tek grup vardı aslına bakılırsa: Constantine sonrasında elde ettiği önemli ayrıcalıkları yitireceğini anlayan ve olası gelişmelerden tedirginlik duyan Hıristiyan kilisesi ile, eski imparatora bağlı elit zümre. Hıristiyan toplulukları, daha başlangıçtan itibaren Julianus’a karşı etkili bir muhalefet yürütmeye ve onun getireceği yeni uygulamalara mümkün olduğunca direnmeye karar verdiler. Bir de isim takmışlardı imparatora kendi aralarında: “Dönek Julianus”. Çocukluğunda, ağabeyi Gallus ile birlikte vaftiz edilip, Constantius tarafından bir rahip olarak yetiştirilmek üzere Eusebius’a teslim edildiğini; ancak ergenlik çağından itibaren “döneklik” ederek eski “putperest” dinlere ilgi duyduğunu anlatarak, Julianus’un kişiliğini gözden düşürmeye çalışıyorlardı.</p>

  <p class="p6">İmparatorun yaşamı, dedesi Constantine kadar uzun sürse ve yıllarca Roma’nın başında kalsaydı, büyük olasılıkla bu söylentiler de tarihin akışı içinde unutulup gidecekti. Ama beklenmedik biçimde erken gelen ölümünden sonra Kilise’nin yeniden (ve eskisinden de güçlü olarak) Roma’da ipleri eline alması, doğal olarak tarihi ve kayıtları da etkiledi. Egemen dinin nefret ettiği bir imparator olarak anılara yerleşen Julianus’a o takma ad, yüzyıllar içinde o denli yapıştı ki, yakın zamana, yirminci yüzyıl ortalarına dek tarihçiler tarafından “Dönek Julianus” (Julian the Apostate) olarak anıldı.</p>

  <p class="p6">Peki, kimdi bu Julianus, nasıl biriydi? Her şeyden önce, ona abartılı biçimde yüklenen takma adın vurguladığı gibi bir “dönek” falan değildi tabii. Çünkü hiçbir zaman gerçek anlamda Hıristiyan olmamış; henüz altı yaşındayken ailesi öldürüldüğünde Gallus’la birlikte Eusebius tarafından ilkin İzmit’te, birkaç yıl sonra da Kapadokya’daki karanlık bir manastırda “zorunlu” dini eğitim almaya yollanmıştı. Ergenlik çağına girip, tarih, felsefe, matematik ve astronomiye ilgi duymaya ve klasikleri okumaya başladığı andan itibaren de, dayatılan inançtan hızla uzaklaştı.</p>

  <p class="p6">Julianus, Kapadokya’dan ayrıldıktan sonra, yıllar boyunca Nicomedia’daki (İzmit) uzak bir şatoda, sisler ardında bir yetişme dönemi yaşadı. Bu yalıtılmış yaşamın ve öğrencisi olma fırsatı bulduğu, dönemin ünlü filozoflarının, kişisel gelişiminde büyük etkisi olduğu düşünülüyor. İktidar savaşları ve kargaşanın uzağında, tarihle, klasik edebiyatla, Roma kültürü ve gelenekleriyle yakından ilgili bir entelektüel olarak yetişti.<a id="a321"></a><a href="../Text/Notlar.html#a1191"><span class="t13">{319}</span></a> Kişiliğini ve düşünce yapısını derinden etkileyen, sıkı ve yoğun bir eğitimdi bu. Eskiçağ tarihini orijinal kaynaklardan okumuş, Anadolu’nun tarihiyle, Troya geleneğiyle ve en çok da Pythagoras’la yakından ilgilenmişti; birde tabii, Sibyl kültürü ve Delphi kehanetleriyle.</p>

  <p class="p6">“Julianus’un kişisel dinsel sempatisi, Lamblichus tarafından ortaya konan Yeni Platon’culuk okulundan yanaydı,” diyor Tim Cornell ve John Matthews, “Mithra ve Magna Mater’e bağlı olup, Hıristiyanlara karşı sert polemik yapıtlarının yanı sıra, güç anlaşılır alegoriler de yazmıştı.”<a id="a322"></a><a href="../Text/Notlar.html#a1193"><span class="t13">{320}</span></a> Ancak tarihsel veriler, Julianus ile Magna Mater kültü arasındaki yakınlığın yalnızca Lamblichus’a bağlanamayacak denli eski ve salt bir “sempati” olarak nitelenemeyecek oranda derin olduğunu ortaya koyuyor. Bireysel bir “inanç tercihi” olmanın ötesinde, belli bir ideale kilitlenmiş örgütlü bir “siyasi duruş” anlamına geliyordu Julianus’un Mithra ve “Büyük Anne” ile ilişkisi.</p>

  <p class="p6">Tarihçi Rowland Smith, Julianus’un Magna Mater kültü ve Kybele gizemlerine inisiye edilişinin 356 yılında Galya’da gerçekleşmiş olabileceğini söylüyor. Smith’e göre Rhone vadisi boyunca, Lyon deltasına dek uzanan bölgede yer alan birçok büyük kent, Magna Mater kültünün merkezleri arasında yer alıyordu; Julianus’un 356 yılının ilk yarısını geçirdiği Viyana da, başlı başına Avrupa’nın en ünlü Kybele metropollerinden biriydi.<a id="a323"></a><a href="../Text/Notlar.html#a1195"><span class="t13">{321}</span></a></p>

  <p class="p6">Ancak buna karşın ünlü tarihçi, zaman ve mekân konusundaki belirsizliklere ve çok sayıda başka olasılığın varlığına da işaret ediyor. Sözgelimi Julianus’un ergenlik çağını geçirdiği ve Ardonius, Nicocles, Hecebolius gibi gramer ve klasik felsefe ustalarından ilk kayda değer eğitimini aldığı İzmit’in, en az Frigya döneminden beri Kybele kültünün Anadolu’daki büyük merkezlerinden biri olduğunu biliyoruz. Hemen yakınındaki Efes’te “Büyük Anne” çok uzun süredir Artemis adıyla anılıyordu ve Julianus 351 yılında bu kentte (eğitiminin de bir parçası olarak) Hecate kültüne inisiye edilmişti. Gerek Artemis gerekse Hecate, “Tanrıça’nın farklı görünümleri” olarak bilindikleri ve aslında aynı inanç ve evren kavrayışı sisteminin parçaları oldukları için, Julianus’un bu kültle ileri düzeyde tanışıklığının da 351 yılı gibi erken bir tarihte gerçekleşmiş olması yabana atılacak bir olasılık değil.</p>

  <p class="p6">Otobiyografik nitelik taşıyan kendi yazılarında Julianus, eğitim sürecinin en önemli aşamasının, dönemin ünlü Yeni-Platoncu düşünürlerinden Efesli Maximus’tan ders aldığı yıllara rastladığını söylüyor. “Eski gizli bilgelik” ile yakından ilgilendiği için, sonraki yüzyılların Hıristiyan tarihçilerince “büyücü ve okültist” olarak nitelenen Maximus, verdiği felsefi eğitimin dışında, Julianus’u 351 yılında Efes’te Hecate kültüne inisiye eden kişiydi de aynı zamanda. Yine kendi yazılarında Julianus, Caesar olarak atanıp Avrupa’ya gittikten sonra Maximus’un yolladığı felsefe içerikli mektupları yastığının altında sakladığını ve geceleri uyumadan önce bunları tekrar tekrar okuyarak bir şeyler öğrenmeye devam etmeye çalıştığını; yapacağı konuşmaların metnini önce hocasına yollayıp, onun onayını aldıktan sonra insanlara ilettiğini anlatıyor.<a id="a324"></a><a href="../Text/Notlar.html#a1197"><span class="t13">{322}</span></a> Yani Efesli ünlü filozof, genç imparator için çok önemli bir otorite olmanın yanı sıra, yakın bir dosttu da.</p>

  <p class="p6">Modern Hıristiyan kaynaklarının, objektif olma kaygısıyla Julianus konusuna temkinli yaklaşmakla birlikte, yüzyıllar boyunca kilise yazar ve tarihçilerince geliştirilmiş önyargılardan sıyrılmakta güçlük çektiklerini de görüyoruz. Sözgelimi ünlü Katolik Ansiklopedisi, onun iyi bir yönetici, bilgili bir Romalı ve adaletli bir devlet adamı olduğunu itiraf etme zorunluluğu hissederken, Hıristiyanlığa cephe almasını, bütün ailesinin Hristiyan kuzeni tarafından öldürülmesinin yarattığı nefretle açıklamaya çalışıyor. Diğer yandan, Efesli Maximus da genç Julianus’u bilgisi, yeteneği ve şeytani zekâsıyla etkileyip yönlendiren bir “yoldan çıkarıcı” olarak sunuluyor ansiklopedide.<a id="a325"></a><a href="../Text/Notlar.html#a1199"><span class="t13">{323}</span></a></p>

  <p class="p6">Eldeki oldukça sınırlı bilgiye göre Maximus, genç yaşında Aedesius’un öğrencisi olmuş ve Yeni-Platoncu düşünceyle ilgili temel bilgileri ondan almıştı. Aedesius da, önceki sayfalarda Julianus’u da etkilediğini söylediğimiz ünlü Lamblichus tarafından yetiştirilmişti. Üçüncü yüzyıl sonlarında bunalım ve çöküş evresine girmeye başlayan Yunan felsefesinde son parlak dönemin temsilcileri olarak görünen Porphirius, Lamblichus ve Aedesius, “kökeni ve gerçek bilgeliği” ayakta tutma iddiasındaki filozoflardı ve Yunan düşüncesini Mısır ve Mezopotamyalı “ilksel köklerle” yeniden buluşturmaya çalışıyorlardı. Dünya ve insanlık tarihiyle ilgili en eski kayıt ve ilahi bilgileri içerdiği söylenen ünlü “Kaide Kitapları”nı orijinal kopyalarından okumuşlar ve öğrencilerine de aktarmışlardı söylentilere göre. Bu eğitimden geçen Maximus’un, aynı belgeleri Julianus’un da kullanımına sunduğu ileri sürülüyor. Yani bir anlamda, Julianus’a dek gelen bir eğitim süreci içinde, Sibylline Kitapları ile “paralel” izlenimi veren, dikkatle korunmuş ve saklanmış antik bilgi kaynakları çıkıyor yine karşımıza.</p>

  <p class="p6">İddialara göre Maximus, gücünü eski bilgelikten alan, “büyü yoluyla mucize yaratma yeteneği”ne sahipti. Çoğunlukla batıl inançlarla iç içe geçmiş anlatılarda, onun Efes’teki Hecate heykelini canlandırdığına; gülümsemesini ve elinde tuttuğu meşalelerin aniden yanmasını sağladığına ilişkin masalsı ayrıntılara rastlıyoruz.<a id="a326"></a><a href="../Text/Notlar.html#a1201"><span class="t13">{324}</span></a> Katolik kaynaklar, Julianus’u da bu tür “gösterilerle” etkilediğinden söz ediyorlar. İşin söylenti ve safsata kısımlarını ayıkladığımızda, Maximus’la ilgili elimizde kalan net bilgiler şunlar: Lamblichus’un en iyi öğrencilerinden biriydi; bir matematik, astronomi, felsefe ve tarih uzmanıydı; sade ve gösterişsiz bir yaşamı yeğliyordu; Magna Mater kültüne bağlıydı; adı ister “Kaide Kitapları” olsun, ister başka bir şey, elinde çok eski zamanlardan beri korunmuş orijinal antik kaynaklar vardı ve hepsinden önemlisi, Pythagoras düşünce ve ilkelerinin dördüncü yüzyıldaki en önemli temsilcisiydi. Bütün bunlar, onu Fraternis’in “üstat” kategorisine yaklaştıran nitelikler.</p>

  <p class="p6">Diğer yandan, Julianus’un, kendinden önceki kimi Roma imparatorları gibi kolayca etki altına alınıp yönlendirilebilecek, saf bir aristokrat olduğunu düşünmek de hiç akla yakın değil. Maximus’tan çok önce, temel eğitimini Ardonius ve Nicocles’ten almış; bu arada çok büyük olasılıkla yine Nicocles tarafından Eleusis kültünün gizemlerine inisiye edilmişti zaten. Görece daha geç bir dönemde tanıştığı Maximus’tan etkilendiği ve onu bir hayli önemsediği çok açık olsa da, kendi yazdığı kitaplar, Julianus’un oldukça donanımlı bir düşünür olduğunu ortaya koyuyor.</p>

  <p class="p6">Bugün elimizde yalnızca bir bölümü bulunan yapıtlarında Julianus, hem kadim felsefi geleneklerin ve düşünce biçimlerinin derli toplu bir panoramasını sunuyor, hem de derin analizlere girerek evrenin niteliği, ilahi yaratıcı güçler ve “varoluş” üzerine kendi katkı ve görüşlerini getiriyor. Uzmanların da üzerinde birleştiği gibi en önemli yapıtı, “Tanrıların Annesi Üzerine” başlıklı deneme. Bu metin, ilk başta sanılacağı gibi dinsel bir söylev falan değil, onu Pythagoras ve Sibyl gelenekleriyle buluşturan ve bu anlamda Fraternis bağlantısını açıkça teyit eden felsefi ve kozmolojik bir analiz.</p>

  <p class="p6">Julianus, bir yandan kendi döneminde iyice masalsı hale getirilmiş Yunan çoktanrılı mitlerini “kocakarı masalları”ndan ayıklayarak deşifre etmeye çalışırken, bir yandan da evrenin temel işleyiş ilkelerini, belli bir hiyerarşik yapıya sahip “yaratıcı güçler” kavramıyla açıklıyor. Ona göre madde, “yeryüzünden göklerdeki yıldızlara dek uzanan bir alan içinde” yaygın biçimde bulunan “yaratıcı (üretici) güç” tarafından denetlenmekteydi ve “doğa” adını verdiğimiz bu güç, efsanelerdeki Attis’ten başka bir şey değildi. Ancak maddeyi ve “maddesel türleri” harekete geçirebilmek için bu yaratıcı gücün, kendisinden önce var olan bir “nihai nedene” gereksinimi vardı ki, hiyerarşinin bir üst basamağında, o nedenselliği içinde taşıyan, “Kavranabilir Üretken Güçlerin Kaynağı” yer alıyordu, yani “Büyük Anne”; bir diğer adlandırmayla, mitlerdeki Kybele.<a id="a327"></a><a href="../Text/Notlar.html#a1203"><span class="t13">{325}</span></a></p>

  <p class="p6">Julianus, klasik Yunan mitlerinde iyice kişileştirilen, çok tanrılı panteonun “tanrı’larının, “dairesel yörüngeler üzerinde hareket eden gök cisimleri” olduğunu düşünüyordu ki Güneş, onların içinde yer aldıkları sistemin yöneticisi ve en büyüğü, en güçlüsüydü. Evrenin daha üst düzey katman ve bölümlerinin de yine görülebilir ve kavranabilir göksel olgular olduğu inancındaydı; sözgelimi Attis mitlerindeki Gallos nehrini, güney göklerindeki Samanyolu ile kıyaslıyordu. Bütün bu metinler, onun sıkça ileri sürüldüğü gibi “putperest” falan değil, evrenin yapısıyla ilgili epey kafa yoran ve daha çok “gnostik ekol” ile yakınlık sergileyen bir düşünür olduğunu kanıtlamaya yeterli. Bir Hristiyanlık eleştirisi olarak kaleme aldığı “Galilelilere Karşı” adlı yapıtında yalnızca Judaizm kökenli dogmatik tektanrıcılığı değil, Yunan çoktanrıcılığını da “basit ve çocuksu” düşünce yapısından dolayı eleştiriyor Julianus:</p>

  <p class="p6">“Helenlerin tanrılarla ilgili kendi mitlerini, inanılır olmaktan uzak canavar hikâyelerini uydurdukları doğrudur. Sözgelimi Kronos’un kendi çocuklarını yiyip sonra onları kustuğunu; Zeus’un annesiyle uygunsuz ilişkiye girip ondan çocuk sahibi olduğunu, sonra da bu ilişkiden olan kendi kızıyla evlendiğini ya da evlenmeksizin cinsel birleşmede bulunduğunu ve ardından onu başkasına verdiğini (Persephone mitini kastediyor) anlatırlar. Bir başka efsanede, bedeni parçalara ayrılan Dionysos’un etlerinin sonradan yeniden bir araya gelişinden söz edilir.”<a id="a328"></a><a href="../Text/Notlar.html#a1205"><span class="t13">{326}</span></a></p>

  <p class="p6">Julianus bu çoktanrıcı masallara kimi zaman alaycı bir dille yaklaşıyor, çünkü onun düşüncesine göre zaman içinde özünden uzaklaşacak denli yozlaştırılıp değişen bu mitler, sözcüğü sözcüğüne doğru kabul edilecek “gerçek olgular” değil, yalnızca altında daha temel evrensel ilkelerin gizlendiği basit alegori ve eğretilemeleri içermekte. Buna karşılık Julianus söz konusu yapıtında Yunan mitlerindeki “garipliklere” değindikten sonra, Judaizm ve Hıristiyan doktrininin de aynı yaklaşımla analizini yapıyor ve Genesis (Tekvin) kitabındaki “Cennetten Kovuluş” bölümünü eleştiriyor:</p>

  <p class="p6">“Tanrının, Âdem’e yardımcısı olsun diye yarattığı eşin, onun cennetten kovuluşuna neden olacak bir ‘şanssızlık’ getireceğini bilmemesi mümkün müdür? Yılan, Havva ile konuşurken hangi dili kullanmıştır peki? İnsanların dilini mi? Bu hikâyenin, Helenlerin uydurdukları o mitlerden ne farkı vardır? Dahası, Tanrı’nın insanları iyiyi ve kötüyü ayırt etme yetisinden yoksun bırakmak istemesi, aşırı derecede garip değil midir? İyi ve kötüyü birbirinden ayıramamaktan daha büyük bir aptallık olabilir mi? Çünkü kötüden kaçınıp uzak durmayı bilemediği sürece, iyiyi kavrayıp ona ulaşmak için çabalamayı da bilemeyecektir. Kısacası - bu hikâyeye göre- Tanrı insanın, kendisi için en değerli unsur olan bilgeliği tatmasını istememektedir. Dolayısıyla, eğer iyi ve daha az iyi arasındaki farkı anlamanın bilgelik işi olduğunu aptallar bile biliyorsa, bu durumda yılan, insan soyunun düşmanı değil, tersine yardımcısı olsa gerektir. [...] Bu efsanelerin her biri, daha derin bir yorumlama gerektiren üzeri örtülü mitler olmadığı sürece -ki ben öyle olduklarına inanıyorum- Tanrı’ya yapılmış saygısızlıklarla dolu demektir.”<a id="a329"></a><a href="../Text/Notlar.html#a1207"><span class="t13">{327}</span></a></p>

  <p class="p6">&nbsp;</p>

  <h3 class="h30"><a id="ncx1316"></a>Talihsiz Bir “Devrim” Denemesi</h3>

  <p class="p6">Bir yönetici olarak profilini incelediğimizde, onun Roma imparatorluğu içinde ciddi bir reform hareketine hazırlandığını ve hatta bunun ilk büyük adımlarını attığını görüyoruz. Göreve gelir gelmez yaptığı ilk işlerden biri, temel hizmetlerin aksamasına ve kimi zaman işlemez hale gelmesine neden olan bürokratik tıkanıklığı ortadan kaldırmaya çalışmasıydı. İlk adım olarak kilit noktalardaki yöneticileri görevden alarak yerlerine güvendiği danışmanlarını atadı ve halkın çok şikâyet ettiği yolsuzlukların üzerine gitmek için de, bütün bu davaları inceleyecek altı yargıçtan oluşan bir kurul belirledi. Chalcedon’da (bugünkü Kadıköy) yapılan duruşmalarda, Constantius dönemi bürokratlarından çoğu yargılandı ve hüküm giydi ki, Ammianus hukuki süreç içinde bazen kantarın topuzunun kaçtığına ve adil olmaktan uzak, sert cezaların verildiğine değinerek Julianus’u eleştiriyor.<a id="a330"></a><a href="../Text/Notlar.html#a1209"><span class="t13">{328}</span></a></p>

  <p class="p6">Asıl kritik meseleye, yani Julianus’un ölümünden sonra yüzyıllar boyunca Hıristiyan tarihçilerce nefretle anılmasına neden olan uygulamalara geldiğimizde, yine çok ciddi bir reform hareketiyle karşılaşıyoruz. Constantine döneminde Hıristiyan Kilisesi devlet koruması altına alındıktan sonra, piskoposların yoğun baskıları sonucu imparatorluk bünyesinde bir dizi karar alınmıştı. Buna göre, yüzyıllardan beri bir sosyal hizmet olarak, çeşitli tapınakların bakım, onarım ve genel giderleri için bütçeden ayrılan paylar bütünüyle durduruluyor ve bu kaynaklar yalnızca Kilise’ye tahsis ediliyordu. Resmi kapatma kararı çıkarılmasına gerek kalmadan, gelir kaynakları yok edilen tapınaklar böylece birer birer terk edilip, kapılarına kilit vurulmuş; kimi kentlerde büyük ve gösterişli tapınaklara piskoposlar tarafından el konarak bunlar Kilise’ye çevrilmişti. Rahiplik kurumunun ve bütün ruhban sınıfının iaşe ve maaşları da devlet tarafından karşılanmaya başlamıştı. Bir başka deyişle, Constantine, günlük yaşamı doğrudan etkileyecek bir tercih kullanarak Hıristiyan Kilisesi’ni güçlendirirken diğer dinsel kurumlan yok olmaya doğru itme yolunu seçmişti.</p>

  <p class="p6">Daha göreve gelir gelmez Julianus’un ilk yaptığı işlerden biri, bu uygulamayı iptal etmek oldu. Devletin inanç ve ibadet hizmetleri için ayırdığı kaynaklar, onaylanan bütün tapınak ve kurumlara, eskiden olduğu gibi eşit olarak dağıtılacaktı. Yoksunluk ve bakımsızlıktan dolayı kapanan tapınakların yeniden açılmasını sağladı; fanatik gruplarca yıkılan ya da zarar gören dini merkezleri onardı; bu arada, geçen yıllar içinde bütünüyle Kiliseye aktarılan parasal desteğin de büyük bir bölümünü “usulsüz borç” kabul ederek, piskoposlardan geri istedi. Julianus’un Hıristiyan cemaatlerinin bunca tepki ve nefretini toplaması hiç de şaşırtıcı değil. Mesele yalnızca sıradan bir “inanç” tercihiyle sınırlı kalmıyordu çünkü, ciddi miktarlardaki ekonomik kaynaklar da elden gidiyordu.</p>

  <p class="p6">Bürokrasiyi elinden geldiği kadar azaltıp, temel sorunların çoğunda alt yöneticileri devreden çıkararak sorunları kendisi çözmeye çabalıyordu Julianus. Ancak koca bir imparatorluğun her yerine yetişemeyeceğinin de bilinceydi. Kaynaklar, onun toplumsal reformları yaygınlaştırma ve uygulamada işleyişi hızlandırmayı sağlayacak “aracı sosyal gruplar” oluşturduğundan söz ediyorlar. En güvendiği danışman ve yardımcıları, ona gücünü ve desteğini sağlayan ordunun generalleriydi. Bir de, bilgi ve deneyimlerine saygı duyduğu eğitimciler ve öğretmenler. Bunlar çoğunlukla Galya’da tanıdığı ve birlikte çalıştığı, Fransa’nın güney bölgelerinde yaşayan iyi eğitimli kişilerdi. İlk büyük atamalarından biri, Galyalı senatör ve retorikçi Claudius Mamertinus’u konsül yapmasıydı. Claudius, 362 yılının Ocak ayında yaptığı bir konuşmada Julianus’u, “Augustus’tan beri ilk kez imparatorluğu yenilik ve reformlardan geçirerek yeni bir altın çağa götürecek lider olarak sunuyordu.<a id="a331"></a><a href="../Text/Notlar.html#a1211"><span class="t13">{329}</span></a></p>

  <p class="p6">Gerçekten de yeni bir “altın çağ” peşindeydi Julianus ve getireceği yenilikleri, Roma devletinin efsanevi kökleriyle buluşturarak, iktidarına bir “misyon havası” katmaya çalışıyordu. Coğrafi olarak en çok önemsediği bölge de Galya’ydı ve büyük bir olasılıkla Fransa’nın güneyindeki Albiga kasabası, bu “altın çağ” düşünün çekirdeğini oluşturmak üzere onun talimatıyla kurulmuş; adını da Roma’nın kuruluş efsanelerindeki ilk yerleşim merkezi olan ünlü Alba Longa’dan almıştı. (Bu kasabanın ve onun “Albi soyundan gelenler” anlamında “Albigens’ler” olarak tanınan sakinlerinin Avrupa tarihinde oynayacağı çok kritik rolü, ilerideki bölümlerde ayrıntılı olarak göreceğiz.)</p>

  <p class="p6">Roma toprakları üzerinde eğitim ve kültür ağırlıklı bir yenileşme programını uygulamaya koyan ve ekonomik çürümüşlüğü gelir dağılımını iyileştirici düzenlemelerle aşmaya çalışan Julianus, devletin kemikleşmiş bürokratik yapısını da kısa bir süre içinde ciddi biçimde kırmayı başarmıştı.</p>

  <p class="p6">361 ve 362 yıllarının, Fraternis tarihindeki en parlak dönemler olduğunu söyleyebiliriz. Daha önceki deneyimlerde olduğu gibi, salt askeri gücü kullanarak denetimi ele geçirmek adına Magnentius gibi kaba ve hırslı generallere ya da Diocletianus gibi yönetim zaafları olan imparatorlara yön vermeleri gerekmiyordu artık. Julianus, Fraternis tarafından yönlendirilen değil, tersine Fraternis’i yöneten ve yeni stratejilere doğru ilerleten, Pythagoras’tan beri benzerine rastlamadıkları bir liderdi. Kardeşlik dağıldıktan sonra ortaya çıkan iki yüz yıllık “darbeci gelenek” de, gerek kalmadığı için tarihe karışma yoluna giriyordu artık. Heyecan o denli artmıştı ki, Libanius gibi yazarlar Julianus iktidarını “dünyanın özgürlüğe kavuşma sürecinin başlangıcı” olarak nitelemekte sakınca görmüyorlardı.”<a id="a332"></a><a href="../Text/Notlar.html#a1213"><span class="t13">{330}</span></a> Ülkenin değişik yerlerindeki Mithra gruplarıysa, yeniden kökenlerine doğru dönerek Magna Mater tapınaklarında bir araya gelmeye başlamışlardı. Julianus, batıl inanç ve tutuculuğun egemen olduğu doğu eyaletlerindeki büyük kentlerde, geniş ve zengin kütüphaneler kurdurarak büyük klasik yapıt koleksiyonlarını bir araya getiriyordu ki, bunların en önemlisinin açılışını Antakya’da bizzat kendisi yapmıştı.</p>

  <p class="p6">Ne var ki, içeride reformlar başarıyla yürüse ve işler iyi gitse de, tarihin her döneminde olduğu gibi Roma, doğu sınırlarında artık neredeyse klasikleşmiş Pers tehdidiyle yüz yüzeydi yine. Parlak kariyerinin ve iki buçuk yıllık yönetimi süresince elde ettiği başarıların etkisiyle heyecanlanan Julianus, üç yüz yıldır hiçbir Roma imparatorunun tam anlamıyla başaramadığı bir işe soyundu aniden ve Pers sorununu kökünden çözmek üzere doğuya büyük bir sefer düzenlemeye karar verdi. Galya’daki askeri başarılarına ve deneyimlerine güveniyordu; üstelik içeride işler iyice yoluna girmiş göründüğü için, sefer sırasında gözü arkada da kalmayacaktı.</p>

  <p class="p6">363 yılının baharında ilkin Antakya’ya geldi; ardından da ordusuyla birlikte Pers topraklarına doğru ilerlemeye başladı. Beklendiği gibi askeri dehası ve savaş stratejilerindeki ustalığı yine kendini göstermiş, seferin ilk aşamaları başarıyla geride bırakılmıştı. Kendisini durdurmaya çalışan Pers birliklerini art arda yenilgiye uğratan Julianus, bir tür erken zafer hissiyle fazlasıyla cüretkâr bir adım attı ve ülkeyi bütünüyle işgal etmek için Pers topraklarının iç kesimlerine doğru ilerlemeye başladı; üstelik kendisi de ön saflarda savaşarak. Bu tedbirsizliği, Pers süvari birlikleriyle savaşırken beklenmedik biçimde bir okla ağır biçimde yaralanması sonucunu doğurdu ve aynı günün akşamı öldü. Bu zamansız ve beklenmedik ölüm yalnızca Pers seferinin değil, büyük reform hareketinin de yarım kalmasına neden olacaktı, çünkü geri döneceğinden emin olduğu için yerine bir “veliaht” bırakmayı bile düşünmemişti Julianus.</p>

  <p class="p6">Kısa süreli bir şok yaşandıktan sonra ordu komutanları, seferi sonuçlandırması için panik halinde, kişiliği hakkında çok da bilgi sahibi olmadığımız Jovianus’u imparator ilan ettiler. Moral olarak çöken orduyu toparlamayı başaramayan Jovianus, yenilgiyle tamamladığı sefer sonrası Constantinopolis’e dönerken konakladığı Galatia’daki evinde zehirlenerek öldü. Devlet kademelerinde büyük bir şaşkınlık yaşanıyordu ve olan bitenden hoşnut durumdaki tek kesim, ciddi bir tehlikeden kurtulmuş olan Kilise’ydi.</p>

  <p class="p6">364 yılında Valentinianus, bürokrat ve askerlerden oluşan bir seçici kurul tarafından imparator yapılırken, ülkenin idari yapısını bir kez daha iki parçalı hale getirecek ve kardeşi VaIens’i de doğunun yöneticisi ilan edecekti. Bundan daha önemlisi, Julianus reformları tarihe karışıyordu artık; çünkü Kilise tarafından kolaylıkla etki altına alınan Valens ve Valentinianus, gidişi yeniden tersine çevirerek Hıristiyanlığa devlet desteğini sunmuşlardı. Bir kez daha eski dinlere ait tapınaklar kapatılıyor, cemaatler Hıristiyanlığı kabule zorlanıyor ve Julianus döneminin entelektüelleri, “büyücülük ve gizli bilimlerle uğraşma” suçlamasıyla tutuklanıp koğuşturmaya uğruyorlardı.</p>

  <p class="p6">Bu yalnızca bir devrin kapanışı ya da Fraternis’in “devrim” çabalarında uğradığı nihai yenilgi değildi; Roma, belki de efsanevi kral Numa’dan bu yana sahip olduğu en değerli liderini yitirmişti. Tarihçi Edward Gibbon, Julianus’la ilgili şunları yazıyor: “Alexander Severus’un ölümünden yüz yirmi yıl sonra Romalılar, görevleriyle zevkleri arasında ayrım yapmayan; halkının üzüntülerini ortadan kaldırıp ruhunu canlandırmaya çaba harcayan; her zaman otoriteyi fazilet, mutluluğu da erdemle buluşturmaya özen gösteren bir imparatora sahip olmuşlardı. Muhalifleri, hatta dini muhalifleri bile, gerek barışta gerek savaşta onun dehasının üstünlüğünü kabul etmek zorunda kaldılar ve dönek Julianus’un ülkesine âşık biri olarak dünya imparatorluğunu hak ettiğini, içlerini çekerek itiraf ettiler.”<a id="a333"></a><a href="../Text/Notlar.html#a1215"><span class="t13">{331}</span></a></p>

  <p class="p6">&nbsp;</p>

  <p class="p6">&nbsp;</p>

  <p class="p6">&nbsp;</p>
</body>
</html>
