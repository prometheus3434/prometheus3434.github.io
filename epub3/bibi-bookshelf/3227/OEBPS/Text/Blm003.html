<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>2. Rahibe, Filozof ve Kardeşlik</title>
</head>

<body>
  <h2 class="h21">2. Rahibe, Filozof ve Kardeşlik</h2>

  <p class="p6">İzi sürülemeyecek denli uzak geçmişe ait, yoğun ve “gizli” içerikli kitapların varlığına ve saygınlığına ilişkin, çok sayıda referansla karşılaşıyoruz tarihte. Geriye herhangi bir kalıntı ya da iz bırakmamaları nedeniyle “efsanevi” oldukları düşünülen bu tür kitapların içeriklerine ilişkin anlatılanlar, önceki bölümde Sibylline Kitapları ile ilgili çizmeye çalıştığımız çerçeveyle büyük oranda uyumlu. Ünlü düşünür Pythagoras’ın hocası olduğu ileri sürülen, “gizemli bilge” Pherecydes’in, yaşamının belli bir döneminde “Fenikelilerin gizli kitapları”yla karşılaştığı ve kendini bunlardaki ayrıntılı ve çok çeşitli bilgiler yardımıyla yetiştirdiği ileri sürülüyor sözgelimi.<a id="a82"></a><a href="../Text/Notlar.html#a713"><span class="t13">{80}</span></a> Daha da ilginci, bu kitapların, batıdaki gizemli bir adada, “Güneşin mağarası” olarak bilinen bir yerde saklanmış olduğu rivayet ediliyor. (Mağara-Güneş (Apollon) - Sibyl bağlantısına dikkat çekmek istiyorum.)</p>

  <p class="p6">Burada dikkate değer olan nokta, Akdeniz’deki Malta adasının, Ana Tanrıça kültünün yeşerdiği en eski merkezlerden biri olarak bilinmesi. Arkeolojik bulgular, Malta’da günümüzden 7000 yıl kadar önce, “mağara”larda başlayan tanrıça tapınımının, İÖ. 3500 dolaylarında, tarihin ilk “kesme taş” ile yapılmış tapınaklarında sürdüğünü ortaya koyuyor. Adadaki en ünlü Ana Tanrıça tapınakları olan <span class="t11">Mnajdra ve Hagar Oj’m’in</span>, son derece ilginç bir mimariye sahip olduğu ve belli astronomik hesaplara göre ekinoks ve gündönümleri hizalanarak inşa edildiği de biliniyor.<a id="a83"></a><a href="../Text/Notlar.html#a714"><span class="t13">{81}</span></a></p>

  <p class="p6">Malta’nın denizci bir halk olan Fenikelilerle ilişkisini dikkate alınca, kitapların saklandığı “Güneşin mağarası”nın yer aldığı adanın Malta olma olasılığının da güçlendiği düşünülebilir.</p>

  <p class="p6">Eğer Pherecydes ve “Fenikelilerin gizli kitapları”yla ilgili bu iddianın ardında belli oranda gerçeklik payı varsa, geç dönem ezoterik kültürlerinde ayrıcalıklı bir yere sahip olan “geometri” bilimine ilişkin temel bilgilerin de bu gizemli kitaplar içinde yer alması beklenebilir: Çünkü Pherecydes’in öğrencisi olduğu söylenen Pythagoras’ı, “geometrinin babası” olarak tanıyoruz.</p>

  <p class="p6">Lisede geometri okuyan herkes, ünlü düşünürün adı geçer geçmez, dik üçgenlerin kenar uzunluklarıyla ilgili o ünlü teoremi anımsar: Dik kenarlar üzerinde oluşturulacak karelerin alanlarının toplamı, uzun kenarın (hipotenüs) üzerinde oluşturulacak karenin alanına eşittir. Bu oldukça önemli bağıntı Pythagoras’ın adıyla anılır ama ondan en az bin yıl önce Mezopotamya ve Mısır’daki tapınak rahiplerinin de dik üçgenlerle ilgili bu özelliği fark ettikleri ve (“teorem” haline getirip kanıtlayamasalar bile) tamsayılardan oluşan “Pythagoras dizileri”ni, birtakım çizelgelere yerleştirdikleri biliniyor.</p>

  <p class="p6">Kimilerine göre, Pythagoras geometri ve aritmetikle ilgili temel bilgileri, uzun geziler yaptığı Mısır, Babil, Fenike ve İran’ın bilge rahiplerinden edinmiştir; kimileri de çoğu Yunan düşünürü için benzer söylentilerin çıkarıldığına dikkat çekerek, böyle iddiaları fazla ciddiye almamak gerektiğini anımsatır. Ama bizi ilgilendiren, bunlar değil. Pythagoras, kendi adıyla anılan teoremden çok daha önemli felsefi kuramlar geliştirmiş ve düşünce tarihine damgasını vurmuş bir filozof olmasının yanı sıra, kritik bir dönemde İtalya yarımadasında bir hayli “ilginç” işler yapmasıyla da bizi ilgilendiriyor şu anda.</p>

  <p class="p6">Aslına bakacak olursanız, onun gerçekten yaşadığı konusunda bile elimizde yeterince kanıt yok. John Desmond Bernal, bilim tarihini incelediği ünlü yapıtında “Pythagoras’ın hayali bir kişiliğe sahip olup olmaması önemli değildir,” diyor, “önemli olan, adını taşıyan okulun gerçekliği ve daha ileri tarihlerde özellikle Platon aracılığıyla büyük bir etkinliğe kavuşmasıdır.”<a id="a84"></a><a href="../Text/Notlar.html#a717"><span class="t13">{82}</span></a></p>

  <p class="p6">Yine de, başta Diogenes Laertius ve Suriyeli Lamblichus olmak üzere, kendisinden sonra gelen tarihçi ve düşünürlerin biyografik çalışmalarındaki bilgiler izlenerek, Pythagoras’ın İÖ. 580 dolaylarında, Ege’deki Samos adasında doğduğu sanılıyor. Yani Terentius Varro’nun listesine göre, dünyaya dağılmış on önemli Sibyl’dan birinin yaşadığı adada. Yaşamıyla ilgili bilgiler efsanelerle o denli iç içe geçiyor ki, bazıları onun kentteki varlıklı tüccarlardan kuyumcu Mnesarchos’un, bazıları da tanrı Apollon’un oğlu olduğunu ileri sürüyor.<a id="a85"></a><a href="../Text/Notlar.html#a718"><span class="t13">{83}</span></a></p>

  <p class="p6">Genel kanıya göre Pythagoras, o dönemlerde Samos’un tek hakimi olan despot yönetici Polykrates’in baskısından kaçmış ve uzun bir gezginlik döneminin ardından, İtalya’nın güneyindeki Yunan kolonilerinden Kroton’a yerleşmiş. İtalya’ya adım atmadan önceki gezici öğrenciliği sırasında, Babil ve Mısır’ın yanı sıra, Fenike’nin Tire (Sur) kentinde uzun bir süre yaşadığı; sonra Yunanistan’ın güneyindeki Kyklad Adaları’ndan Syros’a giderek, oranın yerlisi olan Pherecydes’ten<a id="a86"></a><a href="../Text/Notlar.html#a720"><span class="t13">{84}</span></a> ders aldığı; edindiği bilgi ve dünya görüşünün büyük bölümünü bu döneme borçlu olduğu düşünülüyor.</p>

  <p class="p6">&nbsp;</p>

  <h3 class="h30"><a id="ncx406"></a>Bir İktidar Deneyimi</h3>

  <p class="p6">Bilindiği kadarıyla Pythagoras’ın Kroton’a geldiği tarih, İÖ. 530 dolayları. Ancak İtalya’ya ayak basmadan önce, o dönemde hayli saygın ve itibarlı olduğu anlaşılan Delphi’deki Sibyl ile de yakın ilişkiler içinde olduğunu biliyoruz. Hatta ünlü düşünürün bir süre Delphi Sibyl’ının yanına sığındığı; bu süre içinde ondan düzenli olarak ders alıp çok şey öğrendiği ve kendi doktrinini oluşturmasında buradaki eğitiminin de büyük payı olduğu söyleniyor.<a id="a87"></a><a href="../Text/Notlar.html#a722"><span class="t13">{85}</span></a> Bunu Pythagoras’ın kendi ifadesi de net bir biçimde desteklemekte: “<span class="t11">Aydınlığa, bir kadın aracılığıyla kavuştuğundan</span>” söz ediyor Pythagoras.<a id="a88"></a><a href="../Text/Notlar.html#a724"><span class="t13">{86}</span></a>“ (Delphi’deki Sibyl’ın daha çok “Pythia” olarak bilindiğini anımsatanlar, üstadın adının bile bu kadın bilgeden geliyor olabileceğini söylüyorlar.)</p>

  <p class="p6">Ama belki de bütün bunlardan çok daha dikkate değer olanı, onun Güney İtalya’ya yerleştikten sonra yaptıkları: Pythagoras, aşağı yukarı Tarquinius Superbus’un krallığının son dönemine rastlayan yıllarda, Kroton merkezli bir “kardeşlik örgütü” ya da daha farklı bir adlandırmayla, bir “tarikat” kuruyor: İlkin çevresine toplanan birkaç öğrencisi tarafından oluşturulmuş, küçük bir “felsefi tartışma grubu” olarak ortaya çıkan, zaman içinde de giderek büyüyüp etkin bir güç haline gelen, ezoterik bir örgüt bu.</p>

  <p class="p6">“Pythagoras tarikatı, üyelerinin keşiş gibi (ascetic) davranmalarını, bazı eylemlerden sakınmalarını, belirli bazı gıdalardan uzak durmalarını istemekteydi,” diyor Colin Ronan, bu ilginç topluluğun temel ilkelerinden söz ederken: “Üyelerin et yemedikleri, alkol kullanmadıkları ve yün gibi hayvan ürünlerini giymekten kaçındıkları sanılmaktadır. Erkekler gibi, kadınlar da tarikat üyesi olabilmekteydi. Bütün üyeler, kendilerini diğer in-sanlardan farklı kılan bir kıyafet giymekte, yalınayak dolaşmakta ve yokluk içinde basit bir yaşam sürmekteydi.”<a id="a89"></a><a href="../Text/Notlar.html#a726"><span class="t13">{87}</span></a></p>

  <p class="p6">Ayrıntılardan bazıları, sözgelimi vejetaryenlik ve hayvansal ürünlerden uzak durma eğilimi, Pythagoras düşüncesiyle Ana Tanrıça kültü arasındaki oldukça net ortak noktalardan biri. Bilinen en eski dönemlerden itibaren, “Dünya Anne”yi yaşamlarının merkezine yerleştiren toplumlar, et tüketmekten ve kan dökmekten uzak durdular. Tarımın hızlı ve görkemli yükselişine paralel olarak avcılığın gözden düşmesiyle de bağlantılıydı bu eğilim. Hindu inancında da binyıllar öncesinden beri bir dinsel kural olarak yaşadığı bilinen vejetaryen diyetin, Akdeniz kültüründe çok etkili ve güçlü bir yere sahip olan Pythagoras okulu aracılığıyla İskenderiye’ye ve Gnostik gruplara dek ulaştığı sanılıyor.</p>

  <p class="p6">Bu ilkenin, Hıristiyan kökenli Pseudo-Sibyl’line kitaplarına ve Kutsal Kitap dışı bırakılmış kimi Hıristiyan metinlerine de sızdığını görüyoruz. Genesis ile paralellik taşıyan bazı pasajlarda, Tanrı’nın Nuh’a hayvan kurban etmeyi, kanla beslenmeyi ve “dört ayaklı hayvanları yemeyi” yasaklaması gibi ilginç ayrıntılar çıkıyor karşımıza. Hatta Hıristiyan düşüncesinin prototipi ya da öncüsü olarak kabul edilen Essenelerin de, hiç değilse ilk dönemlerde vejetaryen oldukları düşünülüyor.</p>

  <p class="p6">Pythagoras’ın öğrencilerine öğütlediği vejetaryenlik, yalnızca dini bir gereklilikten ya da “bedeni terbiye etme” amaçlı bir oruçtan değil, öldürmeyi ve kan dökmeyi evrene karşı işlenmiş bir suç sayan ahlaki ilkelerden kaynaklanıyor. Onun “<span class="t11">saflaşmak ve arınmak” adını verdiği süreç, yalnızca zihni ve ruhu değil, bedeni de temiz ve arı tutma kaygısını içermekte: “Et ve kandan oluşan yaratıklar, et ve kanla beslenmemeli; bu, kendini zehirlemekten başka bir şey değildir</span>” diyerek, et yemenin yalnızca ahlaki anlamda değil, sağlık için de sakıncalı olduğunu anlatmaya çalışıyor Pythagoras. Bu öğretinin geç dönem izleyicilerinden biri olan ünlü ozan Ovidius, “<span class="t11">Metamorphoses</span>” (Dönüşümler) adlı yapıtında, Pythagoras’ın ağzından, vejetaryenliğin bakış açısını şöyle anlatıyor:</p>

  <p class="p6">“Ey insanlar, günahkâr besinlerle bedenlerinizin kutsallığını kirletmeye bir son verin. Ekinlerimiz var; dallarda bütün ağırlıklarıyla sarkan elmalarımız var; bağlarda olgun üzümlerimiz var; kimileri ateşte de pişirilebilen lezzetli bitkilerimiz ve otlarımız var. Sütten mahrum değilsiniz; kekik çiçeklerinin üzerindeki hoş kokulu baldan da. Dünya, sonsuz zenginliği ve cömertliğiyle, bütün ihtiyaçlarınızı fazlasıyla karşılar ve öldürmeye ya da kan dökmeye gerek kalmaksızın size yiyecek verir. Et, yalnızca yabani hayvanların açlığını giderir. Hatta bütün hayvanların da değil: Atlar, koyunlar ve çiftlik hayvanları, çimenlerle beslenir. Ama vahşi ve saldırgan olanlar; aslan, kaplan, kurt ve ayılar, yiyeceklerini kanla ıslanmış olarak severler. Ah, ne kadar yanlıştır, etten bedenleri etle beslemek; açgözlü bir bedeni, başka bir bedeni yiyerek semirtmek; bir yaratığın yaşamını bir başka yaratığın ölümüne bağlamak! Dünya, o annelerin en yücesi, sana bunca şey verirken, tıpkı Cyclop’lar gibi, zalim dişlerinle büyük yaralar açmadan mutlu olamazsın; başka hayatları yok etmedikçe doymayan iştahını ve o sonsuz açlığını gideremezsin bir türlü! Ama bizim o Altın Çağ dediğimiz eski zamanlarda, dünyanın onlar için ürettiği bitkiler ve ağaçlardaki meyvelerle mutluydu insanlar; dudaklarını kanla kirletmezlerdi. Kuşlar göklerde güvenle uçar, tavşanlar tarlalarda korkusuzca dolaşır ve balıklar kendi saflıkları yüzünden oltaya takılmazlardı. Ama bir gün birisi, artık o her kimse, aslanların avlarını kıskandı ve açgözlü göbeğini etle doldurarak, suça ve günaha giden yolu açtı. Silahlar ilk başta yalnızca vahşi hayvanların kanlarıyla lekeleniyordu ve bu kadarla kalması gerekirdi: Bizi yok etmeye çalışan hayvanları öldürmenin günah olmadığını kabul ediyorum ama her ne olursa olsun, hayvanların yenmemesi gerekiyor!”<a id="a90"></a><a href="../Text/Notlar.html#a728"><span class="t13">{88}</span></a></p>

  <p class="p6">Eldeki kayıtlara bakarsak, Pythagoras Kroton’da yirmi yıl kadar kalmış. Bu süre içinde, matematik ve geometrinin yanı sıra, astronomiyle ilgili çok temel fikirleri de kapsayan bir öğreti geliştirmişti. O dönemin egemen İyon düşüncesinin aksine dünyanın düz değil, küre biçiminde olduğunu ve tıpkı diğer gezegenler gibi bir yörünge üzerinde hareket ettiğini Yunan dünyasında ilk dile getirenler, Pythagoras ve izleyicileriydi. Sayıların mutlak belirleyiciliğine ve evrendeki düzenin sayılarda saklı bulunduğuna inanan Pythagoras, bu yaklaşımını en temel bilimlerden biri olarak gördüğü geometriye, hemen ardından da astronomiye uyarladı.</p>

  <p class="p6">Evrenle olan ilişkisini mistik bir bakış açısıyla değerlendiren ve “teori” kavramını Orpheus gizemciliğinde olduğu gibi “tutkulu düşünce” ile eşdeğer görüp, zekânın anlık kavrayışını “vahiy” ile açıklayan ünlü düşünür, tarikat için uygun gördüğü yaşam kurallarını da komünal bir anlayışla düzenlemişti. Herkes eşitti, sahip olunan mülk ortaktı; yalnızca maddi değerler değil, gerçekleştirilen bilimsel buluşlar da “ortak bulgu” olarak kabul ediliyordu.<a id="a91"></a><a href="../Text/Notlar.html#a730"><span class="t13">{89}</span></a> Yani “din” olarak görülebilecek niteliklerinin, bilimsel arayış ve çalışmalarının dışında Pythagoras tarikatı, dönemin soylular iktidarınca egemen kılınmış mülkiyet ve paylaşım biçimine karşı bir alternatifi de kendi içinde yaratmaya çalışıyordu: Ortak mülkiyete ve eşitliğe dayanan, çalışmayı (endüstri) yücelten bir “sosyal düzen alternatifi”ydi bu.</p>

  <p class="p6">“Thomson’a göre orijinal Pythagoras tarikatı dinsel olduğu kadar siyasaldı da ve bu yüzden suçlanarak sonunda dağıtıldı,” diyor Bernal, ünlü tarihçi George Thomson’a gönderme yaparak. “Thomson Pythagoras okulunu demokratik düşüncenin, yani toprak sahibi aristokrasinin gelenekçiliği karşısında tüccar orta sınıfların rasyonelciliğinin ilk anlatım tarzı olarak kabul eder ve etkilerini bir ölçüde Kalvenizm’le bir tutar.”<a id="a92"></a><a href="../Text/Notlar.html#a732"><span class="t13">{90}</span></a></p>

  <p class="p6">Bütün mistisizmine karşın, çağına göre bu denli radikal kabul edilebilecek görüş ve tavırları, Pythagoras’ı politik bir tehlike olarak görenlerin tepkisini çekmekte fazla gecikmeyecekti doğal olarak. Aslına bakılırsa, tek sorun, kurduğu “kardeşlik örgütü”nün belli bir toplum kesiminde ilgi görüp popülerleşmesi gibi basit bir rahatsızlıktan da kaynaklanmıyordu. Pythagoras Kardeşliği bunun çok ilerilerine gitmiş ve Kroton dışında, bölgenin en zengin kentlerinden Sybaris dahil, İtalya’nın güney ucundaki birçok Yunan yerleşim merkezinde fiili olarak siyasi iktidarı eline geçirmişti<a id="a93"></a><a href="../Text/Notlar.html#a734"><span class="t13">{91}</span></a>; daha açık bir deyişle Pythagoras Kardeşliği yalnızca mistik bir meczuplar birliği ya da bir “filozoflar kulübü” değil, iyi örgütlenmiş ve akıllıca davranan, etkin bir siyasi partiydi.</p>

  <p class="p6">Daha da önemlisi, yine Thomson’a göre Pythagoras, bu bölgede en az iki yüz yıldır egemenliğini sürdüren toprak sahibi aristokrasisinin iktidarını sarsıp, görece daha geniş, daha yeni ve bu yüzden de daha dinamik bir kesimin; zengin tüccar ve zanaatkârların desteğini alarak, var olan siyasi yapıyı değiştirmişti.<a id="a94"></a><a href="../Text/Notlar.html#a737"><span class="t13">{92}</span></a> Muhafazakâr ve gelenekçi aile yapılarının ve bu yapı üzerinde yükselen köleci toprak sahipleri oligarşisinin hüküm sürdüğü bir bölgede, o coğrafyanın yerlisi olmayan, uzaklardan gelmiş bir filozofun, siyasi bir kimliğe de bürünerek iktidarı eline geçirmesi (buna tam anlamıyla bir “devrim” diyemesek bile) gerçekten oldukça alışılmadık bir durum. Bunun sırrını belki de büyük oranda, Pythagoras’ın hiç de “rastlantısal” olarak kurulmadığını her haliyle belli eden kardeşlik örgütünün yapısında ve stratejilerinde aramak gerekiyor ama ne yazık ki bu konuda bildiklerimiz oldukça kısıtlı.</p>

  <p class="p6">Arthur Koestler’e göre Pythagoras Kardeşliği dini içerikli bir örgüt olmakla birlikte aynı zamanda hem bir “bilimler akademisi”, hem de İtalyan siyasi yaşamında yeni ve ciddi bir güç olarak ortaya çıkmıştı. Üyeliğe kabul edilen bir “birader”e, “arınma” yolunda aştığı mesafe ve vardığı noktaya bağlı olarak, müzik, matematik ve astronominin sırları, aşamalı bir düzen içinde açıklanıyordu, ilk “inisiyasyon”un ardından üyelik adayı, “sessizlik ilkesi” denen bir kural uyarınca, beş yıl süren bir “sessiz kalma” aşaması yaşamak durumundaydı. Bu süre boyunca hiç konuşmaması; yalnızca anlatılanları dinlemesi ve düzenli aralıklarla yalnızlığa çekilerek bunları derinlemesine düşünmesi gerekiyordu. Beş yıl süren “sessizlik” aşaması boyunca Pythagoras’ın yüzünü göremeyen aday, ancak bu evreyi tamamlayıp üyeliği onaylandıktan sonra üstadın evine kabul ediliyor ve onunla konuşma olanağına kavuşuyordu.</p>

  <p class="p6">Gizlilik ilkesi büyük oranda Dionysos ve Orpheus kültleri örnek alınarak ve bunlardan dersler çıkarılarak oluşturulmuştu ve birçok bakımdan böyle bir uygulamanın son derece gerekli olduğuna inanılıyordu. Bilim ve bilgi, insanı hem özgürleştiren hem de aynı zamanda (yanlış kullanıldığı taktirde) yıkımına neden olabilecek unsurlar olarak görüldüğü için, bilginin ve sırların herkese hemen açıklanması söz konusu bile olamazdı. Biraderler, zaman içinde ruhsal arınma ve saflaşma doğrultusunda gelişme gösterdikleri sürece ve bu gelişmenin düzeyiyle orantılı olarak erişebilirlerdi sırlara. Bilgiyi edinmeye hak kazanmak için “güvenilir” olmak gerekiyordu ki, bu da ancak hem ruhun hem de bedenin arınmasıyla mümkündü. Yani zihinsel gelişme ve arınmayı sağlarken, bedeni de aynı aşamalardan geçirmek gerekiyordu ve vejetaryenlik bunun için olmazsa olmaz bir koşuldu.<a id="a95"></a><a href="../Text/Notlar.html#a739"><span class="t13">{93}</span></a></p>

  <p class="p6">Kardeşliğin gizemlerini oluşturan unsurlar arasında müziğin de yer alması, Pythagoras düşüncesi ile Kybele kültü arasında var olan köprülerden bir diğeri. Bu köprünün hemen ayaklarında da, Orpheus gizemciliği var. Yunan mitolojisinde Apollon’un oğlu ve müziğin en büyük ustası kabul edilen Orpheus, lir ile simgelenen bir yarı-tanrı durumuna yükseltilmişti. Orpheus kültünün düzenlediği ritüellerin merkezinde oldukça ağırlıklı bir noktayı da, müzik oluşturuyordu. Bu, büyük oranda Frigya’daki Kybele kültünün esrik toplantıları ve danslı müzik seanslarının Yunan toplumuna taşınması sürecinin uzantılarından biriydi aslında. Çoğu Kybele betimlemesinde tanrıçayı, iki yanında yer alan müzisyenlerle birlikte görüyoruz. Bunlardan biri lir, diğeriyse panflüt benzeri bir çalgı taşıyor.</p>

  <p class="p6">Neredeyse bire bir Orpheus gizem kültüne aktarılan bu müzik tutkusunun izdüşümü, Pythagoras’ta sayılar arasında kurulan armoninin ses titreşimlerine, yani notalara taşınmasında da yer alıyor. İlginç bir biçimde, lir ve panflütü temel alarak seslerin armonisini matematik ilkeleriyle buluşturan ünlü filozof, büyük bir olasılıkla Frigya’da geliştirilen ses dizilimlerinden ve gamlardan da haberdardı ve bunların Kybele bilgeliğinin vazgeçilmez bir parçasını oluşturduğunu biliyordu. Daha da ilginci, Pythagoras Kardeşliği, müziğin hem bedensel hem de ruhsal bozuklukları iyileştirecek bir “tedavi yöntemi” olduğunu savunuyor ve “müzikle şifa verme” eğitimlerine geniş zaman ayırıyordu.</p>

  <p class="p6">Sonuçta, üyelerini dikkatli bir elemeyle seçen ve her aşamada gizliliği korumaya büyük özen gösteren Pythagoras Kardeşliği, egemen üretim ilişkilerinin merkezindeki iki temel sınıfın, yani toprak sahibi aristokratlarla kölelerin dışında, yeni gelişmekte olan tüccar ve zanaatkâr kesiminin temsilciliğini üstlenerek, Güney İtalya’da iktidarın yapısını değiştirmeyi başardı. Hemen görüleceği üzere, siyasi anlamda büyük bir hareket olmakla birlikte, gerçek anlamda “eşitlik ve kardeşlik” sağlayacak bir değişim değildi bu. Tıpkı Yunan “demokrasi”sinin (köle sahipleri demokrasisi) bizim günlük terminolojimizdeki demokrasiden (burjuva demokrasisi) ya da Marx’ın teorisini kurduğu sosyalist demokrasiden (proletarya diktatörlüğü) çok farklı olması gibi, Pythagoras Kardeşliğinin getirdiği yeni siyasi düzenin “eşitlik” anlayışı da toplumun asıl ezilen sınıfı durumundaki köleler için yeni hiçbir şey sağlamıyordu. Bir kurum olarak kölelik dimdik ayaktaydı hâlâ ve iktidar değişikliği yalnızca yeni bir “orta sınıfın” haklarını ve özgürlüklerini genişletmeye yaramıştı. Ama acaba nereye kadar sürecekti bu? Pythagoras’çılar orada duracaklar mıydı? Kendi iç örgütlenmelerinde “komünal” yaşamı egemen kılan ve özel mülkiyet yerine paylaşımcılık modeline sarılan bu garip örgüt, reformlarında daha “ileri” gidebilir miydi?</p>

  <p class="p6">Bu sorunun yanıtı, tarih boyunca benzerlerine tanık olunan kardeşlik örgütlerinin, dünyaya bakışlarında saklıydı aslında: örgüt, evrenin yapısıyla toplumun uyumunu belli aşamaları geride bırakarak gerçekleştirecek bir aracı (mediator) işlevi görüyordu ve dolayısıyla, “olması gerektiği” düşünülen toplumsal yapının küçük bir modeliydi. Gizlilik ve kapalılık her ne kadar temel niteliklerinden biri gibi görünüyorsa da, bu örgütsel davranış biçimi yalnızca bir araçtı, amaç değil. Nihai hedef, kozmosa uygun olduğu düşünülen sistemi toplumsal yapıya uyarlamaksa, örgüt de bu işlevi yerine getirirken ister istemez genişlemek, büyümek ve etkinliğini artırmak durumundaydı.</p>

  <p class="p6">“İnisiye” edilip örgüte katılan her üye, toplumsal dönüşüm yolunda atılmış küçük bir adım anlamına geliyordu ki, toplumun içinde, gizlilik korunarak büyütülen “saf model” de ancak bu adımların çoğalmasıyla güçlü bir alternatif halini alabilirdi. Dünyayı değiştirmek istiyorsanız, o değişimi ilkin kendi üzerinizde uygulamak ve oluşturduğunuz modeli zaman içinde genişleterek topluma egemen kılmak durumundaydınız. O halde, ideal olarak belirlenen modelin başarıya ulaşması için, örgüt dışında kalan o büyük çoğunluğun sabırla ve titizlikle, bu modele “inisiye edilmesi” gerekiyordu.</p>

  <p class="p6">Bu anlamda, Pythagoras Kardeşliği, kendi örgüt yapısı içinde geçerli kıldığı ortaklaşa mülkiyet ve paylaşım ilkelerini topluma egemen kılmak için, ilkin o toplumun üyelerini belli bir strateji uzantısında “aydınlatmak” ve onları birer birer bu nihai değişime hazırlamak durumundaydı. Dolayısıyla, Kroton merkezli iktidar odağını kontrol ederek ele geçirdikleri gücü, asıl hedef olan komünal toplum modelini yaşama geçirmekte kullanmaları, hiç değilse o dönem için söz konusu değildi elbette, ilkin “insan malzemesi”nin yoğurulup eğitilmesi ve “aydınlanmışların” sayıca çoğunluğu ele geçirmesi sağlanmalıydı. Ama bu süre içinde tabii ki boş durulmayacak, gizlilik ve kapalı örgütlenme kullanılarak, iktidar üzerinde gözle görülür, somut bir etkinlik sağlanacaktı ki, bu dönüşümü hızlandıracak güç ve olanaklar elde edilsin.</p>

  <p class="p6">George Thomson, Pythagoras Kardeşliğinin denetimindeki iki kentten Kroton ile Sybaris arasında bir savaş patladığını ve İÖ. 510’da Sybaris’in yerle bir edildiğini, Kardeşliğin çöküşünü de bu olayın getirdiğini söylüyor.<a id="a96"></a><a href="../Text/Notlar.html#a741"><span class="t13">{94}</span></a>&nbsp; Sicilyalı Diodorus’a göre, savaşın nedeni, Sybaris’te iktidarı elinde bulunduran grubun lideri Telys’in, kentteki en zengin 500 kişiyi sürgüne göndererek, mal varlıklarına el koyma kararı çıkartmasıydı. Bu “kamulaştırma” ile elde edilen maddi değerler, kent halkı arasında paylaştırılacaktı.</p>

  <p class="p6">Sybaris’ten sürülen zenginler, peşlerine düşülmesinden ve bu uygulamayı daha sert bir cezanın izlemesinden korkarak Kroton’a sığındılar. Bir süre sonra Telys, Kroton yöneticilerinden, bu insanların derhal sınır dışı edilmesini talep etti ve aksi taktirde savaş ilan edeceği tehdidini savurdu. Güç ve karışık bir durumdu gerçekten: Kardeşlik örgütünün etkin olduğu iki komşu kent arasında hiç hesapta olmayan, beklenmedik bir gerginlik ortaya çıkmıştı. Kroton yönetimi, bu gerginliğin büyümesinden çekinerek, kente sığınan sürgünleri sınır dışı etme eğilimindeydi. Ne var ki, bu noktada devreye “büyük üstat” girdi. Kendilerine sığınan, güçsüz duruma düşmüş insanlara sırt çeviremeyeceklerini söyleyen Pythagoras’ın kişisel kararı ve kent konseyindeki ikna gücünün etkisiyle Telys’in talebi reddedildi ve bunun üzerine iki kent arasında çıkan savaşı, Kroton kazandı.”<a id="a97"></a><a href="../Text/Notlar.html#a743"><span class="t13">{95}</span></a></p>

  <p class="p6">Aslına bakılırsa, olayların tam olarak nasıl geliştiği üzerine çok da net bir bilgi yok ama altüst edilen siyasi dengelerin, iktidar gücünü yitirenlerin olduğu kadar, iktidara ortak olanların da kafasını karıştırdığı sezinleniyor: Savaşa neden olan gelişmeler ortaya çıktığında, Güney İtalya’daki kentlerin birçoğunda, bu arada Sybaris’te de, Pythagoras Kardeşliği yirmi yıldır ya doğrudan iktidarı elde tutuyordu ya da büyük nüfuz sahibiydi, iki durumda, zengin oligarşiyi hedef alarak zor yoluyla mallarına el koyan Telys’i, bir anlamda Pythagoras sempatizanlarınca yönetilen komşu kentteki, “kantarın topuzunu kaçırmış” bir reform hareketinin temsilcisi olarak görmek mümkün. Varlıklı sınıfları, bu gidiş ürkütmüştü büyük olasılıkla ve belki de eski oligarşinin temsilcisi durumundaki, gücünü yitirmiş aristokratlarla yeni zenginler, yani ticaret ve zanaat erbabı “orta sınıf”, Sybaris’te yaşananlardan tedirgin olup, bir ittifaka gitmeyi uygun görmüştü.</p>

  <p class="p6">Savaşın ardından Pythagoras Kardeşliği’ne alt sınıflardan gelen tepkilerin, “reformları yavaşlatma” suçlaması üzerinde odaklanması, bu varsayımı güçlendiriyor: Yoksul kesimin, paylaşımı ve komünal mülkiyeti savunan Pythagoras hareketiyle ilgili beklentileri, iktidardaki kadroların temkinli ve yavaş davranmaları nedeniyle karşılanamamış ve bu durum, onları destekleyenlerde de düş kırıklığı yaşatmış anlaşıldığı kadarıyla. Buna, “üstat” konumundaki yöneticilerin sessiz ve önceden tahmin edilemez stratejileri ve örgütün ezoterik yapısının “kuşku uyandırıcı” görüntüsü eklenince, hızlı gözden düşme süreci de biraz daha anlaşılır hale geliyor: Pythagoras Kardeşliği’nin, toplumsal dinamiğin çatışan iki karşıt sınıfının da desteğini aynı anda yitirdiğini görüyoruz.</p>

  <p class="p6">Bir başka deyişle, hem yeni orta sınıf, hem de eski aristokrat köle sahipleri, Pythagoras Kardeşliği’nin bu noktada durmayıp daha ileriye doğru reformlara devam edeceğinden ürkerek, geçici bir ittifak yapmışlardı. Diğer yandan, buna karşıt olarak, daha radikal reformlar isteyen yoksul kesim de, “yeni bir seçkinci oligarşi yaratmakla” suçladığı Pythagoras’tan beklediğini bulamayınca, desteğini bütünüyle çekmişe benziyordu.</p>

  <p class="p6">Suriyeli tarihçi (ve Pythagoras bilirkişisi) Lamblichus’a göre Pythagoras Kardeşliği’ne yönelik muhalefet, iki kesimden birden gelmişti: Aristokratların sözcüsü Cylon ve daha fazla reform isteyen yoksul kesimin lideri Ninon.<a id="a98"></a><a href="../Text/Notlar.html#a745"><span class="t13">{96}</span></a> Lamblichus’un Apollonius’tan ödünç aldığı, kaynağı belirsiz yorumlara itibar etmeyen Arthur Koestler’e göreyse, örgütün çözülmesinin en büyük nedenlerinden biri, savunduğu “eşitlik ve ortak mülkiyet, paylaşımcılık” ideallerinde açığa çıkan “ilkel komünizm” havasıydı<a id="a99"></a><a href="../Text/Notlar.html#a747"><span class="t13">{97}</span></a> ve çok kısa bir süre içinde, “kölelerin eşitliği” fikrine hiç sıcak bakmayan ve ufuktaki gelişmeleri sezip rahatsız olan güçlüleri, duruma müdahale etmek üzere harekete geçmeye yöneltti.</p>

  <p class="p6">Kroton’la Sybaris arasında yaşanan savaş, çöküşün ilk adımıydı. Hemen sonrasında toplumun yönetici sınıflarından gelen baskılar karşısında örgütün çözülmeye başlaması üzerine Kroton’u terk etmek zorunda kalan Pythagoras, yine Güney İtalya’daki bir başka kente, Metapontion’a göç etti. Yaklaşık olarak İÖ. 500 dolaylarında burada öldüğü (ya da öldürüldüğü) sanılıyor. Kardeşlik ise, saldırılar, koğuşturmalar ve cinayetlerin bir histeriye dönüşmesi üzerine, hızla dağılma sürecine girdi. Çoğu üyenin tutuklandığı ya da öldürüldüğü, kaçabilenlerinse Yunanistan, Orta İtalya, Mısır ve Kartaca kolonileri başta olmak üzere, değişik kentlere sığındığı düşünülüyor ki, bunların arasında “usta” konuma gelmiş müritler de var. Çoğunun, sığınmak için en uygun kentler olarak, Thebes, Delphi, Atina, Cumae ve Roma’yı seçtikleri biliniyor.</p>

  <p class="p6">Yine oldukça dikkat çekici bir durum: Tarqunius Superbus’un devrildiği ve hemen ardından Roma’da Cumhuriyet’in kurulduğu günlerden söz ediyoruz ve tam bu aşamada, güneyde sağlam ve disiplinli bir örgütlenmeyle iktidarı ele geçirmeyi başarmış bir tarikatın zeki ve eğitimli müritleri, sahip oldukları bilgi, disiplin ve deneyimle birlikte, Orta İtalya’ya, yani Roma devletinin merkezine doğru göç ediyorlar. Yeni bir yönetimin kendi siyasi kurumlarını biçimlendirmekte olduğu, gelişmeye açık ve gelecek vaat eden bir kente.</p>

  <p class="p6">Böylece Pythagoras düşüncesi, Kardeşlik güney kentlerinde darbe yedikten sonra kısa bir sarsıntı yaşamasına karşın, değişmiş ya da yeni koşullar ve yeni etkiler altında dönüşüme uğramış biçimiyle de olsa, beşinci yüzyıl başlarından itibaren Roma’da da kendini hissettirmeye başlıyor. Yunan anakarasındaki kentlere dağılan müritler, sonradan “Platonculuk” biçimini alacak felsefi okulun temellerini atarken, Roma’nın kalbine doğru yolculuk edenler, yalnızca felsefi ve dinsel değil, aynı zamanda üstadın öğretileri üzerine kurulu politik bir çizgiyi de sürdürmeye çalışıyorlar.</p>

  <p class="p6">“Düşünce alanına onun kadar etki yapmış bir adam tanımıyorum” diyor Bertrand Russell: “Platonculuk olarak görünen şey, çözümlendiğinde, önce Pythagorasçılık olduğu için söylüyorum bunu. Başlangıç ve bitimi olmayan dünyayla ilgili, zekâya değil duyulara açılan bütün görüşler, Pythagoras’tan türetilmiştir.”<a id="a100"></a><a href="../Text/Notlar.html#a748"><span class="t13">{98}</span></a> Gerçekten de İsa’dan önce altıncı yüzyıldan başlayarak Aydınlanma Çağı’na dek uzanacak çok geniş bir zaman diliminin birçok kritik aşamasında, Pythagoras’ın damgası çıkacaktır karşımıza. Colin Ronan’ın deyişiyle, “İyonya okulu üyelerinden hiçbiri, Pythagoras kadar sonraki kuşaklar üzerinde etkili olmamıştır.”<a id="a101"></a><a href="../Text/Notlar.html#a751"><span class="t13">{99}</span></a></p>

  <p class="p6">&nbsp;</p>

  <h3 class="h30"><a id="ncx438"></a>Evren ve “Mimar”</h3>

  <p class="p6">Bu kısa panoramanın ardından yine o “yitik kitaplar”a ve Pythagoras’ın hocası olduğu söylenen Pherecydes’e dönersek, çoğunlukla belirsizlikler ve efsanelerden örülü bir sis perdesiyle karşılaşırız. Yalnızca kendi çağını değil, yüzyıllar boyu ardıllarını derinden etkileyen, “geometrinin babası” unvanına sahip, sayıların büyüsüne vurgun bu vejetaryen filozofun yetişmesinde emeği geçenlerden biri olduğu varsayılan ünlü usta, nasıl biridir? Kimileri için Yunan inanç dünyasını derinden etkilemiş mistik bir ilahiyatçı, kimileri içinse insanları şaşırtan mucizeler göstermesiyle ünlü bir peygamber. Bir depremi önceden tahmin etmek dâhil, çok sayıda kâhince öngörüsünün gerçekleştiği anlatılıyor.<a id="a102"></a><a href="../Text/Notlar.html#a752"><span class="t13">{100}</span></a></p>

  <p class="p6">Diğer yandan, Yunan inanç sistemi ve mitolojisine, zamana bağlı olmadan varlığını sürdüren, ebedi tanrısal güç ve ilkelere ilişkin fikri, onun getirdiğini biliyoruz. Üç ebedi varlıktan söz ediyor Pherecydes: Zas, yaşamın gücü; Chronos, sonsuz zaman ve Chthonie, yeryüzü. Yaratılış, Zas (Zeus) ile toprağın ya da yeryüzünün, yani sonradan “Ge” adını alan Chthonie’nin buluşmasıyla ortaya çıkar. Chronos kendi tohumlarından ateş, rüzgâr ve suyu oluşturmuş; Zas da yaşam gücünü vererek Dünya Anne ile birleşmiş ve kutsal evliliği gerçekleştirdikten sonra, karanlığın ve kaosun içinden, renkli ve bereketli dünyayı yaratmıştır.<a id="a103"></a><a href="../Text/Notlar.html#a755"><span class="t13">{101}</span></a></p>

  <p class="p6">Pythagoras’ın geliştirdiği düşüncede, bu ilahi güç ve ilkeler, onun evrenin temel yapıtaşları olarak değerlendirdiği sayılarla bağdaştırılmış biçimde çıkar karşımıza: “Bir” (<span class="t11">Monad</span>), varoluşun ilksel nedeni ve temel yaratıcı güçtür; bölünemeyen bütünlüğü ve maddeye hapsolmamış aklı simgeler. O, evrenin en temel gücü olan “Yüce Varlık”tır (<span class="t11">Supreme Being.)</span> “İki” (<span class="t11">Dyad</span>) ise, Monadın genişletilmiş halidir ve varoluşun ikincil nedenini oluşturur. Işığın karanlıktan ayrılma aşamasını ve Anneyi simgeler. Evren, “Yüce Varlık” tarafından geliştirilmiş bir tasarımdır; üzerinde yaşadığımız dünya, yani “Büyük Anne” ise, onunla aynı bütünlüğün parçası ve yaratıcı gücünün göstergesidir.</p>

  <p class="p6">Sayılar, aritmetik ve geometri, Pythagoras’a göre bütün bilimlerin temeliydi ve bu bilimsel disiplinlerin en net uygulama alanları, gökyüzünde astronomi, yeryüzündeyse mimaride gözlenebiliyordu. Bu nedenle, Birliğin (Monad) büyük yaratıcı gücü olan “Yüce Varlık”, bilinen en görkemli yapıtın, yani evrenin de “mimarı”ydı.</p>

  <p class="p6">Pherecydes’in hastalanmasının ardından bütün zamanını ona bakmaya adayan ve ölümüne dek yanında kaldığı söylenen Pythagoras, bu kozmogoni ve yaratılış fikirleriyle birlikte, ruhun ölümsüzlüğü ve yeniden bedenlenmesi (<span class="t11">reincarnadon</span>) düşüncesini de hocasından almıştı kimi uzmanlara göre. Kendi kardeşlik örgütünü kurmasının arifesinde, filozofluğundan çok din adamlığıyla ve ermişliğiyle tanındı. Bazılarına göre, o da tıpkı Pherecydes gibi mucizeler yaratıyor ve kâhince öngörülerde bulunuyordu ki, kısa sürede çevresinde çok sayıda mürit toplanmasının ve ona “tanrısal kişi” denmesinin nedenlerinden biri buydu. Kişiliğiyle ilgili çok sayıda efsane üretilmişti. Aristo’nun anlattıklarına göre aynı anda iki yerde birden olabiliyordu; bedeninin bazı bölümleri altındandı; bir nehri geçerken, o nehrin tanrısı tarafından saygıyla selamlanmıştı!<a id="a104"></a><a href="../Text/Notlar.html#a757"><span class="t13">{102}</span></a> Aslına bakılırsa o da kendini tanrılarla insanlar arasında bir tür aracı ya da “yarı-tanrı” gibi görüyordu ve “Evrende üç tür varlık vardır,” diyordu, “Tanrılar, insanlar ve Pythagoras gibi olanlar.”<a id="a105"></a><a href="../Text/Notlar.html#a758"><span class="t13">{103}</span></a></p>

  <p class="p6">Hocasının çok şey öğrendiği ileri sürülen Fenike Kitapları’na ya da Orpheus kültünün titizlikle sakladığı gizli belgelere ulaştığı ve bilgisini buna borçlu olduğu yolunda da çok söylenti vardı. Eğer Pythagoras’ın evren kavrayışının araçlarına ve öğrencilerine sunduğu bilgilerin farklı disiplinlerden geçen geniş yelpazesine bakarsak, şunu söylememiz gerekiyor: Bu birikim, varlığı yalnızca spekülasyondan ibaret olan birtakım gizemli kitaplardan kaynaklanıyorsa, o kitaplar ancak, matematik, geometri, müzik, mitoloji, astronomi ve teolojiyi içeren ansiklopedik bir derleme olabilir. Yani, tıpkı bizim biraz önce orijinal Sibylline Kitapları’nın olası içeriğine ilişkin yaptığımız tahmindeki gibi. Zaten Pythagoras, Pherecydes’in ölümünden sonra Delphi’ye gidip, oradaki Sibyl’ın (Pythia) eğitiminden geçmemiş miydi? Sıkça sözü edilen bu efsanevi “bilgi bankaları”nın, yani çok eski gizli kayıtları ve bilgileri içerdiğine inanılan Fenike ve Sibylline Kitapları’nın aynı kadim kaynaklardan beslendiğine, hatta bunların, aynı külliyatın iki farklı ada sahip kopyaları olduğuna ilişkin çok fazla ipucu üst üste birikiyor. Pythagoras da, bu bağlantının düğüm noktalarından biri.</p>

  <p class="p6">&nbsp;</p>

  <h3 class="h30"><a id="ncx446"></a>Corpus Hermeticum</h3>

  <p class="p6">Yitik ya da gizli kitaplara ilişkin oldukça ünlü bir başka örnek, yine antik Yunan düşünürleri aracılığıyla ulaşıyor bize. İsa’dan önce üçüncü yüzyıl tarihçilerinden Manethon, Mısır’a hiyeroglif yazı sistemini bağışladığına inanılan bilgelik tanrısı Thoth tarafından yazılmış, 36.000 kitaplık büyük bir koleksiyonun varlığından söz ediyor. Lamblichus’a göre Thoth’un kaleme aldığı ve tüm zamanların bilgeliğini içeren bu kitapların sayısı, 20.000 dolayında.<a id="a106"></a><a href="../Text/Notlar.html#a760"><span class="t13">{104}</span></a> İkinci yüzyıl ilahiyatçılarından İskenderiyeli Clemens ise, Yunan’da Hermes, Roma’daysa Merkür adıyla bilinen bu tanrının kitaplarının sayısını, çok daha “inandırıcı” bir rakam olan kırk ikiye indiriyor ve bunların Mısır tapınaklarında rahipler tarafından dikkatle saklandığını anlatıyor.</p>

  <p class="p6">Clemens’e bakılırsa, <span class="t11">Corpus Hermeticum</span> adıyla bilinen kitapların içinde şu bilgiler yer almakta: Derlenmiş yasalar, ilahi ve dualar, rahiplerin yetiştirilmesine ilişkin bilgiler, ayrıca astroloji, kozmoloji, coğrafya ve tıp üzerine kaynaklar.<a id="a107"></a><a href="../Text/Notlar.html#a762"><span class="t13">{105}</span></a> Bu döküm de, yine biraz önce orijinal Sibylline Kitapları’nın olası içeriğine ilişkin yaptığımız fikir yürütmeyle büyük oranda uyumlu. Yunan gizemciliğiyle Mısır düşüncesinin kavşak noktalarından biri kabul edilen “Hermes Trismegistus” (Üç Kez Yüce Hermes) kültü de, farklı bilimsel disiplinlerin bulgularını derleyen bir ansiklopedik ana kaynak yaratmışa benziyor. Ama tıpkı Sibylline Kitapları gibi, Corpus Hermeticum’un da orijinalleri kayıp. Bugün elde bulunan versiyonlar, oldukça geç tarihli, sonradan türetilmiş, mistik içeriğe sahip metinlerden ibaret.</p>

  <p class="p6">Hermetik düşüncenin gizem kitapları, Hıristiyanlığın resmi din haline gelip, Roma topraklarında pagan kültlerin koğuşturmaya uğramasıyla birlikte ortadan yok olmuş ve büyük olasılıkla “yeraltına geçen” birtakım gruplar tarafından titizlikle korunmaya başlamış. Baskılar sonucu, Hermetik kültün en önemli merkezi sayılan İskenderiye’den uzaklaşıp, daha güvenli olduğu düşünülen Güneydoğu Anadolu (özellikle Sabi kültünün yaygın olduğu Harran) ve Balkanlar’ın kuzeyindeki kırsal bölgelere kaçan müritler, ellerindeki kitapları yakılmaktan korumaya çalışmışlar uzun süre. Ancak dokuzuncu ve onuncu yüzyıllarda Kilise tarafından “sapkın inançlar”a karşı başlatılan yok etme kampanyası sonrasında, bir daha izlerine rastlanmamış. Ta ki, Rönesans dönemi Avrupa’sında, büyük kentlerde yaşayan kimi eğitimli ve gizem meraklısı soylular, bu efsanevi kültün ve kitaplarının peşine düşene dek. Bugün elimizde bulunan (otantikliği fena halde tartışılır durumdaki) Corpus Hermeticum’un günışığına çıkarılmasını da bu aristokratların en ünlülerinden, Floransalı Cosimo de Medici’ye borçluyuz.</p>

  <p class="p6">Medici ailesi, on üçüncü ile on yedinci yüzyıllar arasında Floransa’nın yönetimini elinde tutmakla kalmamış, Avrupa tarihine de damgasını vurmuş sayılı “hanedan”lardan biri. Dört yüz yıl içinde üç Papa, iki Fransa kraliçesi ve çok sayıda Grandük, Düşes çıktı bu aileden. Aynı zamanda, Avrupa’da bankacılığın en güçlü temsilcisi oldular. İşte bu Medici sülalesinin on beşinci yüzyıldaki üyelerinden Cosimo, zamanının büyük bölümünü okumakla geçiren, eski kitaplara tutkun bir aristokrattı ve yıllar boyunca değişik ülke ve kentlerden sabırla izini sürerek topladığı kitaplarla, kendine paha biçilmez bir kütüphane oluşturdu. Tuscana’lı rahip Leonardo da Pistoia, Cosimo’nun en büyük yardımcısı ve danışmanı olarak, değerli kitapları bizzat kendi arayıp buluyor ve Floransa’ya getiriyordu. Ancak ısrarla istediği bir dizi kitap vardı ki, Cosimo, onlar olmadan kütüphanesinin fazla bir değeri olmayacağı inancındaydı:</p>

  <p class="p6">“Sıradışı tomarlar, belgeler ve kitapları içeren geniş bir koleksiyon zaten toparlanmıştı. Ama Leonardo biliyordu ki, bir zamanlar elden ele dolaşan ve Kilise tarafından yasaklanmasının ardından 1000 yıla yakın bir süre dünya için yitik duruma gelen belli bir kitap dizisini ellerinde tutmadığı sürece, Cosimo asla tatmin olmayacaktı. Bu kitapların hâlâ bir yerlerde varlığını sürdürdüğüne ikna olmuştu Cosimo; Leonardo’ya onları aramasını ve her ne pahasına olursa olsun alıp getirmesini emretmişti.”<a id="a108"></a><a href="../Text/Notlar.html#a764"><span class="t13">{106}</span></a></p>

  <p class="p6">Sözü edilen kitaplar, efsanevi Corpus Hermeticum tomarlarıydı ve Leonardo da Pistoia en sonunda, Makedonya’da bulduğu ve bu koleksiyonun parçaları olduğu düşünülen metinlerle 1460 yılında Floransa’ya geri döndü. Tamamının kırk iki kitaptan oluştuğu söylenen koleksiyonun ancak on dört parçasını bulup getirebilmişti Leonardo ama bu bile Cosimo’yu heyecanlandırmaya yetmişti. Uzun süre düşlerini kurduktan sonra nihayet elde ettiği, Eski Yunan dilindeki bu kopyaların Latince çevirisini, manevi oğlu Marsilio Ficino’dan isteyecekti. Rönesans rüzgârının Avrupa’da hızla estiği bir dönemde, tıpkı Katolik Kilisesi’nden ayrılıp Eski Mısır gizemlerinin peşine düşen ve sonunda bu nedenle Engizisyon tarafından “sapkın” ilan edilip yargılandıktan sonra Roma’da yakılan Dominiken rahip Giordano Bruno gibi, Hıristiyan inancını ve felsefesini “eski literatür” ile buluşturma eğilimindeki araştırmacılardan biriydi Ficino.<a id="a109"></a><a href="../Text/Notlar.html#a766"><span class="t13">{107}</span></a> Bu yüzden, kendisine verilen görevi zevkle kabul edecek ve “Mısır bilgeliği”nin binlerce yıl önceki gizem kitaplarından birinin çevirisini üstlenmekten gurur duyacaktı.</p>

  <p class="p6">Rönesans Avrupa’sının, Eski Mısır’ın gizem kültlerine olan coşkulu ilgisi sonucu, Ficino’nun “Pimander: Tanrı’nın Gücü ve Bilgeliği” adını verdiği çeviri, beklenenin de üzerinde ilgi gördü. Henüz matbaa makinesi kullanılmaya başlayalı on beş yıl olmasına karşın, “Pimander” Avrupa kültüründe devrim yaratan bu yeni buluşun da yardımıyla kıta entelektüelleri arasında hızla yaygınlaşacak ve 1472 ile 1543 arasında elli baskı yapacaktı.<a id="a110"></a><a href="../Text/Notlar.html#a769"><span class="t13">{108}</span></a> Sonraki baskılara, Ficino’nun ilk derlemede “zaten daha önce Latince’ye çevrildiği ve iyi bilindiği” gerekçesiyle yer vermediği, “Asclepius” adlı metin de eklenmişti.</p>

  <p class="p6">Marsilio Ficino, çevirisini yaptığı eski metinlerin, Eski Mısır’da gerçekten yaşamış tarihsel bir kişilik olan Hermes Trismegistus tarafından yazıldığına inanıyordu. Onun düşüncesine göre bir “soyadı” gibi kullanılan Trismegistus, yani “üç kez yüce” nitelemesi, büyük ustanın en yüce filozof, en yüce rahip ve en yüce kral olduğunu vurgulamak için eklenmişti adının sonuna. Hermes’in felsefesini izleyen düşünür ve ozanların en önemlileri de Aglaophemus, Pythagoras ve Orpheus’tu.<a id="a111"></a><a href="../Text/Notlar.html#a770"><span class="t13">{109}</span></a></p>

  <p class="p6">Hermetik metinlerin Mısır’ın bilgelik tanrısı Thoth ile bağlantısı, çoğunlukla Mısırlı tarihçi Manethon’a mal edilen (ancak onun tarafından kaleme alınmayıp, çok geç tarihli sahte bir belge olduğu bugün kesinlikle bilinen), Ptoleme’ye yazılmış bir mektup aracılığıyla kuruluyordu. Bu mektupta, “Hermes adında iki farklı tanrı” olduğundan söz ediyordu güya Manethon. Hermetik metinlerin orijinalleri, Büyük Tufan’dan sonra Thoth, yani “Birinci Hermes” tarafından “kutsal dille” yazılmış ve ileride bu bilgileri anlayıp değerlendirebilecek yeni kuşaklara aktarılmak üzere dikkatle saklanmıştı. Bu kitap koleksiyonu çok daha sonra, Mısır’daki bir tapınağın gizli odasında onları keşfeden Agathodaimon’un, yani “İkinci Hermes”in eline geçecek ve onun aracılığıyla Yunan diline çevrilecekti. Hermetik çevreler, çok eski dönemlerde Thoth tarafından yazıldığı varsayılan metinlerin geç bir tarihte Yunan topraklarına nasıl ulaştığını açıklamak için, iki farklı Hermes’ten yararlanıyorlardı kısacası.”<a id="a112"></a><a href="../Text/Notlar.html#a772"><span class="t13">{110}</span></a></p>

  <p class="p6">Ne var ki, on beşinci yüzyıl sonlarındaki yaygın kanının aksine, Leonardo’nun Makedonya’da bulduğu kopyaların efsanevi “Thoth’un Kitapları” olmayıp, üçüncü ve dördüncü yüzyıllarda Hellenistik Mısır gizemciliğinin çekiciliğine kapılan Yeni-Platoncu gruplar ve Gnostik çevrelerce ayrı ayrı üretilmiş metinlerin bir derlemesi niteliği taşıdıkları, çok geçmeden ortaya çıktı. Isaac Casaubon, daha 1610 yılında, Corpus Hermeticum adıyla Avrupa’da elden ele dolaşan bu kitapları dilbilgisi, sözcük yapısı, dağarcık ve biçem açısından analiz etmiş ve İS. ikinci yüzyıl sonlarından daha eskiye ait olamayacaklarını, büyük olasılıkla İskenderiye’deki “Greko-Mısır” cemaatlerce kaleme alındıklarını kanıtlamıştı.”<a id="a113"></a><a href="../Text/Notlar.html#a774"><span class="t13">{111}</span></a> Başka bir deyişle, tıpkı Sibylline Kitapları gibi, Hermes ya da Thoth’un Kitapları’nın bize ulaşmış olduğu varsayılan kopyaları da kesinlikle otantik değildi.</p>

  <p class="p6">Bunu, eldeki metinlerin içeriklerinden de anlamak mümkün zaten: Clemens’in sözünü ettiği kozmoloji, coğrafya, tıp üzerine “ansiklopedik” bilgileri içeren heterojen ya da çok parçalı bir referans kitabı yerine, Hermes’le müritleri arasında geçen, birtakım mistik diyaloglarla karşılaşıyoruz yalnızca. Bunlar, çoğunlukla Gnostik tek tanrı inancına ve İskenderiye kaynaklı Yunan gizemci düşünce akımlarının karakteristiklerine uygun, deyiş yerindeyse “buğulu ve puslu” ifadelerle dolu metinler. Çoğunlukla Hermes Trismegistus’un, öğrencileri Tat ve Asclepius’a, doğanın ve evrenin tanrısal yönleri ve spiritüel nitelikleriyle ilgili anlattıklarından oluşuyorlar.</p>

  <p class="p6">&nbsp;</p>

  <h3 class="h30"><a id="ncx459"></a>Hermes ve Pythagoras</h3>

  <p class="p6"><span class="t11">Corpus Hermeticum</span> olarak sunulan bu kitapların arka planında yer alan dünya görüşü ve düşünce sisteminde, Eski Mısır’ın değil, görece çok daha yeni, üçüncü ya da dördüncü yüzyıl Yunan gizemciliğinin ve Hıristiyan düşünsel unsurlarının, bol miktarda da Gnostik felsefenin izlerine rastlanıyor. Kısacası, tıpkı Yahudi ve Hıristiyan grupların kendi inanç sistemlerini pagan kaynaklara doğrulatmak gibi bir kaygıyla “yeniden ürettikleri” Pseudo-Sibylline Kitapları gibi, efsanevi Thoth’un Kitapları da Corpus Hermeticum adı altında Yeni-Platoncu ve Gnostik dervişlerin İskenderiye’de ürettiği sahte kopyalar aracılığıyla günümüze ulaşmış görünüyor, İskenderiyeli Clemens, büyük olasılıkla, orijinallerini hiç görmediği kitaplar üzerine sağdan soldan duyduklarını aktarıyordu bizlere. Onun anlattıklarını elle tutulur hale getirmek de, Gnostik yazarlara ve ilk Hıristiyanlara kalmış, <span class="t11">Pseudo-Hermetica</span> böyle üretilmişti.</p>

  <p class="p6">Peki, Thoth’un Kitapları gerçekten bir zamanlar var olmuş muydu, yoksa yalnızca Eski Mısır’ın büyüsüne vurgun kimi Yunan düşünürlerine, köklü kültürleriyle böbürlenmeyi seven Mısırlı rahip ve rahibelerce anlatılmış bildik efsanelerden biri miydi? Eğitim sürecinin önemli bir bölümünü Heliopolis kentindeki <span class="t11">Ra</span> tapınağında geçirdiği söylenen Pythagoras da, rahiplerin anlattığı hikâyelerden etkilenip hayal mi görmüştü, yoksa gerçekten bu kitapların içeriğine ulaşmak, onları okumak şansına erişmiş miydi?</p>

  <p class="p6">Yaygın inanışa bakılırsa, bu buluşma bir biçimde gerçekleşmiş olmalıydı, çünkü Pythagoras’ın aritmetik teorisini ve evren kavrayışını geliştirmesinde Heliopolis’in de, Thoth’un Kitapları’nın da büyük etkisi vardı.</p>

  <p class="p6">“İtalya’nın Kroton kentindeki okulunda öğrettiği efsanevi sayılar bilimi, dokuz temel ritimden, yani ‘ilahi dokuzlu’dan oluşan bir evren görüşü ortaya atıyordu” diyor Rosemary Clark ve “Heliopolis Dokuzlusu” (<span class="t11">Ennead</span>) olarak bilinen tanrılar grubunun, evrendeki bütün temel yaşam güçlerini simgelediğini anımsatıyor.<a id="a114"></a><a href="../Text/Notlar.html#a776"><span class="t13">{112}</span></a> Clark’a göre Pythagoras’ın “iç içe geçmiş dokuz kürenin uyumu” üzerine kurulu kozmoloji anlayışının ardında, Heliopolis’te aldığı eğitimin izleri ve belki de bu eğitimin bir parçası olarak, Thoth’un Kitaplarından edindiği varsayılan temel bilgiler var.</p>

  <p class="p6">On altıncı yüzyıl düşünürlerinden Francesco Patrizi, “eski bilgelik” adını verdiği tek bir ortak kaynağın, Hermes, Pythagoras, Orpheus ve Platon’un düşünce akımlarını besleyen ana nehir yatağı olduğu görüşündeydi.<a id="a115"></a><a href="../Text/Notlar.html#a778"><span class="t13">{113}</span></a> Günümüzde çoğu araştırmacı, bu akımların oluşturduğu yelpazeyi mümkün olduğunca sadeleştirerek, Pythagoras, Hermes ve Sibyl geleneklerini, aynı arkaik kökenin, etkileri çağlar ötesine dek uzanan ürünleri olarak değerlendiriyor. İlkçağ yazarlarının birçoğu da, Hermes ile Pythagoras’ın yakınlığını ve bağlantılarını vurguluyorlar sık sık. Sözgelimi Pontuslu Heraclides, Pythagoras’ın, “geçmiş yaşamlarından birinde”, Hermes’in oğlu Aethalides olduğunu anlattığından söz ediyor.<a id="a116"></a><a href="../Text/Notlar.html#a780"><span class="t13">{114}</span></a> Bu fantastik iddiaya göre Hermes, o dönemde Aethalides kimliğiyle yaşayan ünlü düşünürü yanına çağırıp, “ölümsüzlük dışında” ne dilerse, yerine getireceğini söylemiş ve Pythagoras da, geçmiş yaşamlarını her zaman tüm ayrıntılarıyla anımsamasını sağlayacak güçlü bir bellek dileğinde bulunmuş. (Ruhun ölümden sonra yeniden bedenlenmesine inanan biri için, hiç de şaşırtıcı bir dilek değil!)</p>

  <p class="p6">İsa’dan sonra üçüncü yüzyılın Suriyeli düşünürü Lamblichus’a göre de Pythagoras ve Hermes arasında oldukça net bağlantılar var. Ünlü düşünürün kapsamlı bir biyografisini yazan Lamblichus, “Mısır’ın Gizemleri Üzerine” adlı ünlü yapıtında da, Pythagoras ve Platon’un, Mısır ziyaretleri sırasında yerli rahiplerin yardımıyla Hermes yazıtlarını okuma olanağı bulduklarından söz ediyor.<a id="a117"></a><a href="../Text/Notlar.html#a782"><span class="t13">{115}</span></a></p>

  <p class="p6">Bütün bunlar, “geometrinin babası” ile Hermetik düşüncenin aynı kaynaktan beslendikleri izlenimini güçlendiren veriler. Aslına bakılacak olursa, Hermes ile Pythagoras arasındaki bağlar, çok da gizli saklı değil zaten. Pythagoras Kardeşliği’nin Kroton’daki eğitim merkezinin bahçesinde, Hermes Trismegistus’un, üzerinde “Buraya ancak arınmış olanlar girebilir” yazılı bir büstünün yer aldığı söyleniyor.</p>

  <p class="p6">“Thoth’un Kitapları’nın içeriğiyle ilgili olarak, sayfalarının, aşina olan ve kullanmayı bilenlere hava ve yeraltının ilahi unsurları üzerinde sınırsız güç sağlayan, garip hiyeroglif figür ve simgelerle dolu olduğundan başka, elimizde hiçbir kesin bilgi yok,” diyor Manly Hail. Ezoterik gizem kültleriyle ilgili araştırmalarıyla tanınan yazar, Thoth’un Kitapları’nın Heliopolis’teki Ra tapınağının gizli odasında, altın bir kutu içinde saklandığından ve bu kutunun anahtarının yalnızca bir tek kişide, en üst düzey rahipte bulunduğundan, kitapların içeriğini görme yetkisinin de yalnızca bu rahibe ait bir ayrıcalık olduğundan söz ediyor.<a id="a118"></a><a href="../Text/Notlar.html#a784"><span class="t13">{116}</span></a> Her şey, Sibylline Kitapları’yla ilgili anlatılanlarla son derece uyumlu: Roma’da da bu kitapların tapınağın içindeki gizli odada, altın bir kap içinde saklandığını ve onların içeriğine ulaşma yetkisinin yalnızca Sibylline kurulunda olduğunu görmüştük.</p>

  <p class="p6">Burada dikkat çekici nokta şu: Eğer günümüze yalnızca on dört parça halinde (ve Corpus Hermeticum adıyla) ulaşan koleksiyon, İS. ikinci yüzyıl sonlarında kaleme alınmış, Eski Mısır gizemciliğine öykünen yazılardan oluşuyorsa, söz konusu kitapların oluşturulmasından yaklaşık sekiz yüz yıl önce, İÖ. Altıncı yüzyılda Pythagoras’ın erişme olanağı bulduğu ileri sürülen Thoth’un Kitapları, bütünüyle başka bir kaynak olmalı.</p>

  <p class="p6">Thoth, Mısır’a “kutsal simgeleri”, yani hiyeroglifi armağan eden tanrısal bir kişilik olarak biliniyor. Bu alfabenin ortaya çıkışı en geç İÖ. 3000 dolaylarına dayandığına göre, Thoth’un Kitapları adıyla anılan belgelerin de yaklaşık bu tarihlere ait olması gerekiyor; yani, en az beş bin yıllık metinlerden söz ediyoruz. Tıpkı Fenikelilerin efsanevi gizli kitapları ya da orijinal Sibylline tomarları gibi.</p>

  <p class="p6">Bir başka deyişle, kadim çağlara ait olduğu ve kritik bilgileri içerdiği öne sürülen bütün bu kitaplar, anaerkil tarım toplumlarındaki sosyal yapının yavaş yavaş çözülmeye, Ana Tanrıça kültünün de gerilemeye başladığı sırada, Eski Dünya’nın değişik bölgelerinde, aynı anda ve birden ortaya çıkıyor. Sanki elindeki bilgi birikimini kalıcı biçimde korumak ve gelecek kuşaklara aktarmak isteyen birileri, İsa’dan önce dördüncü bin yılın sonlarına doğru yazı sistemlerinin ortaya çıkmasından yararlanarak, birer birer kayda geçiriyor bunları.</p>

  <p class="p6">Yine ilginç bir biçimde, sözünü ettiğimiz her üç kitap koleksiyonu da, iki bin yıldan fazla bir süre gölgede kaldıktan sonra, yaklaşık İÖ. Altıncı yüzyıl sonlarında adeta yeniden keşfedilip, Roma’nın yükseliş dönemine paralel bir “ikinci bahar” yaşamaya başlıyor. Üstelik hem Sibylline koleksiyonu, hem Fenike Kitapları denen belgeler, hem de Thoth’un ya da Hermes’in Kitapları adıyla anılan el yazmaları, aşağı yukarı aynı tarihlerde, aynı gizemli cemaatin oluşmasında etkin bir rol oynamış gibi görünüyor: Pythagoras Kardeşliği. Bu örgüt aynı zamanda söz konusu eski kaynakların binyıllar sonra buluştuğu bir “misyon merkezi” görünümü vermekte.</p>

  <p class="p6">Bütün bu veriler, bir tek nokta üzerinde yoğunlaştırıyor dikkatimizi: “Kadim zamanların bilgeliği” adı altında İsa’dan önce altıncı yüzyıldan itibaren Yunan ve Roma topraklarında ortaya çıkan ya da adlarından söz edilen bütün bu kitaplar, aslında aynı koleksiyonun parçaları. Adına ister “Thoth’un Kitap’ları” densin, ister “Fenikelilerin Gizli Kitapları” ya da “Sibylline Kitapları”, gerçekte bir tek ortak kaynaktan beslenmiş gizemli metinlerden söz ediyoruz: “Büyük Anne”nin rahibeleri tarafından binlerce yıldan beri titizlikle korunup saklanan eski kayıtlar ve bilgiler. Acaba Sibyl geleneğini sürdüren rahibelerin ve Güney İtalya’daki yenilginin ardından yeni hedeflerini Roma olarak belirleyen Pythagoras havarilerinin ellerindeki kitaplar, kökleri Çatalhöyük’e, hatta belki çok daha eskilere dayanan bu gizemli bilgileri mi içeriyordu?</p>

  <p class="p6">&nbsp;</p>

  <h3 class="h30"><a id="ncx474"></a>Sibylline İttifakı</h3>

  <p class="p6">Tarihçi Anthony Kamn, doğal afetler ve büyük yıkımların, Roma’da, “tanrıların hoşnutsuzluğu”nun bir dışavurumu olarak görüldüğünü söylüyor. Sibylline Kitapları’na Cumhuriyet döneminden itibaren, senato kararıyla ve yalnızca kriz ya da büyük afet anlarında sistematik olarak başvurulmasının anlamı ve amacı da bu. Tanrıların gazabını bir biçimde durdurmak!<a id="a119"></a><a href="../Text/Notlar.html#a787"><span class="t13">{117}</span></a> Kitapların kullanımıyla ilgili olarak şimdiye dek ele aldığımız birkaç tipik örnekte de bu bakış açısını net olarak görmek mümkün zaten.</p>

  <p class="p6">Ama acaba bir süredir tanımlamaya çalıştığımız, “bilge kadın kitabı”nın sayfaları içinde, birkaç ritüel ve dua şablonu dışında, yaşanmakta olan afetlerin açtığı yaraları saracak ya da içinde bulunulan krize yanıt getirecek ne gibi ipuçları buluyordu danışma kurulu? Hangi Sibylline pasajları ya da satırları, danışmanların sürekli önerdikleri yeni kült ve tapınak yapımını tavsiye edip duruyordu?</p>

  <p class="p6">Muhtemelen, hiçbiri. Kitaplarda böyle bir tavsiyeye kapı açacak “bilgi” bulunmuyordu ama Cumhuriyet döneminde Sibylline kurulu, istenen kültürel ve siyasi değişime yönelik adımlara gerekçe bulmak için, “tanrıların gazabı sonucu” başlarına geldiğine inanılan afet ve yıkımlarla ilgili yaygın korkudan yararlanıyordu belli ki.</p>

  <p class="p6">Roma’da dinsel kurumlaşmanın ve inanç sistemindeki gelişimin tarihini inceleyen Jesse Benedict Carter, bu özerk kurul tarafından yorumlanan Sibylline Kitapları’nın tek işlevini, Yunan inanç sistemindeki kült ve tapınımların Roma’ya yavaş yavaş yerleştirilmesi olarak görüyor.<a id="a120"></a><a href="../Text/Notlar.html#a788"><span class="t13">{118}</span></a> Carter, birkaç yüzyıl içinde sistemli bir biçimde, ağır ve temkinli adımlarla süren bu etkinliğin, İÖ. 205’te “<span class="t11">Magna Mater</span>” kültünün ülkeye taşınmasıyla tamamlandığı fikrinde. Yazara göre, Roma’nın ata tanrılarının silinip, Yunan’a bile yabancı olan doğulu tanrıçaların ülkeye egemen kılınması ve Roma kültürünün “Greko-Romen” hale getirilmesi süreciydi bu.</p>

  <p class="p6">Hemen anlaşılabileceği gibi Carter, oldukça olumsuz bir bakışla yaklaşıyor Sibylline Kitapları’na ve onları büyük bir “komplo teorisinin enstrümanları” olarak görmeye çalışıyor. Ama burada önemli olan, onun önyargılı tavrından çok, kitapların Roma’daki kullanım biçimiyle ilgili ortaya koyduğu (ve benim de katıldığım) saptama: Sibylline Kitapları, söylendiği ve iddia edildiği gibi, kriz anlarında çözüm bulmak için değil, doğudan (Anadolu ve Ege Adaları) gelip Yunan topraklarında yeni yurt bulmuş tanrıça kültlerini, Roma’nın dinsel kurumlaşmasına taşıyıp egemen kılmak için kullanıldı. Başvurulara ilişkin bütün kayıtlar, bu görüşü doğrulayan verilerle dolu.</p>

  <p class="p6">Eğer geleneksel komplo teorisi bakışının dışına çıkıp, yaklaşık olarak İÖ. 493 ile İÖ. 205 yılları arasında Roma’da Sibylline Kitapları’yla bağlantılı olarak atılan adımlara göz gezdirirsek, kendini korumak ve varlığını mümkün olan bütün yöntemleri kullanarak sürdürmek isteyen bir kültürün, varoluş ve “hayatta kalma” çabalarıyla karşı karşıya olduğumuzu anlarız. Ataerkil yapıların, eril tapınımların ve despotik krallıkların, hızlı sayılabilecek bir dönüşüm içinde, bir zamanlar son derece yaygın ve güçlü olan egemen Ana Tanrıça kültürünü baskı altına almasıyla birlikte, özellikle de kurumlaşmış köleci devlet yapılarının ani bir gelişme yaşadığı İÖ. 1600 sonrasında, kendini giderek köşeye sıkıştırılmış ve erime sürecinin içine itilmiş bulan bir rahibeler geleneğinin, yüzyıllara yayılmış direnişidir bu.</p>

  <p class="p6">Ellerindeki bilgi ve kayıtları (o zamanlar buna “tapınak gizemi” deniyordu) eril tanrı tapınımlarının, iktidarı çoktan ele geçirmiş rahiplerine bütünüyle kaptırmadan, “saf ve bozulmamış” halde tutmak için, ayakta kalmanın yollarını aradılar. Uzunca bir süre tek dayanakları, geleneksel inançları kolay kolay çözülmeyen ve “Dünya Anne”ye duyduğu saygı ve bağlılıktan vazgeçemeyen, Anadolu halkları oldu. Orta ve Doğu Anadolu’daki Hitit işgalinden sonra batıya ve Ege Adaları’na çekilip, İÖ. 1400’lere kadar, Minos kalıntısı kültürlerin içinde kendilerini korumaya çalıştılar; ardından İÖ. 1200’lerden sonra Balkanlar’da ve Frigya’da yeni bir doruk yakaladılar; bir yandan da “Amphictyonic Konsey” aracılığıyla birikimlerini Yunan ülkesine doğru taşımaya çalıştılar. Nihayet, uzunca bir gerileme döneminin sonunda, yeni bir yükseliş için, gelecek vaat eden Roma’yı seçtiler. Bunlar, giderek küçülüp bir tür kapalı “kardeşlik örgütü”ne dönüşmüş Sibyl geleneğinin son çabalarıydı.</p>

  <p class="p6">İşte bu eski gelenekle, Roma’da kendi kurumlarını oluşturmaya çalışan Cumhuriyet’in kurmayları arasındaki ilginç bağlantı da, bu sürecin oldukça kritik bir noktasında karşımıza çıkıyor. Sözünü ettiğimiz “kardeşlik örgütü” yapısı, sanki Roma’da Sibylline Kitapları’nın güvenliğinden sorumlu olan kurula da aktarılmış ve seçkin kişilerden oluşma bu grup, sahip olduğu özerklik içinde giderek bir “misyon” üstlenir gibi davranmaya başlamış. Üstelik bu, sürekliliği olan ve politik nitelikler de taşıyan bir harekete dönüşmüş zaman içinde. Kitapların saygın bir bilgelik kaynağı olarak kabul edildiği üç yüz yıl boyunca kurul üyeleri elbette defalarca değişmiş, ölenlerin yerine aynı nitelikte yenileri seçilmiş olmalı. Ama kitapların korunması ve kullanımı konusundaki yöntem ve “strateji” neredeyse hiç değişmemiş. Ağır ama sağlam adımlarla, eski ve köklü tanrıça tapınımları ve gizem kültlerini Roma topraklarına yerleştirirken, dolaylı olarak da toplumun “ikincil” sınıfı durumundaki pleb’leri desteklemiş bu kurullar.</p>

  <p class="p6">Cumhuriyet boyunca pleb toplumunun elde ettiği kazanımları; Roma’nın kültürel yapısının derinleşmesi sırasında birer birer ortaya çıkan sözünü ettiğimiz tanrıça tapınımları ve gizem kültlerinin yaygınlaşmasında Sibylline kurulunun rolünü ve ayrıca bu kültlere büyük oranda pleb’ler tarafından sahip çıkılmasını dikkate aldığımızda, bu strateji daha net fark ediliyor.</p>

  <p class="p6">Tam bu noktada, Cumhuriyet Roma’sında Sibylline Kitaplarıyla neredeyse eşzamanlı olarak ortaya çıkan ve hiç de yabana atılmaması gereken, “anahtar” role sahip bir üçüncü gruba çeviriyoruz gözlerimizi. Kroton başta olmak üzere Güney İtalya’daki Yunan kentlerinde hızla örgütlenip, iktidarı ele geçirmeyi başarmış, eski ve deneyimli bir “kardeşlik örgütü”nün üyeleri; yani, Pythagoras’ın öğrencileri. Ünlü düşünür yaklaşık İÖ. 500’de ya da hemen sonrasında, sürgündeyken öldüğünde, eski öğrencileri ve Kardeşlik liderlerinin, değişik ülke ve kentlere dağıldıklarından; ama en gözde yeni merkezlerin başında Atina, Delphi, Cumae ve Roma’nın geldiğinden söz etmiştik. Uzmanlar, Pythagoras okulunun Roma’ya, ağırlıklı olarak Cumae kentinden yayıldığını düşünüyorlar.</p>

  <p class="p6">&nbsp;</p>

  <h3 class="h30"><a id="ncx486"></a>Cumhuriyet’in Öncüleri</h3>

  <p class="p6">Roma’da krallığın sona erip Cumhuriyet kurumlarının biçimlenmesi sırasında Pythagoras Kardeşliği’nin de etkin rol oynadığı, bir sır değil aslında. Hatta bunu Romalı yazar ve tarihçiler de zaman zaman dile getirmişler. Oxford’daki Somerville College’den, Antik Çağ Tarihi uzmanı Miriam Griffin, Cicero’nun bu konudaki görüşlerini aktarırken “Güney İtalya’daki Pythagoras cemaatinin, altıncı ve dördüncü yüzyıllar arasında Roma’da devlet kurumlarının biçimlenmesinde etkili olduğu konusunda ısrarcıydı” diyor ve Yaşlı Pliny’nin satırlarındaki, Roma’nın politik karar merkezlerinden <span class="t11">Comkium</span>’un girişinde bir Pythagoras heykelinin yer aldığına ilişkin ifadeye dikkat çekiyor.<a id="a121"></a><a href="../Text/Notlar.html#a790"><span class="t13">{119}</span></a> Fergus Millar’ın aktardığına göre bu heykel “Pythia Apollon’unun” talimatıyla ve “Yunanlıların en bilgesini” selamlamak üzere yerleştirilmişti ve İÖ. 81’de Sulla binayı genişletmeye karar verene dek de orada kalmıştı.<a id="a122"></a><a href="../Text/Notlar.html#a792"><span class="t13">{120}</span></a></p>

  <p class="p6">Tim Cornell ve John Matthews da, Cumhuriyetin devlet kurumlarının daha ilk kuruluş yıllarından itibaren, şaşırtıcı bir siyasi bilgi ve deneyimi yansıttığına dikkat çekiyorlar: “Yeni sistem, bildiğimiz kadarıyla Yunan dünyasında ya da Etruria’da açıkça görülür koşutları olmayan bir dizi siyasal kurumdan oluşuyordu. Bu nedenle bazı uzmanlar, konsüllük gibi, başka yerde eşi görülmeyen bir kurumun Cumhuriyetin başlangıcında hiç yoktan var edilmiş olabileceğinden kuşku duymuşlardır.”<a id="a123"></a><a href="../Text/Notlar.html#a794"><span class="t13">{121}</span></a></p>

  <p class="p6">Oldukça ilginç ve kafa karıştırıcı bir nokta da, geleneksel tarihte Romulus’tan sonraki ikinci kral olarak adı geçen, barışçılığıyla ve bilgeliğiyle ünlü efsanevi Numa Pompilius’un, Pythagoras’ın en iyi öğrencilerinden biri olduğuna ilişkin, Cumhuriyetin ilk yıllarında ortaya atılmış olduğu sanılan iddialarda karşımıza çıkıyor. Kronolojik olarak Numa ile Pythagoras arasında böyle bir buluşma gerçekleşmesi olanaksızdır, çünkü Pythagoras Kroton’a Numa’nın ölümünden en erken 140 yıl sonra gelmiştir. Livius, Cicero gibi birçok tarihçi bu duruma dikkat çeker ve tarihin bu çok popüler iki ismini yan yana anmanın, yalnızca sembolik anlam taşıyan geleneğin bir uzantısı olduğunu vurgularlar.</p>

  <p class="p6">Ancak bu “gelenek” o denli etkilidir ki, Ovidius bile “Dönüşümler” adlı yapıtında Numa’yla Pythagoras arasındaki bağlantıya değinir ve ünlü düşünürün ağzından, yeni krala verilmiş kurgusal bir söylevi aktarır okurlarına. Tabii ki Cumhuriyet’in ilk yıllarının ideologları, Numa Pompilius ile Pythagoras arasında yüz elli yıla yakın bir zaman farkı olduğunu biliyorlardı. O halde böyle inandırıcılıktan uzak bir “gelenek” niçin uydurulmuştu?</p>

  <p class="p6">Bunun yanıtını, hem Numa’nın efsanevi kişiliğinde, hem de Roma’nın kuruluş dönemindeki siyasal yapının inceliklerinde aramak gerekiyor: “Krallık” kavramı, kentin kuruluşu sırasında ortaya çıkan nitelikleriyle, bildiğimiz anlamda “monarşik” bir yönetimden oldukça farklıydı. Hanedanlar ya da kan bağıyla aktarılan bir hükümdarlık sistemi söz konusu değildi ve krallar, soylu ailelerin deneyimli üyelerinden oluşan Senato tarafından aday gösterildikten sonra, oylanarak seçiliyorlardı. Yönetim ilkeleri de bilinen kralların başına buyruk, tek merkezli otoritelerine hiç benzemiyordu, çünkü krallar ilke olarak kararlarını tek başlarına almıyor, üyelerini kentin kurucu “baba”larının, yani <span class="t11">patrici</span>’lerin oluşturduğu Senato’ya ve “<span class="t11">Comitia Curiata</span>”denen halk meclisine danışıyorlardı.</p>

  <p class="p6">Ancak bu durum Numa’dan sonra yavaş yavaş değişmeye başladı ve Etrüsk hanedanı sırasında, seçilmeye gerek görmeksizin iktidarı gasp eden, yetkileri kendi üzerinde toplayıp kararları kimseye danışmadan alan krallarla tanıştı Roma. Son üç hükümdar, yani Tarquinius Priscus, Servius Tullius ve elbette zorba Tarquinius Superbus, kentin soylularının gözünde “kral” kavramının değerini bütünüyle yitirmesine ve “tiran” ile eşdeğer görülmesine yol açtı.</p>

  <p class="p6">Ne var ki, Cumhuriyet’in ilk yıllarında kral sözcüğünden bile yoğun bir nefret duyulmasına ve her Romalının “ileride kral olmaya heveslenecek liderlere karşı savaşacağına” dair, törenle yemin etmesine rağmen, Numa Pompilius bir istisna ve hayranlık duyulan bir efsaneydi. Geleneksel tarihe göre, onun döneminde bir tek savaş bile yaşanmamış, ülke sürekli barışta tutularak gelişme ve kalkınma sağlanmıştı. Büyük bir bilge olduğu söyleniyor ve bir tür peygamber olarak görülüyordu Romalılar arasında. Plutarchus’un yazdığına göre, ilk sistemli takvimi Roma’ya o getirmiş ve ay takvimiyle güneş takvimi arasındaki on bir günlük farkın yarattığı sorunu, iki yılda bir takvime Şubat’tan sonra yirmi iki günlük bir ay ekleyerek çözmüştü.<a id="a124"></a><a href="../Text/Notlar.html#a796"><span class="t13">{122}</span></a></p>

  <p class="p6">Ama Numa’nın bizim için, çok daha ilginç bir özelliği var ki, o da eril gök tanrılarına tapan ataerkil Roma toplumuna, tanrıça kültürünü getiren ilk lider olması. Yönetim süresi boyunca savaşlardan uzak duran ve Roma toplumunun manevi yaşamını düzenlemeye çalışan Numa, köklü rahiplik sistemlerinin de kurucusuydu anlatılanlara göre. Vesta Bakireleri geleneğini o başlatmış ve kutsal ateş kavramını Roma’nın yaşamına o taşımıştı.</p>

  <p class="p6">Yine Plutarchus’a göre, Libitina ve Proserpina (sonraları Venüs) adlı tanrıçalarla Romalıları tanıştıran da oydu. Hepsinden ilginci, Roma mitolojisinin ilk örneklerinden biri diyebileceğimiz efsanelerde, Numa’nın bir su perisi (nymph) olan Egeria ile ilişkisinin anlatılmalıydı. Bu efsanelere göre, sahip olduğu bütün bilgeliği ve ülkesini yönetmekte kullandığı yasa sistemini, Egeria’nın ona verdiği derslere borçluydu Numa.<a id="a125"></a><a href="../Text/Notlar.html#a798"><span class="t13">{123}</span></a></p>

  <p class="p6">Roma’nın ikinci kralıyla ilgili, onu gerçek olmaktan çıkarıp bir mitoloji kahramanına dönüştüren efsaneler üretilmesini, tarihçi Livius, bizzat Numa’nın kendi stratejisi olarak görüyor: “Erken tarihlerde, cahil ve ilkel olan bir toplum için en yararlı şeyin, her şeyden önce onları tanrı korkusuyla doldurmak olduğunu düşündü. Hayret verici bir hikâye uydurmadan, bu duyguyu onların kalbine yavaş yavaş sokamazdı. Tanrıça Egeria ile geceleri buluşuyormuş gibi hareket etti. Tanrılar tarafından uygun görülen dini törenlerin yapılmasında, sözde ona yol gösteren, Egeria’nın tavsiyeleriydi. Yine tanrıların her birine hizmet verecek rahiplerin tayininde, kendisine sanki Egeria önderlik ediyordu.”<a id="a126"></a><a href="../Text/Notlar.html#a800"><span class="t13">{124}</span></a></p>

  <p class="p6">Geleneksel tarihe göre, Numa’nın karısının adı da Egeria’ydı. Eğer Livius’un yorumunu benimsersek, kendi kişiliği çevresinde bir efsane bulutu yaratmak isteyen kral, karısını da bir tanrıçayla özdeşleştirmiş olsa gerek. Nitekim bir sonraki bölümde Livius, Numa’nın kutsal olarak bilinen koruluklardan birini <span class="t11">Camena</span> adı verilen esin perilerine armağan ettiğini, çünkü karısı Egeria’nın geceleri bu korulukta Camena’larla buluştuğuna inandığını söylüyor. Söz konusu esin perilerinin Yunan kültüründeki adları, “<span class="t11">Muse</span>”ydi ve “müzik” (<span class="t11">mousike</span>) sözcüğü de Yunan dilinde “Muse’lerin sanatı” anlamına geliyordu. Başta Eleusis (Demeter) gizemleri olmak üzere tanrıça kültlerinin hepsiyle doğrudan bağlantılı olan bu dokuz peri, anlatılanlara bakılırsa, Numa için çok önemliydi.</p>

  <p class="p6">Diğer yandan, Muse ya da Camena’lar, Orpheus kültüyle bağlantılı olarak Pythagoras düşüncesinde de hatırı sayılır bir yer bulmuşlardı kendilerine. (Efsanelere göre Orpheus, Muse’lerden Calliope’nin oğluydu.) Ünlü düşünürün müzik ve matematik arasında kurduğu bağlantının ve armoni teorisinin mistik yönünü, Muse’ler temsil ediyordu. Hatta Pythagoras’ın ölümünden sonra, oturduğu evin ve hemen önündeki sokağın, Demeter’e ve Muse’lere adandığını yazıyor kimi tarihçiler. Bütün bunlar, Numa ile Pythagoras’ın yaşadığı dönemler arasındaki uçuruma varan farkı ortadan kaldırmıyor ama ikisi arasında bir hayli benzerlik olduğunu koyuyor ortaya. Plutarchus bile, kişilikleri ve yaşamlarının benzerliğini dikkate alınca, birilerinin Pythagoras’la Numa arasında bağlantı kurmaya çalışmasının hiç şaşırtıcı olmadığını söylüyor.<a id="a127"></a><a href="../Text/Notlar.html#a802"><span class="t13">{125}</span></a></p>

  <p class="p6">Düşsel bile olsa, böylesi bir bağlantıyı içeren inanışların Cumhuriyet’in ilk yıllarında ortaya çıkması, bizim açımızdan oldukça önemli: Çünkü, yeni yönetimin ideologlarının, popüler kültürde Numa ile ilgili olumlu imgelerin hâlâ yaşıyor olmasından yola çıkarak, kendi rejimlerinde bu efsane kralı yücelttiklerini ve geniş kesimlerden onay bulmaya çalıştıklarını biliyoruz. Pythagoras’ı “Numa’nın hocası” olarak sunan ve Roma siyasi yaşamında saygın bir yere yerleştiren bu zorlama bağlantı, Cumhuriyet’in kuruluş döneminde eski Kardeşlik üyelerinin de yoğun olarak “işin içinde” olduklarına dair ipuçları veriyor.</p>

  <p class="p6">Kimi tarihçiler, Etrüsk hanedanı sırasında krallığın yıkılmasına yol açan başkaldırının, büyük olasılıkla, Etrüsklerin geleneksel düşmanı olan Yunan kolonilerinin etkisiyle, Latium’daki Latin yerleşimlerinde başladığı düşüncesinde.<a id="a128"></a><a href="../Text/Notlar.html#a805"><span class="t13">{126}</span></a> Bir başka deyişle, krallığın sona erdirilip Cumhuriyet yönetimine geçilmesinde, Pythagoras Kardeşliğinin uzun süre etkinliğini koruduğu Yunan kentlerinden esen düşünce rüzgârlarının büyük etkisi vardı. Dördüncü yüzyıl düşünürlerinden Tarentum’lu Aristoxenus, Pythagoras’ın öğrencileri arasında çok sayıda Romalı da olduğundan söz ederken,<a id="a129"></a><a href="../Text/Notlar.html#a807"><span class="t13">{127}</span></a> Cumhuriyet ideolojisi ile Kardeşlik arasındaki bağlantıya da gönderme yapıyordu bir anlamda. (Aristoxenus, Numa ile Pythagoras arasındaki bağlantıyı sık sık vurgulayan Romalı aydınlardan biriydi.) Tim Cornell’a göre, Romulus’un, efsanevi Aeneas’ın torunu olduğu iddiasıyla Roma’nın köklerinin Troya’ya bağlanması da yine Cumhuriyetin ilk yıllarında oluşturulan resmi ideolojinin bir parçasıydı.</p>

  <p class="p6">Dağılan Pythagoras müritleri, Roma’da güç kazanmadan hemen önce, kentin güneyindeki Cumae’yi “üs” olarak seçmişlerdi. Bu durumda, asla ihmal edilemeyecek, oldukça yüksek olasılığa sahip bir “bağlantı noktası” ile karşı karşıya geliyoruz: Cumae, aynı zamanda Delphi’den sonra Sibyl geleneğinin en güçlü olduğu kenttir ve hatta defalarca yinelediğimiz gibi, Sibylline Kitapları’nın Roma’ya bu kentteki Sibyl aracılığıyla girdiği düşünülmektedir. Acaba kendileri de Dionysos, Orpheus, Demeter ve Magna Mater kültleriyle doğrudan bağlantılı olan Pythagoras Kardeşliği’nin üyeleri, İtalya ve Roma’ya yayılmak için yeni merkezlerden biri olarak belirledikleri Cumae’de, yaklaşık aynı inançları benimsedikleri, prestij sahibi Sibyl (ve onun kendi “kardeşlik örgütü”) ile bir ittifaka gitmiş olabilir mi?</p>

  <p class="p6">Aralarında zaten ciddi düşünsel yakınlık bulunan ve benzeri gizlilik yöntemleriyle çalışan bu iki grup, eğer Cumae gibi “kilit” bir kentte bir araya geldiyse ve bu bölge Sibylline Kurulu için farklı bir öneme sahipse; üstelik kurul üyelerinin Cumae’ye gizli resmi ziyaretlerde bulunduklarını ve aşağı yukarı aynı zamanlarda Pythagoras düşüncesinin Roma’ya sızdığını da biliyorsak, soru işaretleri giderek azalmaya başlıyor.</p>

  <p class="p6">Her iki grubun da, böylesi bir ittifak için kendince nedenleri vardır: Sibyl ve Ana Tanrıça kültü, varlığını ve sahip olduğu bilgileri korumak, nüfuzunu artırmak isterken, Pythagoras Kardeşliği’nin deneyimli üyeleri de gizlilik konusunda son derece başarılı olan örgütsel gelenekleriyle birlikte, iktidarı bu kez Roma’da elde etme peşindedir. Üstelik köken olarak iki grup arasında oldukça fazla ortak nokta söz konusudur ve çok ayrıcalıklı bir kentte, Cumae’de, yine çok özel bir zamanda buluşmuşlardır.</p>

  <p class="p6">Pythagoras, kendi kardeşlik örgütü için Kroton’u merkez seçmişti; yani, öğretisini Malta’ya neredeyse “bir taş atımı” uzaklıktaki bir kıyı kentinde oluşturuyordu. Malta, Kartaca’daki Fenike kolonileriyle, Kroton ve Sicilya başta olmak üzere, Güney İtalya kentleri arasındaki ticaret yolunun üzerindeydi ve hem ticari hem de kültürel anlamda bir kavşak noktası oluşturuyordu. Bu adanın, Pythagoras’tan yüzyıllar önce Fenikelilerce kolonileştirildiğini biliyoruz: Orijinal adı olan “Melitta” da, Yakındoğu’nun güçlü tanrıçası Mylitta’dan geliyor.</p>

  <p class="p6">Daha önce de belirttiğim gibi, Malta bilinen en eski Ana Tanrıça kült merkezlerinden biri: “Kutsal Mağara’larda başlayan tanrıça tapınımı, günümüzden 5500 yıl önce şaşırtıcı güzellikte bir mimariye ve astronomik ölçü ve hesaplara dayalı ilk taş tapınaklara taşınmış bu adada. Buradaki rahibelerin, yüzyıllar boyu tutulmuş kayıt ve bilgilerden oluşan “gizli kitaplar”a sahip olduklarına dair de efsaneler var. Tıpkı, Pythagoras’ın da hocası Pherecydes aracılığıyla içeriğine erişme fırsatı bulduğu söylenen, şu ünlü “Fenikelilerin Gizli Kitapları” gibi.</p>

  <p class="p6">“Batı’daki gizemli bir adanın” derinliklerinde, Güneş’in Mağarası’nda saklandığı söylenen kitaplar, Melitta Sibyl’ının kitapları olabilir mi? Yoksa Pythagoras’ın Sibyl geleneğiyle ve “gizli kitaplarla” tanışması, Delphi’de, Pythia’nın yanında eğitim gördüğü dönemde mi gerçekleşmiştir? Ona daha çocukluğunda ilk eğitimi veren, doğup büyüdüğü Samos adasının ünlü Sibyl’ı mıdır? Ünlü düşünür, dönemin on önemli kentinde yaşayan Sibyl’ların oluşturduğu “network” ile iletişimini sürdürmüş müdür? Yakındoğu’dan Mısır’a, Anadolu’dan İtalya’ya dek yaptığı o bitmek bilmez yolculuklara, onu yetiştiren Sibyl’lar tarafından mı yönlendirilmiştir? Pythagoras’ın ölümünün ardından müritlerinden bazıları, Sibyl kültüyle olan yakınlıkları nedeniyle mi Cumae kentine yerleşip, Roma’ya buradan sızmışlardır? Çok fazla “rastlantı” içeren benzerlikler, Sibyl geleneğiyle Pythagoras Kardeşliği arasında, sanılandan çok daha eski olmakla kalmayıp, sürekliliğe ve istikrara sahip bir bağlantıya mı işaret ediyor acaba?</p>

  <p class="p6">Yineleyelim, Sibylline Kitapları’nın Roma’ya nasıl ve kimler aracılığıyla getirildiğini kesin olarak bilemiyoruz. Ama bir konuyla ilgili olarak büyük oranda eminiz: Cumhuriyet’in kuruluşundan bir süre sonra iki üst düzey yetkili Sibylline Kitapları’nın koruyucusu olarak görevdeydi ve bunlar çok ender durumlarda “yorum” konusunda bilgi almak için Cumae ve Delphi’ye ziyaretlerde bulunuyorlardı. Yine çok kesin olarak, İsa’dan önce dördüncü yüzyıl başlarında <span class="t11">decemviri’</span>nin oluşturulduğunu ve bu kurulun, çok özel yetkilerle donatıldığını biliyoruz. Bu noktadan itibaren, sahip olduğu geniş özerklik ve kapalılık sayesinde gelen avantajdan da yararlanarak, <span class="t11">Pontifex Maximusa</span> bile hesap vermeden varlığını koruyan Sibylline kurulu üyeleri, bir “misyon kültü” gibi çalışmaya başladı. Yaşlılık nedeniyle üyelikten ayrılanlar, kitapların “resmi gizliliği” nedeniyle, “emekliliklerinde” bile içerikleriyle ilgili sırları açıklayamazlardı doğal olarak ve bu, onların, görev sürelerinin bitiminde de aynı örgütsel yapının bir parçası olarak kalmalarını sağlardı; birer deneyimli ve saygın “gizli danışman” olarak.</p>

  <p class="p6">Çoğunlukla, ölüm nedeniyle boşalan üyeliklerin de aynı niteliklere sahip, güvenilir adaylarca doldurulması ve bu adayların “inisiyasyon” sonrası belli bir sürece yayılmış biçimde özel ritüellerle kurula “ısındırılması” gerekiyordu. Cumhuriyet döneminde, çoğu resmi kurum gibi decemviri üyelerinin de <span class="t11">patrici</span> ve <span class="t11">pleb</span>’ler arasından seçimle göreve geldiklerini biliyoruz. Ancak, yine tıpkı diğer devlet kurumlarına “seçilen” görevliler gibi, Sibylline kuruluna alınacak yeni üyelerin de decemviri kıdemlilerinin istedikleri ve uygun gördükleri kişiler arasından “seçtirildiklerini” tahmin etmek hiç güç değil.</p>

  <p class="p6">Bütün bunlar, Roma’da Cumhuriyet’in kurucularıyla, varlığını koruma derdindeki Sibyl geleneği arasındaki köprüyü, deneyimlim ve ne yaptığını bilen, dar kadrolu bir “seçkinler grubunun oluşturduğu kanısını güçlendiriyor. Görünüşe bakılırsa, tarihin ilk siyasi amaçlı ezoterik örgütünü kuran ve Güney İtalya’da kısa süreli de olsa ciddi bir başarı elde eden Pythagoras Kardeşliği, ikinci büyük denemesini Cumhuriyet döneminin Roma’sında gerçekleştirmek istemişti. “Büyük Üstadın” bilgeliği, onu kucağında büyüten, dünyanın en eski kültlerinden birinden, Sibyl geleneğinden geliyordu; elindeki en temel bilgi kaynağı da, bu gelenek tarafından korunan ve hem hocası Pherecydes, hem de sonradan onu yetiştiren Delphi Sibyl’ı aracılığıyla tanıştığı gizli kitaplardı.</p>

  <p class="p6">Doğal olarak, ustalarının izinden yürüyen Kardeşlik üyeleri, Roma’daki iktidar serüvenlerinde bu çok eski ve saygın bilgi kaynağını en büyük kozları olarak kullanacaklar; ancak bu kez, attıkları adımlarda çok daha dikkatli ve sabırlı davranmaya özen göstereceklerdi. Her şeyden önce, Roma toplumunun iç dinamiklerini, sosyal dokunun kendine özgü niteliklerini ve sınıfsal yapıyı doğru analiz etmeleri, stratejilerini buna göre oluşturmaları gerekiyordu: Güney İtalya’daki siyasi yenilgiye yol açan ve sınıflar arası dengelerin yeterince iyi anlaşılamamış olmasından kaynaklanan dramatik çöküş, bu yeni deneyimde kesinlikle tekrar yaşanmamalıydı. Peki, Pythagoras’ın öğrencileri Roma’ya geldiklerinde, nasıl bir toplumsal yapıyla karşılaşmışlardı?</p>

  <p class="p6">&nbsp;</p>

  <p class="p6">&nbsp;</p>

  <p class="p6">&nbsp;</p>

  <p class="p6">&nbsp;</p>

  <p class="p6">&nbsp;</p>

  <p class="p6">&nbsp;</p>
</body>
</html>
