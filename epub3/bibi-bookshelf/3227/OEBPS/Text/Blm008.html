<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>2. Baskı ve Koğuşturma</title>
</head>

<body>
  <h2 class="h21">2. Baskı ve Koğuşturma</h2>

  <p class="p6">Augustus’un ölümünden sonra, artık “Batı Dünyası”nın temsilciliğini tek başına üstlenmiş durumdaki görkemli Roma’nın nasıl bir yol izleyeceği; <span class="t11">Pax Romana’nın</span> ne zamana dek gücünü ve etkisini sürdüreceği; devlet yapısının yeniden biçimlendirilmiş bir monarşiye mi yoksa Cumhuriyet’in eski günlerindeki kurumsal çoğulculuğa doğru mu yöneleceği merak konusuydu. İktidarda kaldığı uzun yıllar boyunca çoğunlukla bir “<span class="t11">diktatör</span>” görüntüsü veren ve Cumhuriyet’in kurumlarına saygı gösteriyor görünmekle birlikte o kurumların aldığı kararları her aşamasında manipüle edip, kilit noktalara kendi yandaşlarını yerleştiren imparator, iktidarın kendisinden sonra nasıl yürüyeceğine ilişkin, soru işaretlerine yer bırakmayan bir yol haritası çizmiş miydi?</p>

  <p class="p6">Görünüşe bakılırsa bunu yapmıştı; hem de, elinden geldiğince ince eleyip sık dokuyarak, ilkin, çok güvendiği yardımcısı Agrippa’yı kızı Julia ile evlendirip onu varisi olarak düşündüğünü hem orduya hem de senatoya açıkça hissettirmişti. Ancak seçilmiş veliahttın beklenmedik erken ölümü sonrasında dul kalan Julia’yı, bu kez yine çok güvendiği isimlerden biri olan Tiberius’la evlendirdi; üstelik neredeyse zorla. Yaşamının sonlarına doğru Tiberius’u evlat edindi ve yeni imparator adayını Roma’ya net bir biçimde sunmuş oldu.</p>

  <p class="p6">Bütün bunlar, devlet gelenekleri açısından Roma’ya son derece aykırı gelişmelerdi aslında. “Monarşi” ya da “hükümdar” kavramından ülkenin ileri gelenleri öylesine ciddi biçimde tiksiniyorlardı ki, cumhuriyet rejiminin dorukta olduğu günlerde, halka “Monarşiyi kurmaya teşebbüs edeceklere karşı son nefesine dek mücadele etme” andı içiriliyordu. Roma, başlangıçta bir “seçkinler” oligarşisinin ülkesi olarak yola çıkmış; Cumhuriyetle birlikte yavaş yavaş bu oligarşik yapı, hukuki kurumların etkinlik kazandığı ve farklı halk kesimlerinin söz sahibi olma fırsatını elde ettiği, kendine özgü bir yapıya kavuşmuştu. Belki biraz “kaotik” ve komplolara açık bir yapıydı bu ama kurumların kemikleşmiş saygınlığı, “geri dönüş” girişimlerine hiç sıcak bakmayan bir kamuoyu oluşturmayı da başarmıştı. Peki, ama nasıl olmuştu da, eski krallık döneminde bile “hanedan” kavramı yokken, hükümdarların tahta çıkışı (göstermelik de olsa) seçimle gerçekleşirken, Cumhuriyet’i restore etme iddiasındaki Augustus’un, varis tayin etme sistemine dayanan yeni <span class="t11">Principatus (hükümdarlık)</span> anlayışı böylesine kolay kabul görmüştü?</p>

  <p class="p6">&nbsp;</p>

  <h3 class="h30"><a id="ncx1039"></a>Emperyal Kült: Güce Tapma Geleneği</h3>

  <p class="p6">İmparatorun olağanüstü prestiji ve halktan aldığı büyük destek, bunun görünürdeki en büyük nedenlerinden biriydi. İç savaşların yüz yıla yakın bir süre yıprattığı Cumhuriyet kurumlarının içine düştüğü karmaşa, hoşnutsuz kitleleri, bütün sorunlara çözüm getirecek güçlü ve etkili bir lider arayışına itmişti ve bunun göstergeleri Julius Caesar’a kentli lümpen proletaryanın verdiği şaşırtıcı destekle, çok daha önce ortaya çıkmıştı zaten. Augustus, asker bir liderin, hem savaşçı hem de rahip unvanlarını taşıyan manevi oğlu sıfatıyla Roma’da iktidarı gasp ettiğinde, Caesar’la ilgili anılar canlandı ve “kurtarıcı lider” özleminin giderildiğine inanıldı. Siyasi bilinçten yoksun eğitimsiz kitleler, iktidarı tek bir noktada toplayıp iç kargaşaları yok etmeyi başaran Augustus’un karizması kadar, “huzur dönemi”nde gelen ve ulusal gururlarını okşayan Pax Romana’nın çekiciliğine de kapılmışlardı. Denetimsiz bir coşkuyla büyüyen ilgi ve destek öylesi noktalara varmıştı ki, Augustus artık “Altın Çağ” düşlerini gerçek kılan “tanrısal” bir kişilik olarak görülüyordu. Başkentte ve ülkenin değişik eyaletlerinde Augustus onuruna düzenlenen törenler sırasında ona bir hükümdardan çok, bir “tanrı” gibi davranıldı; “Babayurdunun Babası” (Pater Patriae) gibi unvanlar verildi ve nihayet imparator fetişizmi, Augustus adına tapınaklar inşa edilmesine dek vardı. “Emperyal Kült” genç bir hükümdarı merkez alarak oluşuyordu yavaş yavaş.</p>

  <p class="p6">Bunun çok da “kendiliğinden” bir gelişme olduğu söylenemezdi açıkçası. Caesar’ın manevi oğlu kimliğiyle yönetime el koyduğu andan itibaren Augustus, kendi yaklaşımına göre “çürümekte olan” Cumhuriyet’i “ıslah edecek” bir dizi operasyonu hızla tasarlayıp uygulamaya koymaya başlamıştı. Yeni ve etkili bir “Romalı kimliği” oluşturmakla başlayacaktı işe ve onu mistik unsurlarla bezeyerek, imparatorluğun resmi ideolojisinde baş köşeye oturtacaktı. Bunun yanı sıra, bir devlet olarak Roma’nın kimliği de revizyondan geçecek; sonuçta “Devlet-İmparator-Tebaa” üçgeni üzerine kurulu yeni bir “kült” ortaya çıkacaktı.</p>

  <p class="p6">Augustus, bu tasarımına model olarak, İÖ. İkinci yüzyıl başlarından itibaren Romanın Grek kentlerinde doğan, popüler bir tanrıça kültünü seçti ve onu kendi istekleri doğrultusunda değiştirme çabalarına girişti. Bu, zamanında Cumhuriyet ideologlarının bazılarının (bu arada Kardeşlik üyelerinin de) idealleştirilmiş resmi ideolojinin bir parçası olarak destek verdikleri “<span class="t11">Dea Roma</span>”kültüydü.</p>

  <p class="p6">Kentin adıyla ilgili efsanelere, <span class="t11">Rumina</span> adlı bir koruyucu ve gözetici tanrıçanın damgasını vurduğunu; “Ruma” ya da “Roma” adının bu tanrıçadan (ve onun bir anne gibi kenti besleyen göğüslerinden) kaynaklandığını daha önce görmüştük. Cumhuriyet’in yapısına Yunan kolonilerinden taşınan stratejik öneme sahip üç kültü entegre eden Kardeşlik üyeleri, Rumina’nın adını zaman içinde kentle birleştirerek değiştirmişler ve rejimin ruhunu simgeleyen <span class="t11">Dea Roma</span> adlı sembolik kültü yaratmışlardı. Kardeşlik için bu hiçbir zaman Demeter ya da Dionysos gizemcilikleri kadar kritik önem taşıyan bir kült olmadı ama halk tarafından benimsendikçe resmi ideolojinin manipule edilmesinde etkili bir araç olarak kullanılabileceği düşünüldüğünden, bir tür “yedek güç” olarak beslendi.</p>

  <p class="p6">Duncan Fischwick, “Roma kültü Rodos ve onun yörüngesindeki kentlerde başlamış, Roma adına yapılan festivaller Delphi ve Likya halklarınca 189 yılında, Chios’ta da ikinci yüzyılın hemen başlarında düzenlenmişti,”<a id="a245"></a><a href="../Text/Notlar.html#a1038"><span class="t13">{243}</span></a> diyor. Kültün doğuşundaki zamanlamaya ve çıkış noktalarından birinin en önemli Sibyl merkezlerinden Delphi oluşuna dikkat edildiğinde, bazı noktalar daha açık hale geliyor: Dea Roma, tam da Anadolu’nun ünlü Magna Mater kültü, Sibylline kurulu kararıyla Pessimus’tan taşınıp ülkeye getirildiği sıralarda ortaya çıkmış ve Cumhuriyet ideologlarınca da hemen benimsenmişti. Çünkü bu, Roma’nın ve onun yenilenmiş, güçlenen rejiminin bir tanrıça eliyle korunup desteklenmesi anlamına geliyordu. Fischwick’e göre “Roma adlı tanrıça, Hellenistik çevrelerin, Roma Cumhuriyeti ile özdeşleştirdikleri sembolik bir koruyucu tanrıçaydı.”<a id="a246"></a><a href="../Text/Notlar.html#a1040"><span class="t13">{244}</span></a></p>

  <p class="p6">Kimi tarihçiler, Dea Roma’yı, Yunan kent devletlerinde örneklerine rastlanan “yönetici kültü”nün modern bir biçimi olarak değerlendiriyorlar. Ancak Roma tarihi uzmanı Arnaldo Momigliano aynı fikirde değil: Yeni ve sıradan bir yönetici kültünün uzantısı olma konumunu çoktan aşan Tanrıça Roma’nın, Smyrna (İzmir) başta olmak üzere birçok kentte panteona bile dâhil edildiğini söylüyor.<a id="a247"></a><a href="../Text/Notlar.html#a1042"><span class="t13">{245}</span></a></p>

  <p class="p6">Yani, bazı Yunan geleneklerinden izler taşımakla birlikte Cumhuriyet döneminde idealist bir simgeye dönüştürülen bu tanrıça kültü, bütünüyle “Romalı” nitelikleri taşıyordu. En önemlisi, Dea Roma, herhangi bir yöneticinin ya da iktidar sahibi oligarşik zümrenin değil, yeni bir “dünya devletine” merkez olması beklenen, yüceltilmiş bir kentin koruyucu tanrıçasını simgelemek için yaratılmıştı. Manipüle edilmiş mitlerde boy gösteren efsanevi Romulus’tan başlayarak, bir idealin parçası olmayı üstlenen her Romalı’nın yanında yer aldığı varsayılan, kurgusal bir tanrıçaydı söz konusu olan. Burada öne çıkarılan, aslında tam olarak bir kent ya da bir halk da değil, bir “model”di. En güçlü anlatımını Cumhuriyet’te bulduğuna inanılan ve beş yüz yıl boyunca yalnızca yurttaşlara değil, bağlaşıklık anlaşmalarıyla yapıya dâhil edilmiş tüm kentlerin halklarına da empoze edilen bir model.</p>

  <p class="p6">Augustus içinse Dea Roma, dikkatle dönüştürüldükten sonra, tasarladığı büyük reformların merkezine yerleştireceği “ulusal” unsurlardan biri niteliği taşıyordu. Manevi babası Julius Caesar, senatoyu baskı altında tutup iktidarı karşı konulmaz biçimde eline aldığı günlerde, kendisini pervasızca tanrı mertebesine yükseltirken, destek olarak büyük oranda Dea Roma kültünden yararlanmıştı. <span class="t11">“Divus Julius” (Tanrısal Julius)</span> kültünün oluşturulması yolunda ünlü diktatör, kendisinin “insanüstü nitelikler taşıdığı” iddiasını resmileştiren bir senato kararı çıkarttıracak kadar da ileri gitmişti. Hatta İskenderiye ve Antakya’da “<span class="t11">Caesarion</span>” adıyla inşa ettirdiği dev tapınaklarda, yalnızca kendisinin ve tanrıça Roma’nın heykellerine yer vermişti.<a id="a248"></a><a href="../Text/Notlar.html#a1044"><span class="t13">{246}</span></a></p>

  <p class="p6">Caesar, yalnızca Roma ve İtalya içinde değil, imparatorluk sınırlarının eriştiği bütün coğrafyada tek bir rahiplik sistemine dayanan, tekelci bir kült idealini benimsedi. Henüz yaşarken tanrılaştırılmayı kabullenmesi de bu eğiliminin parçalarından biriydi. Ancak Duncan Fischwick’e göre Augustus bu konuda daha dikkatli davrandı ve (öldükten sonra tanrılaştırılma hakkını saklı tutmakla birlikte) yaşarken bir “ilahi imparator” olarak algılanmamaya özen gösterdi; en azından, döneme ilişkin elimizdeki resmi kayıtlar böyle söylüyor. Daha da önemlisi, Caesar’ın imparatorluğu “üniter” bir yapıya kavuşturmakla ilgili düşlerini büyük oranda paylaşmakla birlikte, ülkeye egemen kılınacak tek bir “evrensel din” fikrinden de şiddetle uzak durdu.<a id="a249"></a><a href="../Text/Notlar.html#a1046"><span class="t13">{247}</span></a></p>

  <p class="p6">Dea Roma, bu anlamda Augustus’un elinde belirgin bir değişime uğradı ve belli bir ideali ve modeli destekleyen Cumhuriyet Roma’sının koruyucu tanrıçasına ait kült, bir anda soyut bir anlama bürünerek “bir kentin tanrılaştırılması” niteliğini elde etti. “Atalar dini”ne ait eski ilahi güçlerin yanı sıra, Roma’ya sonradan ithal edilmiş inanç kültleri de varlığını sürdürüyordu ama Dea Roma hem bunlarla yan yana duran, hem de hepsinin üzerinde yer alıp “yurtseverlik” imgelerini bünyesinde barındıran, yapay bir “monarşi fetişizmi”ne dönüşmüştü. Dahası, Roma’nın tüm dünyaya hükmetmesi gerektiğini evrensel düzeyde onaylayan bir simgeydi artık eski Cumhuriyet tanrıçası. Bütün resmi ikonografi ve devlet belgelerinde, hatta bastırılan metal paralarda, bu niteliği vurgulanmaya başlamıştı:</p>

  <p class="p6">“Sikkelerde tanrıça Roma, elinde dünya küresini tutarken ya da bir ayağı kürenin üzerine yerleşmiş bir biçimde betimlenir ve böylece Roma’nın bilinen dünya üzerindeki egemenliği vurgulanırdı.”<a id="a250"></a><a href="../Text/Notlar.html#a1048"><span class="t13">{248}</span></a></p>

  <p class="p6">Augustus, fazlasıyla dindar ve “tanrılardan korkan” bir yöneticiydi; bu nedenle Jüpiter, Janus ve Juno gibi eski ilahi güçlerin saygınlığını korurken, yakından tanıdığı Delphi geleneklerine aykırı davranmaktan çekindi ve Apollon’u Roma’nın “Altın Çağ”ının simgesi ilan etti. Diğer yandan, Delphi teolojisi ve mistisizminin siyasi anlamda Roma’daki gücünün beş yüz yıldan beri ne denli etkin olduğunu fark edecek denli de zekiydi ve bu nedenle hem Sibylline kurulunu hem de onun aracılığıyla Roma’ya giren gizem kültlerini sıkı baskı altına alarak, Kardeşlik ideolojisini ve tüm siyasi kalıntılarını Roma devlet yapısından temizlemeye çalıştı. Dea Roma, onun yurtseverlik anlayışının simgesiydi. Madem Roma halkı onu “Baba yurdunun Babası” ilan etmişti, o halde eski değerlere dönülerek Paris’e, yani “Baba yurduna” bağlılık ve saygının yaygınlaştırılmasını da o sağlayacaktı. Bu yeni yurtseverliğin (Patriotism) garantörü Dea Roma ile birlikte kendisiydi. Yabancı kültlere, özellikle de Kardeşlik’le olan bağlantısını iyi bildiği Eleusis ve Dionysos gizemciliklerine kuşkuyla yaklaşıyor ve soğuk bakıyordu; ama her ne kadar aynı inanç sisteminin bir parçası olsa da, bir biçimde gazabından korktuğu Apollon’u asla dışta bırakamazdı:</p>

  <p class="p6">“Apollon Roma devletinin geleneksel tanrısı değilse de, coşkulu Dionysos tapınımına göre çok daha denetlenebilir niteliklere sahipti ve bazı çevrelere göre Octavianus’un [Augustus] yeniden başlatma iddiasında olduğu Altın Çağ ile de sıkı sıkıya bağlıydı. Sonuçta Apollon güneşle özdeşleştirildi ki, daha ileri bir benzetme, Stoiklerin göksel yönetici dediği güneş ile dünyevi yönetici olan hükümdar arasında kurulabilirdi.”<a id="a251"></a><a href="../Text/Notlar.html#a1050"><span class="t13">{249}</span></a></p>

  <p class="p6">Resmi kült, “eski geleneklere dönüş” imgesi altında Jüpiter’i yüceltiyor, Dea Roma kişiliğiyle Roma kentini ve ülkeyi tanrılaştırıyor ve bu yeni yurtseverlik şemsiyesi altında Apollon’u da “Altın Çağ” temsilcisi olarak imparatorluğun koruyuculuğuna yüceltiyordu. Apollon, güneşti; imparator için de aynı sıfat kullanılıyordu. O halde Roma imparatoru, bir süre önce manevi babası Caesar’ın yaptığı gibi, kendini mi tanrılaştırıyordu bir yandan?</p>

  <p class="p6">Çevresindeki dalkavuklar, iktidarı ele geçirdiği anda ona Yunanca “<span class="t11">Sebastos</span>” (Saygıdeğer, Tapınılan) sözcüğünden ithal ettikleri, tanrılar için kullanılan “Augustus” adını yakıştırmışlar ve sonra bu adı, bugünkü takvimimizin sekizinci ayına vermişlerdi; tıpkı Caesar’ın ön adının (Julius) yedinci aya verilmesi gibi, imparator, manevi babasının adını da kendi adına ekliyor ve Augustus Caesar olarak anılıyordu ki, artık izleyen tüm Roma imparatorları bir unvan gibi bu Caesar adını da taşıyacaklardı. Cumhuriyet geleneklerinin bir yana itilip, ülke yönetiminde söz sahibi bir hanedan yaratıldığı belliydi. Ama hanedanla birlikte, imparatora tanrısallığı layık gören bir “Emperyal Kült” de biçimleniyordu artık.</p>

  <p class="p6">Eldeki belgelerden anlaşıldığına göre, Emperyal Kült doğrudan Augustus’un çabalarıyla değil, onun çevresini saranların istekli ve hevesli girişimleriyle doğmuştu. Sözgelimi Suriyeli Nicolaus, imparatorluk kültü ile ilgili Roma’da hızla yükselen motivasyonu şöyle açıklıyordu: “insanlar onuruna yakışır biçimde ona bu adı [Sebastos=Augustus) verdikleri için, kentlere ve eyaletlere yayılmış adalarda ve kıtalarda tapınaklar ve adaklarla saygılarını sundular.”<a id="a252"></a><a href="../Text/Notlar.html#a1052"><span class="t13">{250}</span></a></p>

  <p class="p6">İlginç bir biçimde, Augustus adının Yunanca karşılığı olan <span class="t11">Sebastos</span>, bir Frigya/Trakya tanrısı olan <span class="t11">Sabazios’</span>tan gelmekteydi, ismin sonundaki “<span class="t11">Zios</span>” eki, Hint-Avrupa dillerinde <span class="t11">tanrı</span> sözcüğünün karşılığı olan “Dyaus=Zeus”tan kaynaklanıyordu.<a id="a253"></a><a href="../Text/Notlar.html#a1054"><span class="t13">{251}</span></a> “<span class="t11">Saba</span>”nın kökeni kesin olarak bilinmemekle birlikte, büyük olasılıkla Eski Mısır dilinde “<span class="t11">Yıldızlar</span>” anlamına gelen “<span class="t11">Sebaa</span>” sözcüğüydü -zaten Sabazios, bu anlama uygun olarak “<span class="t11">Yıldızların ve göğün tanrısı</span>” olarak anılıyordu Frigya’da.- Daha da ilginci, Sabazios’un Yunan topraklarındaki eşdeğerinin <span class="t11">Dionysos</span> olmasıydı; bir başka deyişle Roma’nın elit oligarşisini ürküten, Sybil-Pythagoras geleneği tarafındansa desteklenip Roma’ya empoze edilen Dionysos, aslında Sabazios’un ta kendisiydi. Yani, Ana Tanrıça kültünün en güçlü unsurlarından biri, imparatoru tanrılaştıran kurmay takımı, ona Augustus adını Sebastos’tan, yani Sabazios’tan, dolayısıyla Dionysos’tan yola çıkarak vermişti.</p>

  <p class="p6">Engellenemez biçimde yükselen saygınlık ve popülaritesinden Augustus’un son derece hoşnut olduğunu biliyoruz. Yapmakta olduğu radikal reformları bu desteğin verdiği güvenceyle sonuna dek götürebilmişti. Gerçekten yaşadığı sürece tanrılaştırılmayı istemiyor ve bunun ölümünden sonra gerçekleşmesini mi istiyordu, yoksa “kendi dışında” geliştiği izlenimi veren tanrılaştırılma sürecinden de aslında gizli bir biçimde hoşnut muydu? Augustus adını itirazsız kabul etmesi; adına dinsel kutlamalar düzenlenmesine ve tapınaklar inşa edilmesine sıcak bakması; onu bir ilahi varlık olarak betimleyen heykellerin imparatorluğun değişik kentlerinde boy göstermesine karşı çıkmaması, bu durumdan pek de yakınmadığını gösteriyor. Diğer yandan, Roma’nın en büyük dinsel rütbesini de kendi tekeline aldığını ve bu ruhani liderliği siyasi amaçları için gönül rahatlığıyla kullandığını görüyoruz ki, bütün bunlar, Augustus’un tanrılaştırılmayı basit bir “ego tatmini” gibi değerlendirmediğine ve aslında Roma tarihinde ilk kez, bir “hükümdar-tebaa” ilişki modeli yaratmaya çabaladığına işaret ediyor.</p>

  <p class="p6">“Augustus’un tanrılara olan yakınlığı, nihayet İsa’dan önce 12 yılında elde ettiği <span class="t11">Pontifex Maximus</span> unvanıyla vurgulandı,” diyor Duncan Fischwick: “Kariyerindeki dinsel onurun doruğu olarak ortaya çıkan bu konum, onu tanrılarla doğrudan ilişkili hale getirdi ki bu, kendi kişiliğinin kutsanması yolunda belirgin bir adımdı.”<a id="a254"></a><a href="../Text/Notlar.html#a1056"><span class="t13">{252}</span></a></p>

  <p class="p6">İmparator, tanrılar ile insanlar arasında “güç temeline oturan” bir bağlılık ilişkisi olduğu saptamasından yola çıkarak, aynı modeli hükümdar ile “tebaa” arasında da biçimlendirmeye çalışıyordu. Bir anlamda bu, monarşilerin ve teokratik devletlerin temeline konacak ilk harç niteliği de taşıyacaktı ama Augustus’un kaygısı, yalnızca Roma’nın mutlak egemenliğine dayalı bir dünya yaratma idealine yaslanıyordu ki, bunun gerçekleşmesinde söz konusu güç ilişkisinin hatırı sayılır oranda pay sahibi olacağına inandığı için, Emperyal Kült’ü bu denli istekle benimsemişti.</p>

  <p class="p6">Augustus, imparatorun tanrılaştırıldığı bir “din” yaratma peşinde falan değildi. Onun amacı, devletin derinliklerine dek işleyecek, kalıcı bir iktidar mekanizması ve bu mekanizmayı “tebaa”nın gönüllü olarak onaylamasını sağlayacak bir resmi ideolojiyi yoğurmaktan ibaretti. Bir başka deyişle, Caesar’ın manevi oğlu, bu hamleleriyle Roma’da “güce tapma” dönemini başlatıyordu. Peki, onu tanrısal kata layık gören insanlar, Romalılar, imparatorluk tebaası, Augustus’u gerçekten “ilahi bir varlık” olarak mı görüyorlardı?</p>

  <p class="p6">İki bin yıl öncesinin insanları birçok anlamda bizden farklı düşünce biçimlerine sahip olabilirler ama elbette aptal değillerdi ve imparatorun “etten kemikten” bir canlı olduğunu gayet iyi biliyorlardı. Ama karşılarında bütün teatral ayrıntılarıyla birlikte sahnelenen göz kamaştırıcı bir güç gösterisi vardı: Yadsınması, hafife alınması hiç de kolay olmayan bir emperyal güç. O gücün Roma’da devlet mekanizmaları aracılığıyla olanca abartılı görünümleriyle ortaya konması, aynı zamanda “sıradan yurttaşa” kendi güçsüzlüğünü de gayet iyi anımsatıyordu: insan tanrılar karşısında neyse, bir yurttaş da imparator karşısında oydu. Tanrılarla ilişkide boyun eğmek, onların yüceliğini onaylamak, o gücün olumlu etkilerinden yararlanmanın bir yolu olarak görülüyorsa, imparatora (ve dolayısıyla devlete) boyun eğmek ve onun yüceliğini övgüler eşliğinde haykırmak, aynı yücelikten küçük de olsa bir “pay” almakla özdeşti! James Rives, bu durumu çok güzel özetliyor:</p>

  <p class="p6">“Her ne kadar imparatorluk kültünün politik boyutu yeterince açık görünse de, gerçek bir dinsel biçim olarak statüsü belirsizdir. Konuyla ilgili modern görüşler, Judaizm, Hıristiyanlık ve İslam gibi, hepsi de insan ile tanrı arasındaki temel ve mutlak farklılığı vurgulayan tek tanrılı geleneklerce biçimlendirilme eğilimindedir. Bu anlayışta, bir insana tanrı olarak tapılması, imparatorlar için megalomaniyle, halkları için de kaba bir dalkavuklukla açıklanabilir ancak; yoksa bir insanın tanrı olduğuna gerçekten kim inanabilir ki? Ama dinsel inancın eski dünyada, bizim bugün algıladığımızdan daha farklı bir işlev gördüğünü bir kez daha anımsamak gerekir. Burada, insanların sarılmaları beklenen apaçık bir teoloji ya da organize bir doktrin söz konusu değildir; bunun yerine imparatorluk kültü, ritüeli merkez almaktadır. [...] Kültlerin adaklarla ilgili pratikleri ve dualar, tanrılarla ölümlüler arasında güce dayalı bir ilişkiyi sağlamaktadır. Bu nedenledir ki, imparatorla tebaası arasındaki böyle bir ilişkiyi sağlamaya da hizmet edebilir.”<a id="a255"></a><a href="../Text/Notlar.html#a1058"><span class="t13">{253}</span></a></p>

  <p class="p6">Bir başka deyişle Augustus’un (kendisi resmen bunu istememiş görünse bile), çevresindeki güçlü lobi tarafından sistematik bir kültün parçası olarak tanrılaştırtması, yeni bir dinsel akım falan değil, bütünüyle imparatorluğun geleceği düşünülerek gerçekleştirilmiş politik bir hamleydi. Tarihçi Beth Severy de aynı noktaya değiniyor:</p>

  <p class="p6">“Bilim adamları genellikle Augustus’a ilahi bir varlık olarak resmen ve doğrudan tapınılmasını bölgesel bir olay olarak görürler. Onun bir tanrı olduğu fikri, imparatorluğun doğu eyaletlerindeki yerel Helenistik geleneklerce oluşturulmuştur. Ayrıca Simon Price, imparatorluğun erken dönemindeki bu olguyu, Helenleştirilmiş doğunun kentleri ve halkları için, yeni Roma imparatoru figürüyle kavramsal ilişkiyi kurmanın sosyal ve spiritüel bir yolu olarak açıklamıştı, imparatorluk kültü böylece <span class="t11">yönetici ile tebaa arasında bir ilişki biçimi ve yararlı bir iktidar dili</span> sağladığından, Augustus etkin olarak bunu imparatorluğun batı bölgelerine uyarladı.”<a id="a256"></a><a href="../Text/Notlar.html#a1060"><span class="t13">{254}</span></a></p>

  <p class="p6">Severy, Emperyal Kült’ün gelişimi içinde tanrılaştırılmanın yalnızca Augustus değil, ailesi ve yakınları için de geçerli olduğuna dikkat çekiyor. Yani bu süreçte imparatorun karısı, annesi, babası ve çocukları da “ilahi paye”den nasibini alıyor; hatta kültü neredeyse bütünüyle ailesi yönlendiriyordu. Yine de, Augustus kişiliği çevresinde biçimlenmeye başlayan ve temelleri atılan kültün kurumlaşıp, bütün Roma imparatorlarını kapsar bir devlet geleneğine dönüşmesi, ancak onun ölümünden sonra gerçekleşebildi.</p>

  <p class="p6">Peter Garsney ve Richard Saller, “imparatorluk kültü iç politik gelişmelerin bir ürünüydü ve sunuluşu, gelenekçi Romalıların dinsel değil, politik duyarlılıklarıyla uzlaşıyordu,” diyor: “Bu nedenle, her ne kadar Augustus henüz yaşarken İtalya’da ve imparatorluğun her yerinde bir tapınım nesnesi olduysa da, kült ancak onun ölümünden sonra kurumlaştırıldı.”<a id="a257"></a><a href="../Text/Notlar.html#a1063"><span class="t13">{255}</span></a></p>

  <p class="p6">Burada dikkat edilmesi gereken nokta, o kurumlaşmayla birlikte, sınırları hiçbir zaman resmen çizilmese de, bir “hanedan geleneği”nin biçimlendirilmeye başlamasıdır. Roma’da, ilk kuruluş yıllarını izleyen monarşi döneminde bile hükümdarların bu konuma seçimle geldiklerini, “babadan oğula” geçen bir yönetsel mirasın asla söz konusu olmadığını anımsatmıştım. Ancak, Augustus bu çok değer verilen (ve Roma geleneğinin temelinde yer alan) kuralı oldukça garip bir biçimde çiğneyen ilk yönetici oldu. Julius Caesar’ın manevi oğlu olduğu gerekçesiyle Roma üzerinde hak iddia etmiş ve söz sahibi olmak istemişti. Oysa Caesar, “kral” değildi ki! Her ne kadar ülkeyi son derece keyfi biçimde, diktatör yetkileriyle yönettiyse de, fiilen Cumhuriyet halen devam ediyordu. O halde, suikaste kurban giden bir konsülün oğlu, nasıl “babasının yetkilerini” talep edebilirdi?</p>

  <p class="p6">Roma’nın yaşadığı iç kargaşa ve sağlığında Caesar’ın yakınında olan nüfuz sahibi insanların bu girişiminde ona destek vermeleri, o zamanki adıyla Octavianus Caesar’ı, bütün devlet geleneklerine aykırı bir biçimde, “veliaht” haklarıyla donattı bir anda. Üçlü Yönetim (ikinci Triumvirate) döneminde “sembolik” görülen bu konumu, Lepidus’un boyun eğmesi, Antonius’un da Actium’da yenilgiye uğramasından sonra “fiili” bir nitelik kazanacak ve Caesar’ın manevi oğlu, imparator sıfatını yalnızca askeri başarıları ve rakiplerini ortadan kaldırmasıyla değil, babasından aldığı yetkilere dayanarak da elde edecekti.</p>

  <p class="p6">Neresinden bakılırsa bakılsın, bu durum, hele Emperyal Kült biçimlendikten sonra, Augustus’un ardından gelecek imparatorun da bir tür “hanedan işleyişi” içinde ortaya çıkmasını gerektiriyordu. Yani belirlenmiş bir “varis” bu yetkileri devralacak ve seçim yapılmasına gerek kalmaksızın Roma’nın en güçlü adamı olmaya hak kazanacaktı bir anda. Üstelik artık yalnızca bir imparator da değil, “ilahi Augustus’un oğlu” sıfatını taşıyan bir “tanrı” da olacaktı; yani, Tanrı’nın Oğlu!</p>

  <p class="p6">“İmparatorluğun başkentinde, henüz hayatta olan imparator tanrı değildi; bu onuru yalnızca öldükten sonra elde edebilirdi ve Caligula gibi yaşarken tanrısal statüyü elde etmek isteyenlere kötü gözle bakılırdı.” diyor Valerie Hope, hemen ardından da ekliyor: “Ama imparatorluk tebaasının çoğunluğu için imparatorun insan ve tanrı yanları arasındaki sınır oldukça belirsizdi. Bir önceki imparatorun yasal ya da evlat edinilmiş oğlu olarak tahta çıkan imparator, Tanrı’nın Oğlu olarak anılabilir ve bazı bölgelerde tanrı olarak görülebilirdi. Sözgelimi Augustus, kendi döneminde basılan sikkelerde, Tanrısal Julius’un oğlu olarak betimlenmişti.”<a id="a258"></a><a href="../Text/Notlar.html#a1065"><span class="t13">{256}</span></a></p>

  <p class="p6">Bu alıntıdaki küçük ayrıntıların dikkatinizden kaçmadığına eminim, izleyen bölümlerde de altını çizeceğimiz gibi, Hristiyanlık bir “Yahudi mezhebi” falan değil, fundamentalist Judaik kapalı kültlerden alınmış malzemeyle biçimlendirilen bir “Roma dini” olarak ortaya çıktı. Bu anlamda, “Tanrı’nın Oğlu” unvanının, kan bağına ya da varis gösterilmeye dayanarak hükümdarlığı elde eden kişi için, Hıristiyanlık henüz doğmadan önce Roma’da kullanılması oldukça ilginçtir tabii. Bu anlayışa göre yönetici, yani imparator hem tanrının oğludur, hem de kendisi de tanrıdır; üstelik Hope’un da vurguladığı gibi, “insan ve tanrı yanları arasındaki sınır” da son derece belirsizdir.</p>

  <p class="p6">Doğal olarak hemen aklımıza, dördüncü yüzyıldan itibaren Roma’da büyük çalkantılar yaratan teolojik tartışmalar geliyor. Yani İsa’nın tanrı yönü ile insan yönü arasındaki ayrımın belirsizliğinin yarattığı karmaşa nedeniyle, Hıristiyanlığın resmi din ilan edilmesinden sonra yaşanan “iman savaşları”. Aynı zamanda, “Tanrı’nın Krallığı” kavramı ve İsa’ya atfedilen Tanrı’nın Oğlu sıfatının, net biçimde “Romalı nitelikler” taşıdığını da görüyoruz.</p>

  <p class="p6">Bölüme başlarken, “Nasıl oldu da monarşi döneminde bile krallarını seçimle göreve getiren Roma halkı, Augustus’un empoze ettiği varis sistemini benimsedi?” sorusundan yola çıkmıştık. Emperyal Kült’ün oluşumu, dayanakları ve siyasi anlamı, bu soruyu büyük oranda yanıtladı. Roma halkı, bir “kurtarıcı” olarak gördüğü Augustus ile imparatorluğa; onun çevresinde biçimlendirilen kült ile de “hanedan” kavramına alıştırıldı. Ama yine de, Roma içinde her zaman güç sahibi olmuş kimi unsurlar, yaşanan değişimi bu denli kolay kabullenmeyeceklerdi ki, bunların başında da ordu geliyordu.</p>

  <p class="p6">Augustus orduyu da “üniter” bir yapıya kavuşturup “emir- komuta zinciri”ni ülke sınırları içindeki bütün birliklerde egemen kılmış ve komutanların imparatorluğa sıkı sıkıya bağlı olmasını sağlamıştı belki ama son yüz yıl içinde en etkili güç odaklarından biri haline gelmiş, üstelik “darbeci” geleneğinden kopma konusunda da hiç istekli olmayan ordu, gelişmelere hiç de sıcak bakmıyordu ve hoşnutsuzluklar, Augustus’un ölümüyle birlikte yüzeye çıkacaktı. Aynı noktada, yani söz konusu hoşnutsuzluğun büyümeye başladığı askeri unsurların içinde de, Fraternis’in “komplocu kanadı” kendine yeni bir mücadele alanı yaratmaya çalışacaktı.</p>

  <p class="p6">&nbsp;</p>

  <h3 class="h30"><a id="ncx1076"></a>Asker Kazan Kaldırıyor</h3>

  <p class="p6">Augustus’un kızıyla apar topar evlendirilen ve bir veliaht yaratma kaygısıyla imparator tarafından evlat edinilen Tiberius, varis haklarıyla Roma tahtına çıktığında, ortalık birden karıştı. Yeni imparatoru kabullenmeyenlerin başında, Augustus döneminde sindirilen ve yeniden politik yaşamda etkinlik kazanabilmek için fırsat kollayan bazı askeri birlikler geliyordu. Tiberius’un iktidara geldiği haberleriyle birlikte, en büyük iki askeri birlik, Pannoni ve Ren orduları başkaldırdı.</p>

  <p class="p6">“Aslında ordunun karşı çıktığı, seçmedikleri bir kimsenin iktidara gelmiş olmasıydı ve başlarındaki Germanicus’u, tahtı ele geçirmesi için sıkıştırıp durdular. Germanicus, açıkça direndi bu isteğe karşı. Askerlerin başkaldırıları, imparatorluğun büyük bir “gizemi”ni de ortaya koyuyordu. Askerler gerçek sahipleriydi onun; yazgısına hükmeden, giderek başa kimin geçeceğine karar verecek olan da onlardı.”<a id="a259"></a><a href="../Text/Notlar.html#a1067"><span class="t13">{257}</span></a></p>

  <p class="p6">Tiberius yandaşlarının sağladığı desteğin caydırıcı gücü kadar, Germanicus’un yeni bir iç savaş çıkmasından çekinerek bu noktada geri adım atmayı yeğlemesi ve yeni imparatorun yanında yer alması, isyanları ve gerilimi yavaş yavaş ortadan kaldırdı. Değişik askeri birliklerde yaşanan karışıklıklar sonrasında ordu, her ne kadar durumdan çok hoşnut olmasa da, iktidarının ilk günlerinde oldukça dikkatli ve saygılı davranan Tiberius’un imparatorluğunu onaylamak durumunda kaldı. Ancak kendilerini devlet üzerinde söz sahibi gören belirli bir “komutanlar grubu” için görünürdeki bu kabulleniş, yalnızca askeri darbe için bir sonraki uygun fırsatı beklemek anlamı taşıyordu gerçekte. Bu nedenle, iç barışın sağlanmış göründüğü dönemde bile bu çekirdek grup, içten içe elini güçlendirmenin hesaplarını yapıyordu.</p>

  <p class="p6">Senato ve soylular, her ne kadar imparatorluk sistemini yasal düzenlemelerle onaylamış da olsalar, Tiberius’a kuşkuyla bakmayı sürdürdüler. Ne var ki yeni imparator, adımlarını çok dikkatli atıyor ve bütün kararlarını senatoya onaylatarak onlara şirin görünmeyi başarıyordu. Hemen anlaşılacağı gibi, senato artık o eski Cumhuriyetçi kurum olmaktan çoktan çıkmış; eskiye oranla daha da daralan bir oligarşik yapının temsilcisi haline gelmişti ve aslına bakılırsa bu niteliğiyle imparatora yakın durmayı sınıfsal çıkarlarına daha uygun görüyordu. Üstelik oldukça ürkütücü bulunan o güç odağı, yani Roma ordusunun darbeci eğilim taşıyan komutanları, ancak imparatorla dayanışma içinde hareket edilerek pasifize edilebilirdi.</p>

  <p class="p6">Çok kısa bir süre içinde, kendi konumunu sağlamlaştırdığına inandığı anda, Tiberius o ürkütücü “emperyal” yüzünü gösteriverdi: Benzerine Augustus, hatta Caesar döneminde bile rastlanmayan baskıcı, despot kimliğiyle, siyasi anlamda kendine “rakip” gördüğü kişileri birer birer ortadan kaldırırken, eski Cumhuriyet kurumlarının tortu ve kalıntılarını temizlemeyi de görev bildi. Halk birlikleri, collegialar üzerinde amansız bir devlet terörü estirildi; “yabancı” kökenli olduğu düşünülen kültlerin üzerine sertlikle gidildi; insanların akşamları bir araya geldiği taverna ve barlar bile kapatıldı. Daha da kötüsü, İS. 31 yılından itibaren paranoyakça bir çılgınlığa dönüşen <span class="t11">Lex Maiestas</span> adlı yasa aracılığıyla, düşünme ve söz söyleme özgürlüğü tümüyle ortadan kaldırıldı. Bir tür “vatana ihanet” yasasıydı <span class="t11">Macistâs</span> ve yalnızca imparatora ve devlete karşı komplo kurmayı, darbe girişiminde bulunmayı değil, yöneticiler aleyhinde konuşmayı ve devletin uygulamalarını eleştirmeyi de “hainlik” olarak değerlendiriyordu. Yüzlerce kişi, bu yasa uyarınca açılan koğuşturmalar sonucu ortadan kaldırıldı ki, bunların çoğu, Tiberius’un tedirgin olduğu, kendisine karşı komplo hazırlığı içinde olduklarına inandığı insanlardı. Yasal ve “usule uygun” saldırılarla da yetinmedi imparator ve sonunda varlığı için bir tehdit olarak gördüğü Germanicus’u da, söylentilere göre zehirleterek, ortadan kaldırdı.</p>

  <p class="p6">Sözünü ettiğimiz askeri muhalefet çekirdeği (ki içlerinde Fraternis’le yakın temasta bulunan subaylar da vardı) daha fazla bekleyemezdi artık. Her ne kadar silahlı kuvvetlerin iç bütünlüğü sağlanmış ve hepsi imparatora bağlı hale getirilmiş olsa da, askeri birliklerin onayını alacak yeni bir imparator adayı bulunarak, güvenilir isimlerin dâhil edildiği bir “saray darbesi” gerçekleştirmenin tam zamanıydı. Aranan aday, kısa sürede bulundu: imparatorun acımasızca yok ettiği, ordu tarafından çok sevilen Germanicus’un oğlu Gaius. Böylece, o amansız devlet terörünün başlamasından yalnızca altı yıl sonra, İS. 37’de, Tiberius bir grup muhafız tarafından yatağında boğularak öldürüldü ve bütün Roma’ya, yeni imparator olarak onurlu komutan Germanicus’un oğlu Gaius’un tahta çıktığı duyuruldu. Bir de “imaj güçlendirici” yeni ad bulunmuştu genç imparatora: Asker ayakkabısı anlamına gelen “<span class="t11">calig</span>” sözcüğünden yola çıkılarak, ona <span class="t11">Caligula</span> denmeye başladı.</p>

  <p class="p6">Tiberius’un ölümü, uzun süredir ciddi bir devlet baskısını üzerinde hisseden halk tarafından alışılmışın dışında bir coşku ve sevinçle karşılandı; aynı zamanda yeni imparator için de sevgi gösterileri yapılmaya başladı. İktidarının ilk yıllarında, gerçekten de olumlu adımlar attı Caligula. İlkin geniş kapsamlı bir af yasası çıkardı, ardından halka buğday tahsisini yeniden uygulamaya koydu ve özellikle kentli Romalıların çok sevdiği festival, kutlama ve eğlencelere ağırlık vererek sempati toplamayı bildi.</p>

  <p class="p6">Ne var ki, büyük olasılıkla organik bir hastalık nedeniyle, kısa süre içinde akıl sağlığı ciddi biçimde bozuldu; garip şaşırtıcı, ürkütücü, hatta “delice” şeyler yapmaya başladı. Tarihçi Suetonius’un anlattıklarına bakılırsa, atını konsül seçtirmiş ve onun için büyük bir saray inşa ettirmişti. Emperyal Kült’ü çok fazla ciddiye almış, henüz hayattayken bir tanrı, hatta Jüpiter’in ta kendisi olduğunu ileri sürmeye başlamıştı. Daha da vahimi, eski Grek tarzı bir monarşiyi Roma’ya egemen kılmak ve senato dâhil bütün devlet kurumlarını ortadan kaldırmak gibi, oligarşi tarafından asla kabullenilemeyecek bir hedef belirlemişti kendine. Bütün bunlar, iktidarının çok kısa sürmesine yol açtı.</p>

  <p class="p6">Onu iktidara getirenler, yani ordunun darbeci komutanları ve Fraternis ileri gelenleri, 41 yılında duruma müdahale ettiler ve tıpkı Tiberius’a yaptıkları gibi, Caligula’yı da sarayında öldürdüler. Elbette, yerine yeni bir aday da bulunmuştu: Germanicus’un küçük kardeşi, yani Caligula’nın amcası yaşlı Claudius.</p>

  <p class="p6">Tarihi ayrıntılara daha fazla girmenin gereği yok; bu kısacık süreç içinde gerçekleşen politik gelişmeler, çok kritik bir noktayı net olarak önümüze koyuyor: Tiberius’un ölümünden itibaren Roma’da iktidarın en büyük ortağı, askerler olmuştu artık. Bu tarihten itibaren oldukça uzun bir süre, kimin imparator olacağına hep ordunun içindeki bir “elit kurmay grubu” karar verdi. Claudius’tan hoşnut olmadıkları anda onu öldürüp yerine Neron’u getirdiler; ardından, Neron denetimden çıktığında benzeri bir darbeyle iktidarına son vererek bir iç kargaşa döneminin sonunda Vespasianus’u tahta çıkardılar ve bu eğilim, Roma’da yavaş yavaş bir devlet geleneğine dönüştü.</p>

  <p class="p6">Ordu içinde Augustus’un sağladığı birlik ve bütünlük, aslında ilginç bir biçimde, iktidarı denetleme ve avuçları içinde yönlendirme eğilimine sahip darbeci komutanların işine yaramıştı. Askerlik, bambaşka bir kültürdü Roma’da ve çeşitli birlikler, lejyonlar, birbirlerinden ne denli uzak olurlarsa olsunlar, aynı ideoloji tarafından yoğrulup, aynı değerleri paylaşıyorlardı ve siyasi müdahaleleri gerçekleştiren komutanlar, ülkenin değişik bölgelerine yayılmış askerlerden destek ve onay almakta gecikmiyorlardı. Çok tehlikeli bir cin, şişeden çıkmış gibiydi artık.</p>

  <p class="p6">Sosyal bilimci Michael Mann, askerliğin ve ordunun, Roma’da çok temel ve kritik bir işlev gördüğüne dikkat çekiyor: iletişim. Oldukça geniş bir coğrafyaya yayılmış, büyük bir imparatorluğun içinde, haber ve bilginin taşınıp iletilmesi için ideal bir kurumdu ordu. Telefonun, televizyonun, gazetelerin olmadığı bir dönemde, uzak eyaletlerde neler olup bittiğini insanlar ya macera düşkünü gezgin tüccarlar aracılığıyla öğrenebilirlerdi ya da çok daha yaygın bir biçimde, o bölgeden gelen birliklerin askerlerinin anlattıklarını dinlerlerdi.</p>

  <p class="p6">Ama Mann’ın sözünü ettiği iletişim, bu denli basit bir haber akışıyla sınırlı değil; o daha çok, ordu içindeki insanların birbirleriyle kurdukları, düzenli ve belli kurallara bağlanmış iletişimin, bir tür “kültür” oluşturmasına dikkat çekiyor. Ayrıca ordu yapısının, asker olmayı seçen Romalı yoksul köylü ve sıradan kentliler için, kendi yerel çevresinde içinde bulunduğu “kültürel hapishane”den çıkarak, dünyayla tanışmasının aracısı görevi üstlendiğini belirtiyor.<a id="a260"></a><a href="../Text/Notlar.html#a1068"><span class="t13">{258}</span></a></p>

  <p class="p6">“Birliklerin, farklı yerel bölgelerden kalabalıklar halinde bir araya gelip karıştığı noktalar, yönetici sınıfa göre yeni ve hafifçe endişe verici bir durumdu - asker kültleri de, bunların içinde gelişti. Eski İran ışık tanrısı Mithra’nın kültü bunlar içinde en yaygın olanıydı. [...] Bilgi birikimlerini, değerlerini ve normlarını bir araya getiren askerler, ne o bölgesel farklılıklardan hoşnuttular, ne de devletin resmi kültleri onları tatmin ediyordu. İmparatorluk, ordunun çekirdeğinde bile olsa, kültürel yenilenmeyle baş etmek zorundaydı.”<a id="a261"></a><a href="../Text/Notlar.html#a1070"><span class="t13">{259}</span></a></p>

  <p class="p6">Bütün bunlar, aslında Roma devletinin, daha Cumhuriyet’in ikinci yüzyılından itibaren, büyüme yolunda seçtiği yöntem ve stratejilerle bağlantılıydı. Tarihçiler, Roma’nın bilerek ve isteyerek mi “savaşçı ve fetihçi” bir devlete dönüştüğü, yoksa kendini savunma gerekliliklerine bağlı dış koşullar nedeniyle mi böyle bir tercihe yönelmek zorunda kaldığı konusunda kararsızlar; her iki görüşü de destekleyecek çok sayıda veri bulmak mümkün.</p>

  <p class="p6">Savaş ve fetihlerin, “uluslararası politika”nın en yaygın ve etkili araçları olarak ortaya çıktığı bir çağda, Doğu’nun karmaşasından bir süre uzak kalmayı coğrafi avantajlarıyla başaran bir klanlar topluluğu bile, çok geçmeden savaş ve saldırı tehlikeleriyle yüz yüze gelmişti ister istemez. Bu durum liderler ve “babalar” tarafından öngörülmüş olduğu için de, daha ilk günlerden itibaren Roma, savunmasına ve ordusuna mümkün olan en büyük ağırlığı vermeye çalışmıştı.</p>

  <p class="p6">Cumhuriyet sonrasını incelediğimizde, büyümeye yazgılı bir devletin, sürekli olarak çevre kavimlerin (Etrüsk, Latin, Campania, Sabin, Kelt) tehdidi altında yaşadığını görüyor ve askerliğin Roma’da bunca önemsenmesini doğal karşılayabiliyoruz. O askeri güç sayesindedir ki Roma bütün komşu unsurlara caydırıcı gücüyle boyun eğdirip, komşu kentlerin halklarını asimile ederek büyümeyi başarmıştı. Bir başka deyişle askerlik ve ordunun bunca önem taşıması, bir “savunma refleksi” ile bağlantılı görünüyordu daha çok.</p>

  <p class="p6">Ne var ki Roma, diğer yandan, büyümenin belli bir aşamasından itibaren, güçsüz bir tarımsal ekonominin ve kaynak dağılımındaki düzensizliğin getirdiği çöküntüye çözüm bulmak için, yeni kaynaklara zor yoluyla sahip olmayı bir devlet politikası haline getirmeye başlamıştı. Büyüme ve ekonomik darboğazları aşma fetihlere bağlandıkça, savaş ve askerlik, devlet stratejilerinin en belirleyici unsurlarına dönüşmüştü. Daha çok askeri birlik, daha üstün savaşçılar, daha güçlü ordu yaratma motivasyonu, eldeki ekonomik kaynakların büyük bölümünü savunma harcamalarına aktarmaya yol açmıştı. Bir başka deyişle, ekonomideki yetersizlik ve tıkanıklığı, borç açığını, savaş ve fetihlerle durdurmaya çalışırken, orduya giden mali kaynaklar nedeniyle bu bir kısır döngüye dönüşmüş ve fetih politikasını sürdürmek giderek daha pahalı hale gelmişti.</p>

  <p class="p6">Augustus iktidarı ele geçirdiğinde, imparatorluğun artık doğal ve ideal sınırlarına ulaştığını düşünüyordu. Bu nedenle, doğudaki birkaç küçük yıldırma seferi, Mısır’ın eyaletleştirilmesi ve Balkanlar’daki birkaç operasyon dışında askeri büyümeye set çekti ve orduyu üniter bir yapıya kavuşturup disipline etmeye çalıştı. Elbette askeri harcamaların büyüklüğünün Roma’ya nasıl bir maliyet getirdiğinin farkındaydı ve aslında Pax Romana’nın, çok gerekmedikçe savaşmayan, salt gücü ve büyüklüğüyle sınır komşularını “yola getiren” ve bir iç restorasyon süreciyle ekonomisini güçlendirmeye çalışan, yeni bir devlet yapısına kavuşmakta önemli bir araç işlevi göreceğine de inanıyordu. Bu nedenle, kendisinden sonra gelecek imparatorlara, “sınırları korumalarını, genişletmeye çalışmamalarını” tavsiye etmişti.</p>

  <p class="p6">Bu stratejik tercihin tek nedeni, fetih ekonomisinin askeri harcamalar aracılığıyla getirdiği yük değildi elbette. Siyasi anlamda da, devlet içinde etkinliği ve gücü tehlikeli biçimde artan silahlı kuvvetlerin belli bir noktada sınırlanması ve politikadan, iktidar hırslarından, komplolardan uzak tutulması gerektiğini çok iyi anlamıştı. Lejyon yapılarını bu nedenle elden geçirdi, birliklerin sayısını makul düzeylere indirdi ve ordu komutanlıklarına, devlete ve imparatora bağlı, güvendiği insanları getirdi.</p>

  <p class="p6">Augustus, öldüğünde, ardıllarına iç muhalefetin otoriter ve baskıcı yöntemlerle ezilip sindirildiği, ordunun büyük oranda denetim altına alındığı, ekonomik restorasyona girişmiş, büyük ve güçlü bir “dünya devleti” bırakmıştı gerçekten. Roma’nın ünlü yolları, imparatorluk sınırları içindeki ulaşımı ve dolayısıyla ticareti ciddi biçimde destekliyor; iç güvenlik ve istikrarın artırılmasıyla birlikte bölgesel farklılıkların azaltılmasıysa, “paranın ve emeğin serbest dolaşımı” hedefini rahatça yaşama geçiriyordu.</p>

  <p class="p6">Artık Roma’da oturan bir büyük toprak sahibi ya da zengin tefeci, aynı ekonomik koşullarla sözgelimi Suriye’de yatırım yapabiliyor; Ege Adaları’nda sahip olduğu ticaret zincirine yeni halkalar ekleyebiliyor ya da ispanya kıyılarında satın aldığı villasında tatile çıkabiliyordu. “Bilinen dünyanın” tek egemeni, bir anlamda o günün koşullarındaki en büyük “global güç”, Akdeniz çevresini bütünüyle denetiminde tutan görkemli Roma imparatorluğunundu.</p>

  <p class="p6">Ancak şişeden çıkarılan cin, kolay kolay yeniden içeri girecek gibi değildi ki Tiberius’un iktidara gelişiyle birlikte, orduda eski alışkanlık ve eğilimlerin değişmediği görülmüştü zaten. Ayrıca imparatorluk sınırları içinde giderek kemikleşen ve sıradan vatandaşların düşünce biçimlerine egemen olan temel algılama alışkanlıkları, ordunun güç ve öneminin azalmasının önündeki en ciddi engeldi. Bu algılayış biçimine göre dünya halkları, ikiye ayrılıyordu: Romalılar ve “Barbarlar”. Uygarlığı, gelişmeyi ve yaşam kalitesini simgeleyen Roma’ydı; dışında kalanlarsa, bu görkemli uygarlığa kıskançlıkla bakan, “ehlileştirilmeye” muhtaç, ilkel ve vahşi kavimler.</p>

  <p class="p6">Büyük ve trajik bir yalnızlık duygusunun dışavurumuydu bu: Romalının tek dostu, ancak bir başka Romalı olabilirdi. Çevre halklar, sınır ötesinde yaşayan “Barbarlar” yavaş yavaş “yola getirilip” Roma’nın standartlarına uygun bir biçimde uygarlaştırıldıkça ve hatta imparatorluğa entegre edildikçe, sorun yoktu. Ama bunun dışında kalmayı yeğleyen saldırgan topluluklar, ancak savaşla caydırılabilirdi.</p>

  <p class="p6">İç bütünlük ve tutarlılık, Cumhuriyet döneminden kalma “kültürel mozaik” ilkesine dayanarak sürdürülüyor; yerel farklılıklar, inançlar ve gelenekler korunurken, bunların hepsinin üzerine çıkacak, ortak bir “Romalı” kimliği, yurttaşlık sisteminin temel taşı olarak görülüyordu. İspanya’dan Kartaca’ya; Orta Avrupa’dan Balkanlar’a; Mısır’dan Doğu Anadolu’ya dek, sınırlar içinde yaşayan ve yurttaşlık hakkına layık görülmüş herkes, etnik, dinsel, kültürel özellikleri ne olursa olsun, “Romalı”ydı ve o günün dünyasında bu yurttaşlık hakkı, çok önemli ve üstünlük getiren bir ayrıcalık olarak çıkıyordu ortaya. Bu kozmopolit yapı, imparatorluğun kalbinde de geçerliydi. Roma sokaklarında Galyalı bir tüccara, Kartacalı bir din adamına, İskenderiyeli bir düşünüre, Suriyeli bir devlet memuruna ya da Atinalı bir zanaatçıya rastlamak mümkündü. Elbette aynı şekilde, Roma ordusunun yapısı da ağırlıklı olarak bu “yabancı kökenli” unsurları içinde barındırıyor ve onları bir “Romalı asker” kimliğinde buluşturuyordu.</p>

  <p class="p6">Bu noktada, Michael Mann’ın saptamalarına yeniden dönmekte yarar var: Eğer belli olanaklara sahip, maceraperest bir tüccar değilse, küçük yerleşim bölgelerinden herhangi birinde yaşayan sıradan bir Romalı için, o yerel sınırlamaların dışına çıkıp dünyayı tanımanın en iyi yolu, asker olmaktı. Bu hem bir prestijden pay almak anlamına geliyordu, hem de düzenli ödemeler, istihkak ve özel ödüller sayesinde, köyündeki sıradan tarım işçiliğine oranla çok daha iyi yaşam standartlarına kavuşmak demekti, işin “iletişim”le ilgili yanı da yabana atılacak gibi değildi. Gerçekten de, Roma’nın üst düzey siyasi yetkilileri için bile imparatorluğun çeşitli bölgelerinden haber almanın en sağlam ve güvenilir yolu, askerlerle iletişim kurmaktı.</p>

  <p class="p6">Ordunun bu nitelikleri, Roma subay ve askerlerine, birbirleriyle bilgi ve fikir alışverişinde bulunmaları; birikimlerini paylaşmaları olanağını da sağlıyordu. Sözgelimi Galya’daki orduya bağlı küçük bir birlik, görev gereği Suriye’deki bir lejyonun yanına yollandığında, imparatorluğun iki farklı bölgesine ait haber ve bilgiler, üst rütbeli komutanlardan başlayarak tüm askerler arasında paylaşılmış oluyordu. Yalnızca “askerden askere” aktarılan bilgilerdi bunlar ve böyle bakıldığında, söz konusu komutanların, enformasyon açısından Roma’daki imparatorluk yöneticilerinden bile daha donanımlı olabildikleri gerçeği çıkıyordu ortaya. Sınırlara bağlı olmayan ve akışkan bir iletişim vardı Roma ordusunda ve bunu bizzat Augustus sağlamış; üniter yapıya sahip bir ordu yaratırken aslında bir bütün olarak askerlerin avantajlarını da bilerek ya da bilmeyerek artırmıştı. Augustus’tan sonra, özellikle de Tiberius’un devrilmesinden itibaren, Roma “asker gölgesi” altında bir devletti artık.</p>

  <p class="p6">&nbsp;</p>

  <h3 class="h30"><a id="ncx1105"></a>Fraternis ve Mithra Locaları</h3>

  <p class="p6">Şimdi çok daha kritik ve dikkate değer bir ayrıntıya yönelebiliriz: Roma ordusu içinde, komuta piramidinin üst basamaklarında yer alan; kendini “yurtsever ve halkçı” olarak değerlendiren ve bu nedenle yönetimde söz sahibi olması gerektiğini düşünen; darbeci eğilimlere sahip, bir türlü ortadan kaldırılamayan güçlü ve deneyimli bir çekirdekten söz etmiştik. Kardeşlik yapısının dağılmasından sonra bütün ilgi ve yoğunluğunu “iktidarın ele geçirilmesine” yönelten, Fraternis’in “komplocu” olarak niteleyebileceğimiz kanadı, İsa’dan sonraki üç yüz yıl boyunca devlet içindeki en güçlü ve etkin fraksiyonlardan biri olarak varlığını sürdürdü. Yenilenen stratejileri gereği, eski Kardeşlik ideolojisinden farklı olarak bu fraksiyon, “fiziksel güç sahibi” bir unsurun olanaklarından sonuna dek yararlanma hesapları içindeydi ve bu yolla istediği ve hedeflediği değişimleri yaşama geçirebileceğine inanıyordu.</p>

  <p class="p6">Daha önce de belirttiğim gibi, aslında açık bir “ilke erozyonu” söz konusuydu burada. Beş yüz yıl boyunca, hatta Kroton ve Amphyctonic Konsey deneyimleri de hesaba katılırsa çok daha uzun bir süreden beri, “ideal uygarlığa geri dönme” yolunda Cumhuriyet tek model olarak belirlenmişken, Fraternis’in komplocu kanadı imparatorluk sisteminden hiçbir rahatsızlık duymuyordu. Hatta tek elde toplanmış güçlü ve otoriter bir yönetimin, belli hedefleri tökezlemeden yaşama geçirmekte büyük yarar sağlayacağı görüşündeydi bu kanat. Eğer devletin merkezindeki gelişmeleri denetim altında tutabilir ve istedikleri, uygun gördükleri kişileri imparatorluk makamına getirebilirlerse, istenen hedeflere de sorunsuzca ve sağlam adımlarla yürüyebilecekleri görüşündeydiler. Birinci yüzyıl boyunca, aralarına giderek artan oranda “yurtsever ve idealist” olduğuna inandıkları subayları da alarak, gerçekten de etkili bir güce dönüşmeyi başardılar.</p>

  <p class="p6">Ancak elbette her şey, yalnızca askeri unsurları belli hedef ve stratejilerle yönlendirmekle sınırlı kalamazdı. Eski deneyimler, böylesi bir “misyon çalışması”nın, bir biçimde iç bütünlüğü sağlayacak ve inançlılığı güçlendirecek, gizli bir “kült” ile yan yana yürümesi gerektiğini gösteriyordu. Üyelerin seçilerek ve ant içerek, belli inisiyasyon törenlerinden geçtikten sonra kabul edildiği; iç yapısında belli “aşama”ların ve “rütbe”lerin söz konusu olduğu; ortak bir “gizemler sistemi”nin paylaşıldığı ve asla dışarı sızdırılmadığı; mistik yönleri güçlü, ezoterik bir kült. Gaius Caligula’nın iktidarı sırasında, Tarsus ve Antakya’daki askeri birliklerden merkeze taşınmaya başlayan kimi yerel tapınımlara ilişkin bilgiler, aranan unsurun da bulunmasını sağladı: Roma ordusu içinde, Fraternis güdümünde “Mithra Kültü” doğmaya başlıyordu artık.</p>

  <p class="p6">Aşağı yukarı birinci yüzyıl sonlarından itibaren, imparatorluk sınırı içindeki askeri birliklerin hemen tümüne yayılmış, gizemli ve hayli etkileyici Mithraist gruplarla karşılaşıyoruz. Roma tarihi uzmanları arasında Mithra kültünün köken ve nitelikleri üzerine, bazen sert tartışmalara dek varan derin görüş ayrılıkları söz konusu. Ama genellikle, birkaç nokta üzerinde kısmen anlaşma sağlandığı söylenebilir: Buna göre, Mithra, askerler tarafından benimsenip taşınan, Pers inançlarından ödünç alınmış doğulu bir tanrıdır ve kültü, Anadolu toprakları üzerinde Grek ve Frigya kökenli unsurlarla birleşerek, bütünüyle kendine özgü, bir anlamda “Romalı” nitelikler kazanmış; ilkin ordu mensupları, sonra giderek devlet kademesindeki nüfuzlu memurlar ve kentli bazı aydınlar arasında hızla popüler olmuştur. Şimdi dilerseniz hem bu üzerinde <span class="t11">consensus</span> sağlanmışa benzeyen tespitlerin sağlamasını yapalım, hem de Roma tarihi için olduğu kadar, Batı Uygarlığı tarihi için de çok önemli olan Mithra kültünü daha yakından tanımaya çalışalım.</p>

  <p class="p6">Mithraizm konusunda Batı’da ilk büyük araştırmalardan birine imza atan ve görüşleri çok uzun süre bilim dünyasında “değişmez doğrular” olarak kabul gören Franz Cumont, İsa’dan sonraki ilk dört yüz yıl içinde Roma’da büyük yankılar yaratan bu kültün, köken ve temel nitelikler açısından “Pers damgası” taşıdığından büyük oranda emin görünüyordu. Bu nedenle, bugün hâlâ klasik başvuru kitaplarından biri kabul edilen ünlü çalışmasının daha ilk sayfasına, “Bilinmeyen bir zamanda, Perslerin ataları henüz Hindularla birlikteyken, Mithra’ya tapıyorlardı,”<a id="a262"></a><a href="../Text/Notlar.html#a1072"><span class="t13">{260}</span></a> cümlesiyle başlamıştı. Cumont, kültün daha eskilere uzanan geçmişi konusunda elimizde hiçbir bilgi olmamasını dikkate alarak, kendini Veda’lardaki Hindu metinlerine daha yakın hissetmiş; Hindistan’da yaratıcı tanrı Varuna ile bağlantılı düşünülen ve kimi metinlerde adı geçen Mithra’nın, İran’da da Zerdüşt dininin ışık tanrısı Ahura Mazda ile özdeşleştirildiğini gördükten sonra, kültün daha eski geçmişiyle ilgili iz sürmekle vakit yitirmeksizin, Roma’daki Mithraizm’in Pers kökenli olduğunu peşinen kabullenmişti.</p>

  <p class="p6">Acaba gerçekten öyle miydi? Daha da önemlisi, Zerdüşt dininin doğduğu İÖ. Altıncı yüzyılda karşımıza “eril” bir tanrı olarak çıkan Mithra, Yakındoğu tarihinin daha eski dönemlerinde de aynı nitelikleriyle mi biliniyordu? Bir başka deyişle, Mithra, tarih boyunca hep bir “tanrı” mı olmuştu, bunun bir “tanrıça” adı olmadığından emin olabilir miydik?</p>

  <p class="p6">Herodot, bunun tersini düşündürecek bazı ifadelere yer veriyordu tarih çalışmasında: “Afrodit’e Asurlular <span class="t15">Mylitta</span>, Araplar <span class="t15">Alilat</span>, Persler de <span class="t15">Mithra</span> derler.”<a id="a263"></a><a href="../Text/Notlar.html#a1074"><span class="t13">{261}</span></a> Yirminci yüzyıl tarihçileri, bu cümleyi çoğunlukla göz ardı etmeyi yeğlediler ve Herodot’un “yanlış, kulaktan dolma” bilgilerle bu sonuca vardığını düşündüler. Aslına bakılırsa “tarihin babası”nın ünlü yapıtı, bu tür yanlış bilgiler açısından da bir hayli geniş bir sabıka kaydına sahip olduğu için, kimse Mithra’nın gerçekten de İran’da bir zamanlar Venüs’le bağlantılı düşünülen bir tanrıça olabileceğini ciddiye almak istemedi.</p>

  <p class="p6">“Sağlamcı” gitmek isteyenlerden bazıları, Herodot’un büyük olasılıkla doğulu tanrıça <span class="t11">Anahita</span> ile Mithra’nın adlarını, Yunan diline aktarılışı sırasındaki bir transkripsiyon hatası nedeniyle karıştırdığını söylemekle yetindiler. Daha ortodoks gözlüklerle meseleye bakanlar için, konu son derece açık ve netti: Persler altıncı yüzyıldan beri Zerdüşt dinine bağlıydılar ve Mithra orada ışığın, güneşle de özdeşleştirilen tanrısı olarak, eril kimliğiyle ortaya çıkıyordu. Pers halkıyla yakın akraba olan Hinduların kültüründe de Mithra’dan eril kimliğiyle söz edildiğine göre, bunu tartışmak bile anlamsızdı. Herodot alenen hata yapmıştı.</p>

  <p class="p6">Ancak unutulan önemli bir nokta vardı: Hindu kültüründeki Veda’ların izini en fazla İÖ. 1500’lere dek sürebiliyorduk; ondan öncesi, 1650 dolaylarında büyük çaplı bir katastrof sonrası yıkıma uğrayan Harappa uygarlığına dayanıyor olabilirdi ki, bu görkemli uygarlığın alfabesini deşifre edememiş, yeterince yazılı kaynak bulamamış ve hangi dili konuştuğundan emin olamamıştık. Acaba Harappa uygarlığının ve hatta ondan daha öncesinin inançlarında, Mithra bir tanrıça, olasılıkla da Venüs’ün sabah yıldızı konumuyla ilişkilendirilen bir göksel ilahi güç olamaz mıydı? Uygarlık tarihinde geriye doğru gittikçe yoğun ve yaygın tanrıça kültleriyle, “Büyük Anne”yla karşılaşmıyor muyduk? Hititler adıyla bildiğimiz halkın bile, Anadolu’ya göç etmeden önce, dişil bir Güneş Tanrıçası’na taptığına ilişkin yadsınmaz izler çıkmamış mıydı karşımıza?</p>

  <p class="p6">Albert de Jong’a göre, Avesta’daki bir ilahinin yorumunda Mithra, “Güneşin önünden gidip gökleri dolaşan” nitelemesiyle anılıyordu ki, bir görüşe göre bu ifade, Venüs gezegeninin sabah yıldızı haline gönderme yapmaktaydı ve bu durumda Mithra’nın Venüs ile eşdeğer bir tanrıça olması fikri de belli bir mantığa oturuyordu. <a id="a264"></a><a href="../Text/Notlar.html#a1077"><span class="t13">{262}</span></a> Bu anlamda, Zerdüşt dininin kutsal kitabı Avesta’da gerçekten çok eskilere ilişkin kalıntılar var gibiydi ve bunlar Mithra ile ilgili kafa karıştırıcı veriler sunabiliyordu; ancak daha çarpıcı olanlarına, Doğu düşünce ve inanç sistemlerinden derin biçimde etkilenen Gnostik metinlerde rastlanıyordu. Tıpkı Michael Williams’ın işaret ettiği, oldukça eski bir yazıtta, “<span class="t11">Seth’in Üçüncü Stelası</span>” adıyla bilinen metinde olduğu gibi.</p>

  <p class="p6">Bu stela, insan soyunun başlatıcısı olarak sunulan Varna’yı (Adem) ilahi bir nitelikle yüklüyor ve onun, ışığın taşıyıcısı “<span class="t15">Mirothea</span>” tarafından yaratıldığını anlatıyordu. <span class="t15">Mirothea</span>, eski Pers dilinde <span class="t15">Mithra</span> için kullanılan <span class="t15">Mihr</span> adının Batılı versiyonlarından biriydi ki, çoğu eski ilahide Mithra’ya bu adla seslenilirdi. Ancak Mısır’da yirminci yüzyıl ortalarında rastlantı eseri ortaya çıkarılan ve “Nag Hammadi Külliyatı” adıyla bilinen kimi eski Gnostik metinlerde Mirothea adı, dişil (feminine) formunda kullanılıyor ve “<span class="t15">Kutsal olanların, yozlaşmayanların Anne’si, büyük güç Mirothea</span>” ifadesine rastlanıyordu.<a id="a265"></a><a href="../Text/Notlar.html#a1078"><span class="t13">{263}</span></a> O halde Herodot, Mithra’nın bir tanrıça, hem de Venüs’le özdeşleştirilen bir tanrıça olduğunu ileri sürerken haklı olabilir miydi?</p>

  <p class="p6">Avesta ilahilerinde Mithra (Mihr) için “Işığı Getiren” ya da “Işığı Açığa Çıkaran” nitelemelerinin kullanılması, Venüs dikkate alarak düşünüldüğünde, bunu doğrulayıcı ipuçları sunabilir. Sabah yıldızı olarak belirdiği dönemlerde, yani doğu ufkunda şafaktan hemen önce yükselişe geçtiğinde Venüs, güneşin ışıklarının ilk habercisi gibi algılanırdı eski kültürlerin çoğunda. Onun göklerde görünmesi, ışığın (yani güneşin) bütün ihtişamıyla belireceğine ilişkin bir işaretti. Mithra için de, “Büyük Işık Mazda’nın Habercisi” nitelemesi kullanılırdı. Bu durumda, süreç içinde bir “güneş-tanrı” kimliğine kavuşmadan önce Mithra’nın göklerde Venüs ile temsil edildiğine inanıldığını söyleyebiliriz. Aşağı yukarı bütün eski Yakındoğu kültürlerinde de Venüs, dişil nitelikler taşır.</p>

  <p class="p6">Bir başka ipucu, Mithra adının binyılları aşıp günümüze dek gelen kullanım biçiminde saklıdır aslında. En eski İran adlarından biri olan Mithra (Mitra), bütünüyle dişil nitelikler taşır ve bugün bile yalnızca kız çocuklarına bu ad verilir. Günümüz İran kentlerinde çıkacağınız küçük bir sokak gezintisinde, adı Mithra olan çok sayıda kadına rastlayabilirsiniz; ulusal isimler sözlüklerinde de Mithra bir kadın adı olarak geçer; “uniseks” bile değildir ve kesinlikle erkek çocuklara verilmez.</p>

  <p class="p6">İnsan adları, genellikle toplumların sözcük hazinelerinde en uzun yaşayan ve en eski unsurlar olarak belirir. Köklü Pers-İran kültürünün mirasçıları bir yanılgıda ısrar edip, binlerce yıldır kız çocuklarına inatla bir “eril tanrı”nın adını vermiyorlar büyük olasılıkla. Mithra bir kadın adı, çünkü onun eski kullanımı, Gnostik metinlerde de kalıntılarına rastladığımız gibi, bir tanrıçayla bağlantılı: <span class="t15">Işığın ve doğruluğun, iyiliğin simgesi, güçlü ve sevecen bir tanrıça; “</span><span class="t2">Büyük Anne</span><span class="t15">”.</span></p>

  <p class="p6">Bu bağlantının doğruluğuna ilişkin diğer ipuçlarını, Pers ülkesinde değil, Mithra kültünün ordu içindeki bir “çekirdek grup” tarafından taşınıp getirildiği Roma’da buluyoruz. Mithra kültüyle ilgili ilk büyük araştırmaya imza attığını söylediğim Franz Cumont, ünlü yapıtında şu ilginç saptamada bulunuyor:</p>

  <p class="p6">“Bu Pers kültünü, Roma’da izleri ilk bulunduğu andan itibaren, Roma halkı tarafından üç yüz yıl önce benimsenen Pessinus’un <span class="t11">Magna Mater</span> kültüyle yakın ilişkiler içinde görüyoruz.<a id="a266"></a><a href="../Text/Notlar.html#a1081"><span class="t13">{264}</span></a></p>

  <p class="p6">Yeterince dikkat çekici bir not olduğunu söylemeye gerek yok. Magna Mater kültü, daha önce üzerine basa basa yinelediğimiz gibi, Sibylline kurulu kararıyla, yani Kardeşlik stratejisi uzantısında Roma’ya taşınmıştı. Kardeşlik çözülüp ayrıştıktan sonra, benim “Fraternis” genel başlığı altında topladığım dağınık gruplardan birinin, orduyla yakın ilişkilerde bulunan ve iktidarı bu yolla denetlemeye çalışan “darbeci fraksiyon”un, bu kez Mithra kültünü biçimlendirmesi ve bunu yaparken Magna Mater’in kanatları altına sığınması, oldukça anlamlı. Söz konusu bağlantının Cumont tarafından da vurgulanması, Mithra gizemciliğiyle onun en sadık yandaşı durumundaki ordudaki “elit çekirdek” arasındaki köprünün, bizzat Fraternis tarafından kurulduğunu gösteriyor.</p>

  <p class="p6">Mithra, çok eskilere dayanan ve Büyük Anne’yi çağrıştıran niteliklerinden ötürü seçilmiş ve askerler arasında yaygınlaşan bir kültün merkezine yerleştirilmişti; ama dişil değil, eril kimlikle. Araştırmacıları, düşünürleri ve tarihçileri yanıltacak denli eklektik bir yapıya sahip olması nedeniyle, uzunca bir süre “Pers tanrısına ait eski tapınımın Roma’da yeniden popüler olması” biçiminde değerlendirildi. Bu yanılgının baş sorumlularından biri de, elindeki verileri eğip bükerek, peşin hükümlü sonuçlara varmaya çalışan Cumont’un kitabıydı.</p>

  <p class="p6">Yirminci yüzyıl ortalarına doğru eldeki veriler, bilgiler ve araştırmalar derinleştikçe, bambaşka bir gerçeklik ortaya çıktı: Seçilen ilahi gücün adı dışında, Roma’daki Mithra kültünün, Perslerin Zerdüşt dinlerindeki Mithra ile uzak yakın hiçbir ilgisi yoktu ve çok büyük oranda bu kült, Greko-Romen nitelikler taşıyordu! Eğer Michael Mann’ın nitelemelerini ödünç alıp durumu yeniden ifade edersek, “Roma’daki resmi kültleri tatmin edici bulmayan” ve farklı bir mistik örgütlenme içine giren bir grup asker ve subayın desteğinde, yeni bir “gizemci grup” oluşturulmuştu.</p>

  <p class="p6">Bu grubun Magna Mater kültüyle yakın ilişkiler içinde olması (ki Cumont bunu belirtmekle birlikte, kültün Pers orijinli olduğuna gönülden inandığı için pek de bir anlam verememişti), hatta daha açık bir ifadeyle “Büyük Anne” inananları tarafından açıktan açığa desteklenir izlenimi vermesi, büyük olasılıkla Mithra’nın çok az kişi tarafından bilinen “en eski kökeni” ile bağlantılıydı. Ataerkil Pers ve Hint toplumları tarafından “eril” hale getirilmeden önce Mithra, bir tanrı değil, tanrıçaydı!</p>

  <p class="p6">Buna karşın, Roma’ya taşınıp getirilen biçimiyle Mithra kültünde tanrı, (cinsiyeti üzerinde çok da fazla durulmamasına karşın) eril nitelikleriyle ortaya çıkıyordu; kesinlikle bir tanrıça değildi. Bunu Mithra’nın altı yüz yıla yakın bir zamandır Zerdüşt dininde ve Hindu ilahilerinde eril bir ilahi güç olarak sunulmasına bağlayabileceğimiz gibi, “güçlü, inançlı ve kararlı” bir asker kültü oluşturulurken, tapınınım merkezine erkeksi nitelikleriyle öne çıkan bir tanrının yerleştirilmesi ihtiyacıyla da açıklayabiliriz. Roma için yüce bir ülkünün peşine takılacak yürekli askerler, “asker ve savaşçı” gibi görünen bir tanrı figürünün çevresinde çok daha rahat bir araya getirilebilirdi kuşkusuz.</p>

  <p class="p6">Kültün organik yapısıyla ilgili de benzeri açıklamalar getirmek mümkün: Mithra kültü, yalnızca erkeklere açıktı; kadınlar ancak (o da bir istisna olarak ve çok sonraki dönemlerde) dış çevredeki “inananlar halkası” içine kabul edilebiliyor, inisiyasyon sistemine alınmıyorlardı. Bir başka deyişle kültün gerçek üyeleri, “gizemlere erişme” hakkını belli aşamalardan geçerek elde edebilenler, yalnızca erkeklerdi. Bu yönüyle Mithra kültünün bir “erkekler kulübü” görünümü verdiğini söyleyebiliriz ki, bunu anlamak da çok güç değil. Ordu ve askeri birlikleri merkez alan bir gizem kültünün üyeleri, doğal olarak erkeklerden oluşmak durumundaydı.</p>

  <p class="p6">Belki buna “örgütsel gizlilik” konusuna verilen abartılı önemi de ekleyebiliriz yine de. Daha önce de gördüğümüz üzere, Kardeşlik localarının etkili olduğu iki büyük örgütlenmede, Catilina ayaklanması ve Bacchanalia olaylarında, sırların açığa çıkmasına iki kadın üye neden olmuştu. Birincisinde, Fulvia adlı kadın, ayaklanma girişimini dışarıdaki sevgilisi Quintus Curius’a sızdırmış ve bu “istihbarat açığı” Catilina’ya pahalıya mal olmuştu. İkincisindeyse daha önce ayrıntılarıyla gördüğümüz gibi, Hispala’nın yine sevgilisinin etkisiyle yaptığı itiraflar, Bacchus kültüne yönelik büyük operasyonlar düzenlenmesi sonucunu vermişti. Victoria Emma Fagan, “her iki hareketin de, ‘işin içinde kadın olması’ nedeniyle başarısızlığa uğradığına inanıldığını” aktarıyor.<a id="a267"></a><a href="../Text/Notlar.html#a1083"><span class="t13">{265}</span></a></p>

  <p class="p6">Daha sonra da örneklerine rastlayacağımız gibi, Fraternis bu iki büyük yenilgiden çok kesin dersler çıkardı: Kadınları üyeliğe almak, hele kilit noktalara getirmek, güvenlik açısından çok ciddi sakıncalar içeriyordu ve bir daha bu “hataya” düşülmeyecekti! İdealini ve çıkış noktasını, binlerce yıl öncesinin anaerkil değerlerine ve tanrıça kültürünün bilgeliğine dayandıran, dünyanın en eski kardeşlik örgütünün mirasçıları için, hayli “ironik” bir durumdu bu aslında.</p>

  <p class="p6">&nbsp;</p>

  <h3 class="h30"><a id="ncx1131"></a>Bir Kültün Anatomisi</h3>

  <p class="p6">Franz Cumont ve izleyicilerinin yıllarca yaygın kabul gören tezlerinin aksine, çıkış noktasını kadim Pers mitolojisinden almış görünse de, Mithra kültü bütünüyle Yunan ve Roma düşüncesinin, inançlarının izini taşıyordu. Aslına bakılırsa, kültün merkezine yerleşen tanrının adı ve bu adın simgesel anlamı dışında, Mithra örgütlenmesinin İran’la uzak yakın bir ilişkisi de yoktu. Roma’da bazı subay ve askerler ile bir grup aydın arasında yaygınlaşan bu kapalı gizem kültünün üyeleri için, Mithra çevresinde bir araya gelmek, hem yeni ve inançlı bir “dostluk çemberi” oluşturmak, hem de belirlenmiş bir idealin yaşama geçirilmesi yolunda Fraternis içinde “sözleşme tazelemek” anlamına geliyordu. Kültün merkezine yerleşen tanrının adının anlamı da, bu nedenle öne çıkıyordu aslında:</p>

  <p class="p6">“[Mithra adı,] insan ilişkilerini ve sosyal yaşamın temelini yöneten bir sözleşme anlamına gelmektedir. Sanskritçede <span class="t11">mitra</span>, tıpkı Pers dilindeki <span class="t11">mihr</span> gibi, ‘dost’ ya da ‘dostluk’ demektir. Zend kültüründe Mithra, açıkça ‘sözleşme’ anlamını verir ki bu kavram sonradan tanrılaştırılmıştır. [...] Vedik edebiyatta Mithra, <span class="t11">‘insanları bir araya getiren’</span> olarak adlandırılır. Buna uygun olarak, iyi yönetimin kurallarına saygının gözeticisidir. [...] Onun gözü olduğuna inanılan güneş gibi, her şeyi görür. İnsanlara yakın bir tanrıdır ve aydınlığı, bereketi, bolluğu ve sağlığı insanlara verendir.”<a id="a268"></a><a href="../Text/Notlar.html#a1085"><span class="t13">{266}</span></a></p>

  <p class="p6">Ad burada, bir “değeri vurgulamak” için güçlü bir araç olarak çıkar karşımıza. Aslında kült, bilinmeyecek denli eski bir döneme ait, Doğulu bir tanrıçanın, zaman içinde erilleştirilmiş versiyonundan yola çıkar gibi görünmektedir ama burada asıl belirleyici olan, saptanmış idealler çevresinde oluşturulan bir “dostluk” ve yine bu idealleri uygulamaya geçirmek için hazırlanmış, yeni bir “sözleşme”dir. Felsefi ve kozmolojik arka planın ise, hemen bütün uzmanların üzerinde birleştiği gibi güneş (daha doğru ve kapsayıcı bir bakışla “Güneş Sistemi”) üzerine kurulu olduğunu söyleyebiliriz:</p>

  <p class="p6">Mithra “ışığın kaynağı” olarak görülürken, ya doğrudan güneşle özdeşleştirilir ya da biraz önce gördüğümüz gibi, “o ışığın habercisi” olarak (kimi zaman Venüs kimliğiyle) değerlendirilirdi. Gelişiminin ilk yıllarıyla birlikte, ışığın aynı zamanda “iyiliğin, doğruluğun ve gerçeğin” simgesi olduğu düşüncesinden yola çıkılarak, Mithra bütünüyle güneşin sahip olduğu nitelik ve değerleri, bir “vekil” kimliğiyle üstlendi. Kültün Roma’daki adının “<span class="t11">Sol Invictus</span>” (Yenilmez Güneş) olması da bunun göstergelerinden biri olarak çıkıyor karşımıza.</p>

  <p class="p6">Franz Cumont’un “Pers kökenli dini kült” yaklaşımı yirminci yüzyılın ikinci yarısından itibaren terk edilmeye başlarken, Mithra üzerindeki tartışma ve spekülasyonlar da alabildiğine yoğunlaştı. Yunan-Roma kültürü uzmanı Reinhold Merkelbach ve onu izleyen bir grup tarihçi, kültün büyük oranda Platoncu ve Yeni-Pythagoras’çı felsefi ekollerden ve Orpheus gizemciliğinden etkilenen, dualist bir inanca dayalı olduğu yaklaşımını savundu. Robert Turcan, Mithra örgütlenme ve yaygınlaşmasındaki Yunan-Roma unsurlarını göz ardı etmemekle birlikte, kültün dualist nitelikler taşıdığı iddiasının inandırıcı olmadığını vurguladı.<a id="a269"></a><a href="../Text/Notlar.html#a1086"><span class="t13">{267}</span></a> David Ulansey, daha çok Mithra simgeciliğinin astrolojik yorumları üzerinde durdu ama o da Cumont’tan kesin olarak ayrılıp, kültün “Romalı” olduğunu savunan grubun yanında yer aldı.</p>

  <p class="p6">Bu tartışmaların dışında, son derece önemli bir yanılgı da söz konusuydu ki bu, bazı tarihçi ve ilahiyatçıların Mithra kültünü bir “din” gibi algılama eğiliminden kaynaklanıyordu. Hristiyanlığın tarihiyle ilgili çalışmalarda çoğu kez “Mithra dini” ile Hıristiyanlık, aynı kulvarda yürüyen ve imparatorluk içinde bir rekabeti sürdüren iki “Doğulu din” gibi sunuldu; hatta yaygınlaşma hızları ve tapınak sayıları karşılaştırıldı. Oysa Mithra kültü, hiçbir zaman “yaygın bir din” olarak kendini kabul ettirme gibi bir çabanın içinde olmamış, ezoterik ve kapalı bir örgüt olmayı seçmişti. Halk içinde kendini kabul ettirmek isteyen bir dinin, toplumun en az yarısını oluşturan kadınları dışta bırakması bir yana, “elitist” bir seçim yaparak, uzun sınavlardan ve inisiyasyon süreçlerinden sonra (yalnızca “değerli” bulduğu kişileri) “üye” kaydetmesi mümkün müdür? Mithra kültü, felsefi arka planı ve inançları bir yana, büyük bir kitlesel harekete dönüşmeye çalışan bir din değil, bütünüyle iktidarı kontrol etmeye ve hedeflediği değerlere bu yolla ulaşmaya çalışan, “politik” bir örgüttü.</p>

  <p class="p6">Mistik nitelikler taşıyan, dar kadrolu ve kapalı bir örgüt olarak Mithra kültü, üyeleri arasında dostluk ve yakınlaşma duygusunu güçlendirmeye yönelik, kendine özgü simgelere ve selamlaşmalara sahipti. Howard Snider, “Mithra adı, sözleşme anlamına gelirdi ve el sıkışma onun sembolüydü” diyor.<a id="a270"></a><a href="../Text/Notlar.html#a1088"><span class="t13">{268}</span></a> Gerçekten, bugün bütün dünyada yaygın ve ortak bir selamlaşma jesti ve dostluk gösterisi olan el sıkışma, Mithra kültünün üyeleri tarafından geliştirilmiş ve Roma ordusunun subaylarınca imparatorluğun tüm bölgelerine taşınmıştı. Karşılıklı olarak, yüz yüze duran iki insan, birbirlerine sağ ellerini açık olarak uzatıyorlardı: Yani, “silah tutan” ellerini. Muhataba uzatılan elin açık olması, “boş”, yani silahsız olduğunu gösteriyor ve barışçı, dostça bir selamlama hazırlığı anlamına geliyordu.</p>

  <p class="p6">Bu el sıkışma eylemi, aslında İtalya’daki Mithra tapınaklarında yer alan kimi kabartmalarda rastlanan ve Güneş (Sol) ile Mithra’yı birbirlerine sağ ellerini uzatıp ek sıkışırken gösteren kabartmalardaki sahnenin yinelenmesiydi: Dostluk, iyi niyet ve barış gösterisi olduğu kadar, Snider’ın da altını çizdiği gibi, bir “sözleşme”yi vurguluyordu; “Işığın Sahibi” yaratıcı tanrı Sol ile, “Işığı Getiren” ilahi güç Mithra arasında, tüm insanlığın sosyal yaşamına egemen kılınmak üzere yapılmış bir sözleşmeydi bu. Süreç içinde Mithra Roma’da aynı zamanda “sözleşme ve anlaşmaların tanrısı” olarak anılmaya başladığında, ona bağlılığın bir göstergesi olan el sıkışma jesti de, anlaşmalarda “mutabakatı” gösteren bir işaret haline gelecekti.<a id="a271"></a><a href="../Text/Notlar.html#a1091"><span class="t13">{269}</span></a> Ancak, bu selamlaşma biçimi külte özel olmaktan çıkıp yaygınlaştıkça da, üyelerin yalnızca kendi aralarında kullandıkları ve kimi zaman birbirlerini tanımanın bir aracı ya da işareti haline gelen, “farklı el sıkma biçimleri” geliştirilecekti.</p>

  <p class="p6">Mithra tapınakları ve toplantı merkezleri (<span class="t11">Mithraea</span> ya da <span class="t11">Mithraeum</span>) gizli bir yeraltı odası biçiminde tasarlanıyor ve üyeler bütün toplantı, ayin ve inisiyasyon törenlerini bu odalarda gerçekleştiriyorlardı. Tapınak, simgesel olarak “mağara”ydı; çünkü mitolojiye göre Mithra, bir mağarada doğmuştu. Daha önce de gördüğümüz gibi mağaraların “doğum” ile bağdaştırılan simgeselliği, en az beş bin yıllık bir geçmişe sahip Ana Tanrıça kültünden geliyordu ve mağara, “Dünya Anne’nin Rahmi”ydi. Bütün Sibyl’ların birer mağarada inzivaya çekildiklerini ve “evrenle ilgili kadim bilgileri” içerdiğine inanılan kitapların “Güneş’in Mağarası” olarak anılan bir yerde saklı tutulduğuna ilişkin efsaneleri anımsarsak, Mithra kültü ile Fraternis bağlantısı da daha net bir görünüm alıyor.</p>

  <p class="p6">Mithra tapınakları, bir tek “master plan”a sıkı sıkıya bağlı olarak inşa edilmişti ve imparatorluk sınırları içinde yer alan Mithraea’ların hepsinde aynı karakteristikleri görmek mümkündü:</p>

  <p class="p6">“Roma dünyasındaki bütün Mithraea’lar için tipik bir plan vardı. Bir mağaraya benzetilen Mithraeum, genellikle, her iki yanındaki duvarlara karşılıklı birer sıra yaslanmış, uzun ve dar bir salondan ibaretti ve ortada, diğer uçtaki sunak bölümüne dek uzanan bir koridor boşluğu vardı. Yan duvarlardaki sıralarda kült üyeleri toplanıp oturuyor, sohbet ediyor ve komün yemeğini birlikte yiyordu. Salonların duvarları çeşitli dini simgeler ve sanat eserleriyle süslenmiş olabiliyordu ama sunak platformu genellikle, kültün bir dikkat merkezi olarak, Mithra’nın boğayı öldürdüğü mitolojik sahneye (diğer adıyla <span class="t11">tauroctony</span>) ilişkin betimlemelerle bezenmişti.”<a id="a272"></a><a href="../Text/Notlar.html#a1092"><span class="t13">{270}</span></a></p>

  <p class="p6">Kültün ikonografisinde çok temel bir noktayı oluşturan bu “Boğa öldürme” sahnesi, tarihçi, ilahiyatçı ve mitoloji uzmanları tarafından çok tartışıldı, hâlâ da tartışılmaya devam ediyor. Bütün Mithraea tapınaklarında ayrıntılarına dek aynı görünüme sahip olan bu kabartmalar ve heykellerde Mithra, yere çökerttiği bir boğanın üzerine sol dizini koymuş, bir eliyle boynuzundan tutarken, diğer elindeki bıçakla hayvanı öldürür biçimde betimleniyor. Sahneye çoğu kez, iki yanda yer alan “meşale taşıyıcılar” başta olmak üzere çeşitli simgesel figürler eşlik ediyor ki bunların göksel unsurlarla bağlantılı olduğuna ilişkin yaygın bir kanı var. Mithra kültü üzerine ilk “bilirkişi” olduğu varsayılan Franz Cumont, Roma’daki yeraltı tapınaklarının hepsinde rastlanan bu kabartmaların, Pers mitolojisiyle yakından ilişkili olduğu görüşündeydi. Dolayısıyla kültün kendisi gibi, “boğa öldürme” motifi de İran’dan ödünç alınmıştı ve olasılıkla bir “kurban töreni”ni gösteriyordu.</p>

  <p class="p6">“Ancak daha en başından Cumont’un açıklamalarında belirgin sorunlar vardı,” diyor David Ulansey. “Roma imparatorluğunda ortaya çıkan bir Batı kültü olan Mithraizmin önemli bazı özellikleri, Pers Mithra tapınımında görülmüyordu: Kültün üyelerinin kabul edilmeleri gereken bir dizi üst aşamanın varlığının yanı sıra, kültün kesin gizlilik ilkesi; kült üyelerinin bir araya geldiği mağaramsı tapınaklar ve en önemlisi kültün ikonografisi ve özellikle de tauroktoni.”<a id="a273"></a><a href="../Text/Notlar.html#a1095"><span class="t13">{271}</span></a></p>

  <p class="p6">Franz Cumont, Pers orijini tezini destekleyebilmek için, boğa öldürme sahnesine esin kaynağı oluşturmuş olabileceğini düşündüğü bir unsur bulmak amacıyla Pers mitolojisini ayrıntılı bir taramadan geçirmiş ve sonunda içinde bir “boğa öldürme” unsurunun yer aldığı Pers miti bulup rahatlamıştı. Ne var ki, bulduğu mitte boğayı öldüren Mithra değil, Pers dualizminin kötü tanrısı, yani “karanlığın temsilcisi” Ahriman’dı (Ahura Mainyu.) Bu durumda Cumont, aynı mitin bir de boğanın Mithra tarafından öldürüldüğü versiyonunun var olmak zorunda olduğunda ısrar etti ama bunu destekleyecek hiçbir kaynak da bulamadı.</p>

  <p class="p6">David Ulansey ise, Mithra ikonografisi ve boğa öldürme motifi üzerine yoğunlaştığı ünlü kitabında, kültün bütün gizemlerinin “tauroktoni” betimlemelerinde yer aldığı saptamasından yola çıktı ve astronomik (ya da astrolojik) bir anlam deşifre etmeye çaba gösterdi. Adındaki bütün iddialı çağrışımlara karşın beklenmedik ölçüde zayıf ve sıradan kalan çalışmasında Ulansey, küçük ayrıntılar üzerinde fikir yürütmeye çalıştıktan sonra, boğa öldürme motifindeki bütün gizemin, “ekinoksların gerilemesi” (Precession) olgusunda yattığını ileri sürdü. Bir başka deyişle, yazara göre Mithra ikonografisinin büyük “gizemi”, dünyanın kendi ekseni çevresindeki dönüşü sırasında gerçekleştirdiği bir tür yalpalama hareketi nedeniyle ortaya çıkan “ekinoksların gerilemesi” durumunda saklıydı.<a id="a274"></a><a href="../Text/Notlar.html#a1096"><span class="t13">{272}</span></a> Bu olguyu fark eden Mithra kültü kurucuları, söz konusu bilgiyi “büyük sır” olarak saklamışlar ve ikonografilerine yansıtmışlardı. Mithra boğayı öldürüyordu; çünkü dört bin yıl önce İlkbahar Ekinoksu sırasında güneş Boğa Burcu’nun hizasındayken, İS. birinci yüzyılda dünyanın eksen hareketi nedeniyle artık bu durum değişmiş ve ekinoks, iki burç atlayarak Balık’ta gerçekleşmeye başlamıştı. Yani Mithra gizemciliği, “tauroktoni”den, astronomik bir olguyu ifade etmek için yararlanıyordu.</p>

  <p class="p6">Ne var ki, arkeo-astronomi alanında son elli yıl içinde elde edilen bulguları görmezden gelen ve ortodoks akademisyen çizgisinden uzak düşmemeye çalışan Ulansey’in unuttuğu bir nokta vardı: Mithra kültü Roma’da İS. birinci yüzyıl sonlarında biçimlenmişti ama o tarihlerde ekinoksların gerilemesi bir “sır” olabilecek durumda değildi; çünkü birçok arkeo-astronomi uzmanının saptadığı gibi, dünyanın eksen hareketinden kaynaklanan bu olgu en az beş yüz yıl (hatta kimi radikal teorilere göre iki bin yıl) önceden beri biliniyordu. Diğer yandan Ulansey, ikonografideki birçok ayrıntıyı titizlikle ele almış; boğaya bıçağı saplarken Mithra’nın başının diğer yöne çevrili olmasına bile dikkat etmişti ama şaşılacak biçimde, tauroktoni betimlemelerinde boğanın “sağ tarafa” baktığını, oysa Boğa Burcu çizimlerindeki bütün simgesel betimlemelerde “Boğa”nın başının ve boynuzlarının tam ters yöne uzandığını gözden kaçırmıştı.</p>

  <p class="p6">Ulansey’in yanılgısı, ortodoks tavra özgü birçok başka faktörün yanı sıra, simge deşifre etmekteki bir peşin hükümlü yaklaşıma dayanıyordu aslında. Boğa figürünü görür görmez, bunun ancak ve ancak “Boğa Burcu” olabileceğini düşünmüştü. Oysa ilk bölümlerde gördüğümüz gibi boğa figürü en eski kült simgelerinden birini oluşturuyordu ve bunların çoğunda söz konusu takımyıldızı değil, Ay’ı temsil ediyordu. Boğanın boynuzları, ay kültleri başta olmak üzere bütün eskiçağ simgeciliğinde, “yeni ay” başlangıcına ya da “hilal”e benzetilmişti.</p>

  <p class="p6">“Bütün eski yazılı kaynaklarda olduğu gibi,” diyor Per Bilde, “Mithra sanatında da boğa, Ay ile özdeşleştirilmiştir. Boğa öldürme sahnesinin birçok sunumunda boğanın biçimi ve duruşu, yeni aya benzer. Benzeri biçimde, bazı resimlerde boğa, Ay’ın teknesinde gösterilir. Dolayısıyla, boğa ile ay arasındaki yakın ilişki, göz ardı edilemez. Mithra ışıkla ve gündüzle ilişkiliyken, ay geceyle ve karanlıkla bağlantılıdır.”<a id="a275"></a><a href="../Text/Notlar.html#a1098"><span class="t13">{273}</span></a></p>

  <p class="p6">Hemen fark edileceği gibi, Mithra ikonografisi “göksel unsurlar” içermektedir ama bunlar doğrudan astronomik referanslar olmaktan çok, gökle ilgili simgeselliklerle bağlantılıdır. Burada Mithra ile Boğa arasındaki savaş (ya da daha doğru bir ifadeyle Mithra’nın boğayı öldürmesi) bir Güneş-Ay dualizmini değil, “karanlıkla aydınlık” arasındaki zıtlığı simgeliyor olabilir ancak; Mithra boğa görünümündeki Ay’ı değil, karanlığı yok etmektedir.</p>

  <p class="p6">Ancak, işin içinde bir “gizemcilik” olduğu için, kült üyelerinden başka kimseye anlamı açıklanmayan bu sahnenin bu kadar basit ve sıradan bir anlamı olmasa gerek diye düşünüyor insan ister istemez, “iyiliğin ve ışığın temsilcisi Mithra, sonunda karanlığın ve gecenin temsilcisi Ahriman’ı öldürecek.” Issız yeraltı tapınaklarında, belli aşamaları geride bırakmış az sayıda üye dışında kimseye açıklanmayan “sır” bu olabilir mi? Her şey bir yana, böyle bir “sır”, külte katılan yeni üyelere çekici mi gelir, yoksa büyük bir düş kırıklığı mı yaratır? Orpheus, Dionysos ve Eleusis gizemciliğiyle doruklara çıkmış bir topluma, “iyi tanrı kötü tanrıyı sonunda yenecek” mesajını “sır” niyetine yutturabilir misiniz?</p>

  <p class="p6">Mithra’nın boğayı öldürme sahnesi, yalnızca tarihçi ve ilahiyatçıları değil, psikanalizin iki büyük ustası Sigmund Freud ve Carl Gustav Jung’u da yakından ilgilendirmişti. Freud’a göre buradaki simgesellik, insan kişiliğindeki, iç içe geçmiş iki farklı “ben”den birinin, diğerini yok etmesiydi: Mithra insanın bilincini, boğa ise hayvani yanını temsil ediyordu ve boğa öldürme eylemi, “kendini kurban etme” (self sacrifice) anlamı taşıyordu. Jung bu noktada meseleye daha farklı baktı ve Freud’a bir mektup yazarak şu satırlarla yanıt verdi: “Yaratıcılık sembolünün, yani yararlı bulunup sansürlenmeksizin kabul gören Mithra’nın diğer benliğinin (boğa) bir başka cinsel simge tarafından öldürülmesi olgusunda, çok tipik bir şeyler olsa gerek. Kendini kurban etme aynı anda hem gönüllü hem de gönülsüz olarak yapılabilir (İsa örneğinde olduğu gibi).”<a id="a276"></a><a href="../Text/Notlar.html#a1101"><span class="t13">{274}</span></a> Bu mektupla başlayan görüş ayrılıkları, iki bilim adamının arasındaki dostluğu da bitirecekti.</p>

  <p class="p6">Ama bizim için önemli olan bu değil. Dikkate değer olan nokta, Jung’un “boğa öldürme” olgusuna sezgisel düzeyde en doğru yaklaşanlardan biri olması: Boğa, Mithra’nın diğer benliğiydi ama, “hayvansı” yanı değil, “yaratıcılık” içeren benliğiydi. Gönüllü ya da gönülsüz yapılmış bu fedakârlıkla da, bir benliğini öldürmüş; ancak o ölümün içinden yeni bir yaşam yaratmıştı: İkonografide açıkça görüldüğü gibi, boğanın kanını köpek ve yılan yalıyor, kuyruğu bir buğday başağına dönüşüyor, bir akrepse testislerine yönelip spermlerine uzanıyordu. Arka planda ise çoğu kez yerden fışkırmış bitkiler ve yeşermiş ağaçlar görünmekteydi.</p>

  <p class="p6">“Mithra’nın Boğa’yı kurban edip kanını akıtması, yaratılışı simgelemekteydi,” diyen Robert Turcan da aynı görüşte: “Santa Prisca’daki bir Mithra tapınağının duvarında, ‘Ebedi kanı dökerek bizim kurtuluşumuzu sağladın’ yazılıydı. Burada ‘ebedi’ sözcüğünü, ‘ilahi yaşam’ olarak algılamak gerekir. Yani Mithra’nın döktüğü kan, yeryüzündeki canlılara yaşamı veren, bu gezegende yaşamı başlatan kozmik güçtür.”<a id="a277"></a><a href="../Text/Notlar.html#a1103"><span class="t13">{275}</span></a></p>

  <p class="p6">Bu sahne, böyle bakıldığı zaman size tanıdık geliyor mu? Kybele ile Attis’in mitlerindeki fedakârlık motifini anımsarsak, belki her şey daha anlamlı hale gelecek: Hermafrodit (çifte cinsiyetli) olarak yaşarken, testislerini koparıp atan ve erkek kimliğinden vazgeçen tanrıça, tıpkı Mithra gibi bir “kendini kurban etme” eylemi gerçekleştirmiş; testislerin toprağa değdiği yer- dense, kan ve spermlerin oluşturduğu bitki örtüsü ve yaşam fışkırmıştı. Attis’in bir ağaçla simgelenmesi ve Magna Mater (Kybele) için düzenlenen şenliklerin, bitki örtüsünün yeniden yeşerdiği ilkbahar ekinoksunda yapılması, bu yüzdendi. Diğer yandan, bu sembolizmde, feda edilen parçanın toprağa değince yaşamı oluşturması aracılığıyla “ölüp yeniden dirilme” (resurrection) motifi de oldukça güçlü biçimde işleniyordu ki, izleyen dönemdeki dinler, özellikle de Hıristiyanlık, bu unsuru doğrudan ithal edecekti.</p>

  <p class="p6">Attis ile Mithra arasındaki yakın bağlantılar, birçok uzman tarafından vurgulandı. Hatta Mithra kültünü inatla bir “Pers dini” olarak görme eğilimindeki Franz Cumont bile o klasik yapıtında bu paralelliğe değinmiş; her iki ilahi figürün de Magna Mater tapınımının koruyucu kanatları altında olduğunu vurgulamıştı.<a id="a278"></a><a href="../Text/Notlar.html#a1105"><span class="t13">{276}</span></a> Buna karşın kültün orijinalinin Pers kökenli konusu olduğunda ısrar ediyor ve Mithra ile Anahita arasındaki ilişkinin, Attis ile Kybele yakınlığına benzediğini, kültün İtalya’da bu paralellik sayesinde benimsendiğini düşünüyordu.<a id="a279"></a><a href="../Text/Notlar.html#a1107"><span class="t13">{277}</span></a></p>

  <p class="p6">Boğa figürünün Ana Tanrıça geleneğiyle yakın bağlantısına daha önce değinmiştim. Bu bağlantı o denli güçlüdür ki, “Boğa simgesini nerede görürseniz, orada Ana Tanrıça inancı vardır” diyebiliriz rahatlıkla. Çünkü boğa, binlerce yıldan bu yana üretkenliğin ve verimliliğin bir anlatımı olarak, tanrıçanın hizmetindeki bir evrensel güç olarak değerlendirilmiştir. Onun dökülen kanı, toprak üzerindeki bitki örtüsünü ve yeşilliği canlandıran, yaşam veren güçtür ve aslında tanrıçaya aittir. Boğa, yani bereket ve verimlilik, tanrıçanın kendi bünyesinden ayırıp feda ettiği, toprağa verdiği yaratıcı güçle özdeştir; onun bir parçasıdır. Bu temaya Attis’in bir boğa olarak gösterildiği betimlemelerde de rastlarsınız, Ana Tanrıça kültünün bir parçası olan Dionysos mitlerinde de.</p>

  <p class="p6">Kybele-Attis ile Mithra arasındaki yakınlık, bunlarla da sınırlı değil: Roma toprakları üzerindeki tapınaklarda bulunan bütün betimlemelerde Mithra, başında bir “Frigya Beresi” ile görülür. Aynı Frigya başlığı, Mithra’nın sık sık yan yana resmedildiği Sol’un (Güneş) başında da görülür. Pers kültüründe örneğine rastlanmayan bir yerel vurgulamadır bu: Mithra (ve Sol) ile, Frigyalı tanrıça Kybele’yi tipik bir işaret altında birleştirir. Kaldı ki, “tauroktoni” sahnelerinde Mithra, ne bir Pers kralına ne de bir Romalı hükümdara benzemektedir. Her yönüyle, tipik bir “Frigyalı” görünümü sergiler, aynı Kybele gibi.</p>

  <p class="p6">Kısacası, Mithra ne Cumont’un söylediği gibi sıradan bir “hayvan kurban etme” ayinini gerçekleştirmekte ne Ulansey’in aceleci tezlerindekine uygun biçimde “Boğa Burcu”nun ekinoks saltanatını sonlandırmakta ne de ışığın karanlık üzerindeki zaferini vurgulamaktadır. Aslına bakılırsa, bir öldürme, hatta döğüş ya da savaş da söz konusu değildir. Mithra, bir “dış unsuru” öldürmez, kendinden bir parçayı feda eder ve onun toprak üzerinde (bitki örtüsü görünümünde) yeniden doğusuyla da, yaşamı yaratır: Tıpkı Kybele, Magna Mater, Dünya Anne gibi.</p>

  <p class="p6">Mithra ikonografisinin ikinci önemli unsuru olan (ve sonraları Hıristiyanlık tarafından ithal edilen) toplu haldeki “komün yemeği”nin ilk biçimi niteliğindeki resim ve kabartmalar da bu görüşü destekler. Söz konusu betimlemelerde, boğanın öldürülmesinin ardından “el sıkışan” Mithra ile Sol’u, birlikte yemek yerlerken görürüz. Bu ziyafetin masası, boğanın gövdesidir, yani, yeryüzünün bitki örtüsü; meyveleri, sebzeleri ve tahılıyla bütün canlıları doyuran ilahi sofra. Mithra kültünün ayin niteliği taşıyan “komün yemeği” de, söz konusu ilahi ana gönderme yapar; üyeler ve inisiyelerin düzenli olarak yineledikleri bu kutsal ritüelde boğanın bedenini simgelemek üzere ekmek yenir, kanını simgelemek içinse şarap içilir.<a id="a280"></a><a href="../Text/Notlar.html#a1109"><span class="t13">{278}</span></a> Söz konusu komün yemekleri, Mithra tapınaklarında “güneşe adanmış kutsal gün” olan pazar günleri gerçekleştiriliyordu ki, ileride yine değineceğimiz gibi bu ayin ve toplantılar, Hıristiyan Kilisesi tarafından bütünüyle ithal edilecekti.</p>

  <p class="p6">Çoğu Mithra tapınağında, bütün bunlar olup bittikten sonra Sol ve Mithra’nın birlikte “Güneş Arabası”na binerek gökyüzüne yükseldiklerini gösteren kabartma resimler de görürüz. Hani şu, Phaethon’un alıp kullanmak istediği ve dünya üzerinde felaketlere yol açtıktan sonra kendi ölümüne de neden olan ünlü araba. Robert Turcan, tapınak kabartmalarında Phaethon mitine gönderme yapan sahnelerin de yer aldığını anımsattıktan sonra, Apollon’un nihai bir “dönüştürücü” olarak görüldüğünü ve Mithra müritlerinin “dünyanın periyodik olarak ‘göksel ateş’ tarafından yakıldığına inandıklarını” söylüyor.<a id="a281"></a><a href="../Text/Notlar.html#a1111"><span class="t13">{279}</span></a></p>

  <p class="p6">Franz Cumont da, Dieburg’daki bir Mithra tapınağında bulunan CIMRM 1247 kod numaralı kabartmaya dikkat çektikten sonra Phaethon mitinin bütünüyle Mithra kültü tarafından benimsendiği yorumunu yapıyor ama bunu Zerdüşt dinine bağlı bir Pers eskatolojisiyle bağlantılı görmekten de vazgeçmiyor.<a id="a282"></a><a href="../Text/Notlar.html#a1113"><span class="t13">{280}</span></a> Maarten Vermaseren ise, “üieburg kabartması, Mithra’nın -tıpkı Phaethon gibi- kıyamet gününün hazırlayıcısı olarak görüldüğünü ortaya koymaktadır” diyor.<a id="a283"></a><a href="../Text/Notlar.html#a1115"><span class="t13">{281}</span></a> Masumane astronomik veriler üzerinden yürümeyi yeğleyen David Ulansey’e göreyse Phaethon ile Mithra kültü arasındaki ilişki, “Mithra’nın astronomik çağları değiştirdiği inancının” bir göstergesi.<a id="a284"></a><a href="../Text/Notlar.html#a1117"><span class="t13">{282}</span></a></p>

  <p class="p6">Ancak, uzmanların bu değerlendirmeleri yaparken, iki önemli noktayı gözden kaçırdıklarına tanık oluyoruz. Birincisi, Phaethon mitiyle Sibyl geleneği ve “Anadolu Tanrıça Kültü” arasındaki yakın bağlantılar, İkincisi de, Phaethon mitinin sıradan bir “kıyamet hikâyesi” olmayıp, belirgin biçimde kozmik döngülere bağlanan karakteristikleri. “Güneş arabası”nı kullanmaya kalkarak yeryüzünde dehşet verici sahneler yaşanmasına neden olan Phaethon ile ilgili hikâye, metaforlar kullanarak belli bir kozmik olguya dikkat çekiyordu ve bu yalnızca “yıkım” ya da “kıyamet” anlamına gelen bir göksel değişim ya da hareketlilik değildi Mithra inancına göre. Yenilenen yaşamı ve kimi “feda edilen parçalar” aracılığıyla yeni yaratım ve düzenlemelerin gerçekleşmesini simgeliyordu. Tıpkı, Mithra’nın boğayı öldürürken kendinden bir parçayı feda edip, yeryüzünde yaşamı yaratması; benzeri biçimde Apollon’un, oğlu Phaethon’dan vazgeçmek zorunda kalması; Babil mitlerinde Marduk’un “göksel savaş”ta Tiamat’ı parçalara ayırdıktan sonra kendi kanını da dökerek yeryüzünde yaşamı başlatması; yani bir yıkım ya da ölümün, yeni bir yaratım ya da değişime kapı açması gibi.</p>

  <p class="p6">&nbsp;</p>

  <h3 class="h30"><a id="ncx1165"></a>Aşamalar ve Dereceler</h3>

  <p class="p6">Mithra kültü, üyelerini titizlikle, ince eleyip sık dokuyarak seçiyordu: Üye adayı, inisiye edilmeyi hak etmek için, her şeyden önce “güvenilir” olmak zorundaydı. “Ustalar” huzurundaki ilk ritüelle birlikte inisiyasyon başlıyor ve onay alan kişi, “birinci derece” ile külte ilk adımı atarak, çok aşamalı bir sistemin parçası oluyordu. Her bir aşamanın kendine ait bir adı ve “yetkinlik derecesi” vardı ve kültün gizemleri parça parça, üye belirli aşamaları başarıyla geride bıraktıkça açıklanıyordu.</p>

  <p class="p6">“Bu kültün izleyicileri <span class="t11">sacrati</span>, yani ‘Kutsanmışlar’ olarak adlandırılırdı,” diyor Prudence Jones. “İnisiyasyon yedi aşamadan oluşuyordu ve bunların ilk dördü -<span class="t11">Kuzgun, Gizlenmiş Kişi, Savaşçı</span> ve <span class="t11">Aslan</span>- adayı kültün üyeliğine götürürdü; son üç aşama -<span class="t11">Pers, Güneş’in Elçisi</span> ve <span class="t11">Baba</span>- daha yüksek derecelerdi.<a id="a285"></a><a href="../Text/Notlar.html#a1119"><span class="t13">{283}</span></a></p>

  <p class="p6">Her aşamanın, kendine özgü bir ritüeli ve mizanseni vardı. Yazılı belgelerin yok denecek kadar az olması nedeniyle, Mithra inisiyasyonları üzerine bilgimiz oldukça sınırlı. Ancak yine de eldeki malzeme, kültün genel yapısı ve törenlerde öne çıkan bazı temaları anlayabilmek için yeterince ipucu veriyor.</p>

  <p class="p6">İlk katılımdan, en üst aşamaya dek uzanan süreç içinde yer alan yedi basamağın her birinin, farklı bir gök cismiyle simgelendiğini biliyoruz. Üyeliğe ilk adım olan Kuzgun için Merkür; Gizlenmiş Kişi (bazı gruplarda “Yeni Evli” ya da “Nymphus”) için Venüs; Savaşçı için Mars; Aslan için Jüpiter; Pers için Ay; Güneş’in Elçisi (Heliodromus) için Güneş ve en üst basamak olan Baba için de Satürn, göksel simge olarak belirlenmişti.<a id="a286"></a><a href="../Text/Notlar.html#a1121"><span class="t13">{284}</span></a></p>

  <p class="p6">“Söz konusu yedi aşama için belli bir zaman limiti olup olmadığını bilemiyoruz,” diyor Franz Cumont. “Büyük olasılıkla bir aceminin üst aşamaya geçmek için hazır olup olmadığına, Babalar aralarında görüştükten sonra karar veriyorlardı.”<a id="a287"></a><a href="../Text/Notlar.html#a1123"><span class="t13">{285}</span></a></p>

  <p class="p6">Kesin olarak bildiğimiz tek şey, bu törenlerin bütün etkileyiciliği ve ciddiyetiyle, kültün toplantı merkezi olan, mağara görünümüne sahip yeraltı tapınaklarında yapıldığı. Mağara, Mithra’nın doğum yeriydi; dolayısıyla, her biri yeni bir “yaşam” olarak görülen aşama ve derecelere üye bu mekânlarda erişebiliyor, bir başka deyişle, elde ettiği yeni dereceyle birlikte “yeniden doğmuş” oluyordu.</p>

  <p class="p6">Kuzgun, yeraltı dünyası ile tanrılar arasında bir aracı sayılırdı, hatta güneşin habercisi. Kültün inanışına göre, Mithra’ya Sol’un talimatını ileterek Boğa’yı kurban etmesi gerektiğini söyleyen de yine oydu, inisiyasyon töreninin bu ilk adımında aday üye büyük olasılıkla üzerinde adı yazılı olan bir kuzgun maskesi takar ve kültün ileri gelenlerine içki sunma hizmetini üstlenirdi. En azından, bazı Mithra tapınaklarında bu tür sahneleri gösteren kabartmalar bulunduğu için, bu konuda uzmanlar tahmin yürütebiliyor.</p>

  <p class="p6">Gizlenmiş Kişi ya da Nymphus aşaması için adayın, yeni evli bir Romalı gelin kılığına girmesi ve kurulun karşısına çıkması gerekiyordu. Bu aşamada ona şöyle deniyordu: “İşte Nymphus! Selam Nymphus, selam genç ışık!” Bu sırada büyük olasılıkla aday, elinde salonu aydınlatan bir lamba tutuyordu. Nymphus ya da nymphe, Aristo’ya göre, dönüşümü tamamlayıp, kelebek olarak kozadan çıkmaya hazırlanan bir ara aşamaydı. Mithra kültünün de bu aşamaya aynı mantıkla baktığına kuşku yok. “Yeni Evli” adı, aslında ilk acemilik aşamasını atlatıp, kültle gerçek tanışıklığını yaşamaya henüz başladığını vurguluyordu büyük olasılıkla. Bu aşamaya verilen diğer ad, “Gizlenmiş Kişi” de aynı çağrışımı yaratıyor. Üyelik aslında yeni başlıyordu; “Gelin” kozadan çıkmıştı ve artık kendini gizlemeliydi.</p>

  <p class="p6">Savaşçı (ya da Asker) aşamasının ritüelinde, alnına boyayla birtakım özel simgeler çizilmiş adaya, bir kılıcın ucuna yerleştirilmiş taç uzatılırdı. Aday eliyle, yüzüne doğru uzatılan kılıcı ve tacı itip omuzuna doğru çevirmeli ve “Benim gerçek tacım Mithra’dır” demeliydi. Bunun ardından, Savaşçının sırtına sembolik bir çanta verilir ve aşama tamamlanırdı. Roma ordusundaki Mithra mensubu subay ve askerlerin, kimi savaşlar ya da seferler öncesinde alınlarına “X” biçiminde bir işaret çizdiklerini bu işaret sayesinde Mithra’nın onları koruduğuna inandıklarını anımsayınca, bu aşamanın inisiyasyon töreni daha anlaşılır hale geliyor: Savaşçı aşamasına erişmek, kültün “Ustalık” basamaklarının birincisine adım atmak demekti.</p>

  <p class="p6">Aslan aşamasını, “ateş elementi” yönetirdi. Ateş, su elementiyle karşıt olduğu için de, bu aşamaya gelen adayın elleri suyla değil, bal ile yıkanır ve diline de sürülen bal yardımıyla arındığına inanılırdı. Bal burada göksel ateşi, yani yeryüzüne ilahi yaşamı getiren evrensel unsuru simgelerdi. Aday tören sırasında bir aslan maskesi takar ve ateşe dayanıklılık testlerini geçtikten sonra bu aşamaya terfi ederdi.</p>

  <p class="p6">Pers aşamasındaki adayın da elleri balla yıkanırdı ama o bu törende “meyvelerin bekçisi” rolünü üstlenirdi. Boğa’nın kanı, Ay aracılığıyla yeryüzüne değmiş ve bitki örtüsünü, meyveleri oluşturmuştu. Bu nedenle Mithra kimi kabartmalarda meyve getiren ve içi dolu meyve sepetleri taşıyan bir tanrı kimliğiyle de betimlenirdi. Bu törende aday, başına bir Frigya başlığı takardı.</p>

  <p class="p6">Güneş’in Elçisi aşamasıyla ilgili olarak elimizde fazla bilgi yok. Ancak bu törenin simgesel unsurları olarak, güneşi temsil eden bir meşale ve bir kırbaç kullanıldığını gösteren betimlemelere rastlıyoruz. En üst derecede yer alan Baba aşamasına geçişte de aday, başına üzeri zengin işlemeler ve desenlerle kaplı büyük bir Frigya şapkası (Mithra gibi) takardı. Heliodromus ve Baba, Mithra ile güneş arasındaki ilişkinin bir yansıması gibiydi ve yaratıcı tanrısallığın simgesi olarak Mithra’nın, güneşten hiyerarşik olarak daha üstte yer aldığını gösteriyordu. Helios’u, bir dizini yere koyup eğilerek Mithra’yı selamlarken betimleyen kabartmalarda da aynı havayı görüyoruz.</p>

  <p class="p6">Kısacası, Mithracılık, güneşi merkez alan bir külttü ama bazen yanlış değerlendirildiği gibi, bir “güneş tapınımı” değildi. En büyük ilahi güç, evrenin yaratıcı gücüydü; yaşamın kaynağı olan ışığı, yani güneşi o getirmişti. Güneş onun bir parçası, evrene bir armağanıydı ama tek başına “en büyük tanrı” değildi. Aslında kültün Roma’daki tam adı da bu durumu açıkça vurguluyordu: <span class="t11">Cukores Solus Invictus Mithrae; yani, “Mithra’nın Yenilmez (Fethedilemez) Güneş Kültü”.</span> Buradaki kullanımında Sol’un, fiziksel varlık olarak güneşin kendisini değil, onu yöneten gücü ve genelde “iyiliğin ışığını” anlattığına dikkat etmek gerek.</p>

  <p class="p6">Tapınım nesnesi haline getirilen unsur, güneşin fiziksel bedeni değil, taşıdığı ve ilettiği, yaşam veren ışıktı; tıpkı Mısır’da Ra’nın güneşin kendisi değil, sağladığı “yaratıcı ışığın” efendisi olması ya da Apollon’un bizzat güneş değil, “güneşin arabasını” yöneten göksel efendi kimliğiyle anılması gibi. Bir göksel nesne olarak güneş, “fethedilebilirdi”; sık aralıklarla gerçekleşen tutulmalar, bu “fetih işlemi”ni içeriyordu zaten. Ama tıpkı Ra ya da Apollon gibi, Sol Invictus Mithra da asla fethedilemezdi; çünkü onun, sınırları belirlenmiş bir fiziksel varlığı yoktu. O, evrenin ve yaratıcı gücün ta kendisiydi; güneşse, onun “Her şeyi gören gözü”.</p>

  <p class="p6">Roma’da Mithra kültü, yine yanlış değerlendirildiği gibi doğu eyaletlerinde değil, İtalya yarımadasında yaygınlaşmaya başladı, ilk tapınaklar güney kentlerinde inşa edilirken, Sicilya, Campania (Cumae kenti başta olmak üzere) ve Capri adasında hızlı bir örgütlenme yaşandı. Kısa bir süre içinde Mithra grupları Etruria, Roma kenti ve Galya’nın güney bölgelerine doğru yayılıp çoğalmaya başladılar. Bir süre sonra da, kalabalık lejyonların bulunduğu Kartaca kıyılarında, üyelerini çoğunlukla subayların oluşturduğu “loca”lar kuruldu. Henüz ikinci yüzyılda, batıda İberik yarımadası ve Fas’a, doğuda da Tuna kıyıları ve Trakya’ya dek imparatorluk sınırları içindeki hemen her kentte birer Mithraea inşa edilmiş ve üye grupları oluşturulmuştu.</p>

  <p class="p6">“Doğu kökenli diğer dinlerin aksine, Mithra ayinleri kamuya açık değildi,” diye anımsatıyor Robert Turcan. “insanlar Attis ya da İsis onuruna düzenlenen festivallerde, inisiye olmalarına ya da rahiplik sistemine katılmalarına gerek olmaksızın yer alabilirlerdi. Kybele’nin ya da Mısır tanrılarının tapınakları, inançsızları uzak tutmak üzere birer duvarla çevrelenmiş olsa bile, kentlerde diğer kutsal binalarla yan yana dururlardı. Adak ya da inisiyasyon amaçlı belli ayinler, buralarda rahipler tarafından gizlice uygulanırdı. Ama ibadetin büyük bölümü kamuya açıktı [...] Mithra’cılar da imparatorluğun ve imparatorun güvenliği için dua ediyorlardı ama ayinleri gizliydi.”<a id="a288"></a><a href="../Text/Notlar.html#a1125"><span class="t13">{286}</span></a></p>

  <p class="p6">Bu görüntü, hızla yaygınlaşmalarına ve tanınmaya başlamalarına karşın onlara “marjinal” bir hava vererek, üzerlerinde yoğun kuşku bulutlarının dolaşmasına neden oluyordu, imparatorluk içindeki güç odakları, özellikle nüfuzlu kişileri etkisi altına alan bu kültün sağlam adımlarla yükselişinden oldukça huzursuzdu ama Mithra gruplarının önüne bir set çekilemiyordu, çünkü üyeleri arasında ordunun tanınmış ve saygın subayları, başarılı komutanlar ve üst düzey bazı kamu görevlileri yer alıyordu. Fraternis, bu kez işini iyice sağlama almışa benziyordu, bir başka deyişle.</p>

  <p class="p6">Üçüncü yüzyıl sonlarına gelindiğinde, Mithra kültü nihayet imparatorluk katına dek uzanmayı başardı. 270 yılında iktidara gelen Aurelianus, beş yıllık yönetimi boyunca, çevresindeki Mithra mensubu subay ve komutanların da etkisiyle, külte sempatiyle yaklaştı. Ne var ki, aslında tam olarak Mithra’nın neyi simgelediğini kavrayamamış ve bunun üzerinde de çok durmamıştı ve bir tür “güneş tapınımı”na yakınlık duyduğunu sanıyordu. Resmi imparatorluk kültünün Apollon’u fetişleştirip güneşin fiziksel varlığına indirgediği ve imparatorun da “ülkenin güneşi” olduğu düşüncesini savunduğu anımsandığında, Aurelianus’un külte bu bakışla yaklaşmasında pek de şaşırtıcı bir yan yok. Fraternis açısındansa, imparatorun neyi ne kadar anladığı hiçbir önem taşımıyordu elbette. Aurelianus dönemi boyunca “Baba”lar, “saray desteğiyle yükseliş” olanağından yararlanmaya çalıştı.</p>

  <p class="p6">“Aurelianus, 273 yılında Palmyra kraliçesi Zenobia’yı yenilgiye uğratmasını güneşin ona sağladığına inanmıştı ve aynı yıl, çok kısa bir süre sonra, en büyük göksel ilahi güç olduğuna inandığı tanrı için büyük bir tapınak inşa etti. Güneş, imparatorluğun evrensel tanrısı ilan edildi ve Aurelianus, Sol Invictus kültünü, resmi kült statüsüne yükselterek bir güneş-tanrı tektanrıcılığı oluşturmaya çalıştı. Aurelianus’un güneş-tanrı dini, Mithra dini değildi ama Mithraizm’in izleyicileri, Mithra’nın güneş ile olan bağlantısından yararlandılar.”<a id="a289"></a><a href="../Text/Notlar.html#a1126"><span class="t13">{287}</span></a></p>

  <p class="p6">Siyasi anlamda bu, imparatorluk içinde ağırlığa sahip bir asker-bürokrat kadrosu yetiştirmiş olan Fraternis için azımsanamayacak bir zaferdi, çünkü devlet kademelerinde elinde tuttuğu güç merkezlerine bir de rahipler grubu ekleniyordu şimdi. Aurelianus, kültü resmileştirdikten sonra, Mithra rahipleri için bir de kurul (college) oluşturmuş ve <span class="t11">Pontifices Solis</span> adını alan bu grubu Roma’nın resmi ruhani yöneticileri arasında ayrıcalıklı bir noktaya getirmişti. Eski gücünü ve prestijini çoktan yitirip devlet yöneticileri elinde bir formaliteye dönüşen Sibylline Kurulu yerine, şimdi resmi güç kazanan bir başka saygın rahip grubu denetim altına alınabilirdi. Her ne kadar Aurelianus’un tasarladığı Pontifices Solis, Mithra kültünden farklı bir ruhani kurul gibi görünse de, ordu ve bürokratlar arasında kilit noktaları elinde tutan Fraternis için, bu “mevziyi” kazanıp denetlemek hiç güç olmayacaktı.</p>

  <p class="p6">Kültün ilk günlerden itibaren Mithra’nın doğum günü olarak kutladığı 25 Aralık tarihi, bu tarihten itibaren Natalis Solis Invicti adıyla Roma’nın resmi bayramları arasına girdi. Howard Snider, “Tarihsel olarak bu, güneşin geri dönüşünün belirginleştiği ve yeryüzünün, yaşamın yenilenmesinin onaylandığı gündü,” diyor, bayramın Kış Gündönümü’ne denk geldiğini anımsatırken: “Bu kutlama yalnızca yılda bir kez değil, ‘Güneş’in Günü’nde [Pazar - Sunday] her hafta yinelenirdi.”<a id="a290"></a><a href="../Text/Notlar.html#a1128"><span class="t13">{288}</span></a></p>

  <p class="p6">Benzeri biçimde, Mithra’nın kendinden bir parçayı (Boğa) feda ederek yaşamı ve yeryüzünü kurtardığı “Diriliş” bayramı da, ilkbahar ekinoksunu izleyen pazar günleri kutlanmaya başladı. Kısacası, asker kökenli bir aileden gelen Aurelianus, bilerek ya da bilmeyerek, iktidara geldikten hemen sonra, “asker-bürokrat kültü” olarak beliren Mithra inancını imparatorluk içinde resmi bir statüye yükseltmiş oldu. Bir anlamda, kendisinden önceki Severus hanedanının bıraktığı, ekonomik olarak çöküntüye girmiş; İspanya, Galya ve Balkanlar’da barbar saldırıları yüzünden yıpranmış ve otoritesini yitirmeye başlamış; giderek kozmopolit bir görünüm almakta olan ve yoksullaşan halkı mutsuz hale gelmiş Roma’yı dikkate değer askeri hamleler ve başarılarla ayağa kaldırdıktan sonra, moral ve güç tazelemesini sağlayacak “manevi” bir adım daha atmıştı: Sol Invictus, yani “Fethedilemeyen Güneş”, imparatorluğun görkemli koruyucusu olarak bütün eyaletlerdeki askeri birliklere ve halka, Roma’nın baş edilmez gücünü vurgulayarak moral pompalayacaktı. Claudius hanedanının sona ermesinden itibaren yavaş yavaş prestijini yitiren Emperyal Kült gölgede kalırken, devletin kilit noktalarındaki asker ve bürokrat yöneticileri yanına çeken Mithra kültü hızlı bir yükseliş yaşıyordu.</p>

  <p class="p6">Ne var ki, iktidarı çok da uzun sürmeyen Aurelianus’tan sonra imparatorluk yine sıkıntılı günler yaşamaya başladı. Her şeyden önce, görünürdeki lüks tüketim artışına ve egemen sınıfın yaşam standartlarındaki belirgin yükselişe rağmen, Roma ekonomisi krizden bir türlü kurtulamıyordu. Cumhuriyet döneminde, ağırlıklı olarak pleb politikaları ve sivil toplum örgütlenmelerinin yarattığı baskı unsuruyla, zengin toprak sahipleri ve tefecilerle halk kitleleri arasındaki gelir dağılımı makasının açılması ya da en azından uçurumun büyümesi, bir ölçüde engellenebilmişti. Ama imparatorluk döneminin merkeziyetçi despotik politikaları, muhalif sesleri susturma yolunda giderek kalıcı yasal düzenlemeler ve uygulamaları üst üste yığdıkça, ekonomik yaşamda tekelci büyümenin durdurulması iyiden iyiye güçleşti. Bir zamanlar, kişilerin elindeki toplam ekilebilir toprak miktarını belli sınırlarda tutmaya çalışan Cumhuriyet yasaları çoktan unutulmuş; “tarım efendileri” önlerinde set tanımaksızın servetlerini büyütmeye başlamışlardı.</p>

  <p class="p6">Bir kurum olarak kölelik, azat sistemi ve kırsal kesimdeki özgür köylülerin hızla tarım işçilerine dönüşmesi nedeniyle çözülme aşamasındaydı ama bunun yerini, büyük toprak sahiplerine ait tarım işletmelerinde çaresizlikten ötürü neredeyse boğaz tokluğuna çalışmak durumunda kalan “kolonlar” almaya başlamıştı. İyiden iyiye kozmopolitleşen Roma sınırları içinde, birliğe sonradan fetih ya da bağlaşıklık yoluyla entegre edilmiş “yabancı” kavimlerin bey, şef ya da komutanlarını da içeren, güçlü bir toprak sahipleri aristokrasisi beliriyordu yavaş yavaş.</p>

  <p class="p6">Belki ekonomi yalnızca tarıma ve toprak mülkiyetine dayalı olmaktan kurtarılsa, bu dönüşümün yaratacağı olumsuz sonuçların ününe belli oranda geçilebilirdi. Ama Roma egemen sınıfı bu basit ve kolay servet edinme (ya da büyütme) yöntemini öylesine benimsemişti ki, kentlerdeki ekonomik yapı giderek zayıflıyordu. Ticaret, limanı olan belli kentlerde, kısmen başarıyla yürütülebiliyor gibi görünse de çoğu yerleşim merkezinde Augustus dönemine oranla iyiden iyiye zayıflamıştı. Zanaat ve üretim, meslek birliklerine uygulanan baskılar ve serbest zanaatkârların içinde bulundukları olumsuz ekonomik koşullar nedeniyle giderek güçten düşüyor; işliklerini kapatanlar, kırsal kesime yerleşerek bir toprak beyinin yanında tarım işçisi olmayı yeğlemek durumunda kalıyorlardı. Denebilir ki, kentlerdeki ekonomik etkinlik, neredeyse bütünüyle, tefecilikle sınırlıydı. Kentli nüfus, iş olanaklarının yavaş yavaş azalması ve kentlerin ekonomik anlamda çekiciliğini yitirmesiyle birlikte, taşraya göç edip “kolon”lara dönüşmeye başlıyordu.</p>

  <p class="p6">İktidarların ve imparatorların önünde “muhalefet” anlamındaki hemen tek güç, ordunun radikal ve aydın subay gruplarıydı; bir başka deyişle Fraternis’in darbeci kanadını oluşturan ve asker-bürokrat kademelerinde Mithra kültünü birleştirici bir örgütsel güç olarak kullanan, bir tür “devlet muhafızları” topluluğuydu. Ne var ki, ikinci ve üçüncü yüzyıllar boyunca bu askeri unsurlar yalnızca istedikleri zaman ayaklanma örgütleyip, imparator değiştirmekle ve iktidarı denetlemenin “manevi hazzı” ile yetinmemişler; toprak mülkiyeti sistemi içinde kendilerine yer açarak yavaş yavaş egemen sınıfın saflarında boy göstermeye başlamışlardı. Hemen her askeri zaferden sonra büyük komutan ve subaylara, tarıma elverişli toprak parçaları ve onu işleyecek kolonlar, yani topraksız yoksul köylüler “hediye” ediliyordu. Yüksek noktalardaki bürokratlar da bu servet paylaşımından nasiplerini alıyorlardı tabii; çünkü, aslına bakılırsa “Büyük Roma”nın askerlerini ve sayıları giderek artmakta olan bürokrasi mensuplarını besleyecek ekonomik gücü yoktu ve sürekli paranın değeri düşürülüyordu. Toprak tahsisi, bir tür “sus payı” ve ganimet paylaşımıydı.</p>

  <p class="p6">Ancak, ekonomik çıkarlara bağlı bu yozlaşma, ordunun disiplinini ve üst kademelerin birliğini büyük oranda zayıflatmıştı. Hemen her büyük iç çalkantının ardından, eyaletlerdeki askeri birlikler, kendi generallerini imparator ilan etmeye başlamışlardı ve özellikle nüfusun yabancı göçler ve barbar kökenli askeri birlikler nedeniyle iyice kozmopolitleştiği Batı bölgelerinde, her biri büyük toprak beylerine dönüşmeye başlayan komutanlar, sık sık merkezi otoriteye kafa tutuyorlardı. Cumhuriyetin çöküşüne yol açan iç savaş ve kargaşalar, bir süre varlığını koruyabilen Pax Romana’nın ardından, geri dönmüş gibiydi.</p>

  <p class="p6">Üçüncü yüz yıl sonunda iktidarı ele geçiren Diocletianus, iç bütünlük ve istikrardan uzaklaşmış, ekonomik anlamda ciddi sarsıntılar yaşayan, yozlaşmalara teslim olmuş böylesi bir Roma’nın imparatoru olarak bulmuştu kendini. Tek çarenin, evrensel “Romalı ruhu”nu yeniden güçlendirmek olduğunu düşünüyor ve bunu sağlayacak araçların en güçlüsü olarak, “din birliği”ni görüyordu. Augustus’tan itibaren iktidara gelen imparatorlar Emperyal Kült’ü önemsemişlerdi ama hiçbiri, Roma topraklarının bütününe egemen olacak tek bir inanç sistemini biçimlendirmeye çalışmamışlardı. Devletin geleneklerine aykırıydı her şeyden önce bu; Roma, “resmi tanrılar”ın el üstünde tutulduğu ama diğer inanç ve dinlere yaşama serbestisi tanıyan; tapınımı bireylerin kendi tercihlerine bırakan bir devlet anlayışına sahipti.</p>

  <p class="p6">Diocletianus, ilkin Emperyal Kült’ü eski saygınlığına kavuşturmaya çalıştı. Ardından, bir tür reform girişimine başvurarak, kuruluştan beri Roma’nın büyük tanrısı kabul edilen Jüpiter’e, ülkedeki bütün inanç kültlerinin ve dini grupların saygı gösterip, bağlılık bildirmelerini istedi. Diğer dinleri yasaklamaya çalışmıyordu ama “Ataların Dini”ni Roma manevi yaşamının en üstüne yerleştirmeyi amaçlıyordu. Bunun, Romalılık duygusunun gelişmesi için vazgeçilmez ön koşul olduğuna inanmıştı.</p>

  <p class="p6">Girişimleri, çoğunlukla muhalefetle karşılaşmadı. Roma sınırları içindeki dinsel gruplar ve tapınak erbabı, varlıklarına ve ibadetlerine karışmama güvencesi veren imparatorun suyuna giderek, Emperyal Kült’e ve Jüpiter’e bağlılıklarını, saygılarını sundular. Ancak tek istisna, ikinci yüzyıl ortalarından itibaren imparatorluğun çeşitli eyaletlerinde kendi cemaatlerini kurmaya başlayan Hıristiyan gruplarıydı. Devletin dini kurumlarını ve tanrılarını kabullenmeme yolunda gösterdikleri kararlı ve ısrarlı direniş, Diocletianus’u ilkin şaşırttı, ardından da denetlenemez bir öfke ve cezalandırma histerisine yöneltti. 303 yılında düzenlenen dört ayrı operasyonla, ülkedeki tüm Hıristiyan grupları üzerinde şiddetli bir “koğuşturma terörü” başlatılıyordu. Bacchanalia Olayı’ndan sonra, Roma tarihinde bir dinsel gruba yöneltilmiş ikinci büyük resmi operasyondu bu.</p>

  <p class="p6">Aşağı yukarı aynı dönemlerde Diocletianus, ordu içindeki dalgalanmalara son verip, birliği sağlamaya ve Augustus dönemindeki gibi imparatorluğa bağlı bir askeri örgütlenme oluşturmaya yönelik çabalara girişti. Ama bunun için, ilkin İtalya’nın kuzeyinde ve Tuna kıyılarında alabildiğine yoğunlaşan yabancı kavimlerin akın ve yağmalarını durdurması; başarılı bir komutan olarak tüm askeri birlikler üzerinde etki yaratması gerekiyordu. Roma’da alışılmış olduğu üzere bir tür askeri darbeyle iktidarı ele geçiren Diocletianus, Illirya kökenli, başarılı bir askerdi ve özellikle imparatorluğun doğu eyaletlerinde ve Balkanlar’da yaşanan başıbozukluğun, karmaşanın nedenlerini yakından biliyordu.</p>

  <p class="p6">“Fazla yontulmamış, kıt bilgili bir kişiydi,” diyor Server Tanilli. “Askeri hiyerarşinin bütün derecelerini tırmanmıştı. Selefi Numerien öldürüldükten sonra, Doğu ordusunun yüksek rütbeli subaylarınca imparator yapılmıştı. Rakibi Aper’i de kendi elleriyle öldürdü, ön plana savunma ve örgütlenmeyi alarak, imparatorluğun idaresi ve yeniden kuruluşuyla ilgili en karmaşık sorunları, kaba çizgileriyle de olsa, askerce bir doğruluk ve ustalıkla çözdü.”<a id="a291"></a><a href="../Text/Notlar.html#a1131"><span class="t13">{289}</span></a></p>

  <p class="p6">İktidara geldiği andan itibaren yaptıkları izlendiğinde, özellikle onu imparatorluğa taşıyan Mithra kültü üyesi askeri grupların desteği dikkate alındığında, Roma tarihinin bu son istikrarlı restorasyon dönemine imza atan Diocletianus’un ardında Fraternis’in rolü de daha belirgin hale geliyor. Birçok tarihçinin üzerinde birleştiği gibi Diocletianus, iyi bir askerdi ama devlet yönetimi, kurumlaşma ve örgütlenme üzerine ne bilgisi ne de deneyimi vardı. Oysa onun döneminde yapılan hamleler yalnızca askeri başarılarla sınırlı kalmamış, yönetsel anlamda oldukça kritik kararlar alınıp, devlet kademelerinde ciddi düzenlemelere gidilmişti.</p>

  <p class="p6">İlk günden itibaren imparatorun sağ kolu olarak görev yapan ve önemli askeri başarılara imza atan, yardımcısı Maximianus da siyasi anlamda oldukça bilgisiz ve deneyimsiz bir yöneticiydi. Stepnen Williams, Maximianus’un iyi bir komutan ve sağlam karaktere sahip sadık bir dost kimliğiyle imparatorun yanında yer aldığını ama “ufkunun savaş alanları, zaferler ve askeri düzenle sınırlı olduğunu” söylüyor.<a id="a292"></a><a href="../Text/Notlar.html#a1132"><span class="t13">{290}</span></a> O halde Diocletianus’un gerçekleştirdiği büyük “reorganizasyon” hamlesinde lojistik desteği kim vermiş olabilirdi?</p>

  <p class="p6">İmparator, “lider modeli” olarak kendisi gibi Illiryalı başarılı bir komutanken iktidarı ele geçiren ve özellikle Gotlar, Cermenler ve Vandallara karşı kazandığı zaferlerle Roma’nın sınır güvenliğini sağlayan Aurelianus’u seçmişti. Dolayısıyla, Emperyal Kült ve Jüpiter tapınımını yeniden yüceltmeye çalışırken bile, aklı bir yandan da Auelianus’un yaşamı boyunca bağlı kaldığı Sol Invictus’un koruyucu gücündeydi. Onu imparatorluğa taşıyan subayların ve sonradan seçtiği kurmay takımının içinde, çok sayıda etkin Mithra üyesi bulunuyordu. O halde, eğer işin içinde Fraternis parmağı varsa, yönetimde gerçekleştireceği reform ile birlikte, “Fethedilmez Güneş”in de yeniden resmi kültlerin en büyüğü statüsüne getirilmesi beklenebilirdi.</p>

  <p class="p6">Aslına bakılırsa, gelişmeler tam da böyle bir seyir izledi. Diocletianus, İlkin imparatorluğun yönetim sistemine kalıcı bir değişiklik getirdi: Yönetim tek kişinin elinde olmayacak; basit bir hiyerarşiyi koruyarak, iki kişi tarafından paylaşılacaktı. Yani, tıpkı eski Cumhuriyet rejiminin konsüllük sisteminde olduğu gibi. Bu iki yöneticilik makamına “Augustus” unvanını getirdi ve kendisiyle birlikte, yardımcısı Maximianus’u da bu unvanla onurlandırdı. Ardından, oldukça radikal bir yönetsel düzenlemeye gitti: Sınırları oldukça büyüyen imparatorluğu üniter yapı içinde tutmaya, tek bir imparatorun gücünün yetmeyeceğine ikna olmuş görünüyordu, özellikle de, doğu ve batı eyaletleri arasındaki “sosyal ve siyasi doku farkı”nın, iki parçalı ama bir biçimde koordine edilmiş bir yönetim sistemi gerektirdiğini düşünüyordu. İktidara geldiği andan itibaren doğuya ayrı bir önem vermiş ve Roma’da bile oturmayıp, kendine merkez olarak İznik’i seçmişti zaten. Bunlardan yola çıkarak, devlet tarihinde ilk kez, “Doğu Roma” ve “Batı Roma” kavramlarını gündeme getirdi ve Maximianus’u Batı’nın, kendini de Doğu’nun “Augustus”u ilan etti. Herhangi bir anlaşmazlık durumunda, o sözünü ettiğimiz basit hiyerarşiye bağlı olarak son sözü söyleme yetkisi, Diocletianus’un elinde olacaktı.</p>

  <p class="p6">İmparator bununla da yetinmedi Augustus’un ölümünden itibaren Roma’da büyük çalkantı ve kargaşalara neden olan “veliaht sorunu”nu kesin çözüme kavuşturmak istedi. Bundan böyle, her iki imparator, göreve başladıktan sonra kendilerine birer “Caesar” seçip onları prens ilân edecekler ve böylece ölümlerinden (ya da yaş haddine bağlı yirmi yıllık görev süresinin dolmasından) sonra yönetime kimin geleceğine ilişkin karmaşa yaşanmasının önüne geçeceklerdi. Caesar olarak seçilen prensler de, Augustus unvanını alarak imparatorluğa yükseldiklerinde, ilk iş olarak yeni birer Caesar belirleyeceklerdi. Genç prensler yalnızca birer “iktidar varisi” olarak yönetim dönemlerinin gelmesini beklemeyecek, bu süre içinde iki farklı eyaleti de “imparator temsilcisi” sıfatıyla yöneteceklerdi.</p>

  <p class="p6">“Tetrarşi” (Dörtlü Yönetim) adı verilen bu sistemle emperyal gücü bütün eyaletlerde baskın kılmayı hedefleyen Diocletianus, “dört rakamı” ile ilgili bir saplantı da geliştirmişti görünüşe bakılırsa. “Dört mevsim, dört temel element, dört kıta olduğu gibi, dört de yöneticinin olması aynı derecede doğal kabul edilmeliydi.”<a id="a293"></a><a href="../Text/Notlar.html#a1135"><span class="t13">{291}</span></a> Bu, Roma imparatorluğunun, dünyanın dört köşesine egemen oluşunu da simgelemekteydi ona göre.</p>

  <p class="p6">Böylece, 293 yılının Mart ayında Maiximianus, Viyana’da resmi bir açıklama yaparak, eski Dalmaçya valisi ve başından itibaren Diocletianus’un en büyük destekçilerinden biri olan Marcus Flavius Constantius’u kendi seçtiği Caesar olarak ilân etti. Aynı anda Diocletianus da Sirmium’da yaptığı bir açıklamayla, yakın dostu ve destekçisi, yıldızı Aurelianus döneminde parlayan başarılı ve deneyimli komutan Gaius Galerius’u Caesar unvanıyla onurlandırdı. Her iki genç prens de ordunun Mithra kültüne bağlı radikal reformcu subayları arasındaydılar.</p>

  <p class="p6">Eğer imparatora lojistik destek veren akıl hocaları Mithra üyesi idilerse, niçin ilk günden itibaren, tıpkı “rol modeli” olarak seçilen Aurelianus’un yaptığı gibi Sol Invictus yüceltilmedi de Jüpiter en büyük resmi tanrı ilan edildi? Bu nokta, çok açık ve net değil; ancak karar alma süreçlerinde Diocletianus’un kafasının karışık olduğu ve izlediği çizginin değişken bir rota uzantısında yalpaladığı söylenebilir. En azından ilk yıllarında, kendisi de Mithra kültünün derin etkisi altında bulunmasına karşın, Roma’nın eski geleneksel tanrılarını yüceltmeyi “Altın Çağ’a dönüş” için gerekli bir strateji olarak değerlendirmişti. İmparatorluğun geniş sınırları içinde birbirinden farklı çok sayıda yerel kült ve din olmasına anlayışla yaklaşıyordu ama bu hoşgörüsü, hepsinin birbirlerinin yaşam haklarına saygı duyması ve Roma’nın geleneksel tanrılarını kabul etmeleri koşuluna bağlıydı.</p>

  <p class="p6">Kendilerininki dışında tüm inançları “putperestlik” ve “kâfirlik” ile suçlayan, imparatorluğun tanrılarına saygı göstermeyi reddeden ve bu konuda oldukça ısrarlı ve inatçı davranan Hristiyan gruplar, Diocletianus’un gazabına bu nedenle uğramışlardı zaten. Hıristiyan tarihçilerin “Büyük Koğuşturma” olarak adlandırdıkları dönem dışında, hem kendisi hem de yardımcısı Maximilianus, bütün yerel kült ve dinlere aynı mesafede dur-maya çalışmış, farklı eyaletleri gezdikçe o bölgelerin tanrıları için tapınaklar inşa ettirmiş ve hoşgörüyü elden bırakmamıştı, imparatorluk içinde varlığını sürdüren kültlerden herhangi birini diğerlerinin üzerine çıkarıp resmi statüye kavuşturmanın, bu tarafsızlığı gölgeleyerek, iç bütünlüğe zarar verebileceğinden endişe ediyordu. Jüpiter’i seçmesinin nedeni de buydu zaten. Roma geleneğinin en eski tanrısı, imparatorluğun egemen olduğu tüm bölgelerde “ortak bir miras” duygusunu pekiştirecekti.</p>

  <p class="p6">“Diocletianus’un gereksinim duyduğu şey bir ilahiyat devrimi değil, yalnızca genel kabul gören senaryoda bir değişikliğe giderek, Sol Invictus yerine Jüpiter’i en yüksek konuma yerleştirmekti,” diyor Stephen Williams. “Jüpiter’in heykeli Nicomedia yakınlarındaki tepede ve Roma forumunda en yüksek sütunun üzerine yerleştirildi. Ama aynı zamanda Sol da madeni paralarda yüceltildi, İtalya’da ona adanan bir güneş tapınağı, Diocletianus tarafından inşa edildi [...]”<a id="a294"></a><a href="../Text/Notlar.html#a1137"><span class="t13">{292}</span></a></p>

  <p class="p6">Ne var ki imparatorun direnci çok da uzun sürmeyecekti. Hem “prens olarak seçtiği iki Caesar, hem de sağ kolu durumundaki yardımcısı Maximianus, Mithra kültüne mensuptular. Onu destekleyip iktidara taşıyan, çevresindeki tüm subaylar da öyle. Üstelik dördüncü yüzyıl başında Hıristiyan gruplarına karşı açtığı kampanya sırasında Diocletianus, yanında bir destek görebilmek için Mithra kültüne biraz daha yakınlaşmıştı. 305 yılında, yirmi yıllık iktidar süresini doldurduğu için, biraz da sonraki imparatorlara örnek oluşturmak üzere, kendini emekliye ayırarak görevden uzaklaştı, aynısını Maximianus’tan da istedi. Böylece Galerius ve Constantius yeni Augustus’lar olarak yönetimi üstlenecek, ardından da iki yeni Caesar daha prenslik konumuna getirilecekti.</p>

  <p class="p6">Diocletianus bu noktada otoriter gücünü kullandı ve yeni prensler için yalnızca Galerius’un fikrini aldı, Maximianus ve Constantius’a danışmaya gerek görmedi. Yönetimin “babadan oğula” yetki devredilen bir klasik monarşi görünümüne bürünmesini istemediği için, Maximianus’un oğlu Maxentius ve Constantius’un oğlu Constantine’i devre dışı bıraktı bu seçimlerde. Yeni Caesar’lar olarak Panonia’lı (Macaristan) bir subay olan Severus’u ve Galerius’un yeğeni Maximinus’u belirledi.<a id="a295"></a><a href="../Text/Notlar.html#a1138"><span class="t13">{293}</span></a> Tetrarşinin başı olan imparatorun kararı elbette tartışılmayacaktı; ama oğluyla ilgili planları olan Constantius, bu seçimden hiç hoşnut değildi.</p>

  <p class="p6">Diocletianus ve Maximianus törenle görevi yeni Augustus’lara bıraktıktan sonra, birer “sade” vatandaş kimliğiyle perde gerisine çekildiler. En azından, görüntü böyleydi. Eyalet ve bölge paylaşımları belirlendi, Constantius Britanya ve Galya’nın yanı sıra İspanya’dan da sorumlu olurken, Balkanlar ve Anadolu’yu Galerius aldı. Yeni Caesar’lardan Severus’a Kuzey Afrika ve İtalya verildi, Maximinus’a da Suriye ve diğer doğu eyaletleri kaldı.</p>

  <p class="p6">Ancak, her şey göründüğü gibi sorunsuz yürümeyecekti. Constantius daha göreve başlar başlamaz, oğlu Constantine’i kendisine yardımcı olmak üzere, Galerius’un da gönülsüz onayını aldıktan sonra (aslında biraz da oldubittiye getirerek) yanına çağırdı. Aradan henüz yalnızca bir yıl geçmişti ki, 306 yılının Temmuz ayında Constantius York kentinde öldü. Kendisine bağlı askeri birlikler, daha Roma’daki yetkililer ne olduğunu anlayamadan, oğlu Constantine’i yeni Augustus ilan ettiklerinde, ortalık birden karıştı. Galerius, belirlenen sistem ve kurallar gereği, bu konuma gelmesi gereken kişinin Severus olduğunu, ama eğer istiyorsa kendisine Caesar’lık verilebileceğini bildirerek bir orta yol buldu, uzlaşma sağladı.</p>

  <p class="p6">Bütün göstergelerin fırtına öncesi sessizliği işaret ettiğini fark eden ve ardında bıraktığı sistemin sarsılmasından endişe duyan Diocletianus, tam da dört yönetici arasında iktidar kavgasının ufukta göründüğü bir anda ortaya çıktı ve duruma müdahale etti: 308 yılının Kasım ayında, Viyana yakınlarındaki Carnuntum’da, Maximianus ve Galerius’la birlikte, özel bir konferans düzenlemişti eski imparator.</p>

  <p class="p6">“Bu konferansın sonunda, bir sunak, yenilmez güneş-tanrı Mithra’nın bu yönetimin koruyucusu olduğunu ilan eden bir yazıtla kutsandı ve Carnuntum’daki Mithra tapınağı yenilendi. Bu adak, Mithra’nın, Aurelianus’un güneş-tanrısının yerini alarak Roma’nın resmi tanrısı olmasını sağladı. Bu dönemde Mithraizm doruktaydı ve imparatorluğun tek dini olmaya aday görünüyordu [...]”<a id="a296"></a><a href="../Text/Notlar.html#a1140"><span class="t13">{294}</span></a></p>

  <p class="p6">Sonunda Diocletianus, yeniden ufukta beliren iç savaş ve kargaşa tehlikesini ortadan kaldırma yolu olarak, Galerius’a destek vermeyi ve Roma için tek bir “imparatorluk dini” yaratmayı tasarlamış ya da buna bir biçimde “birileri tarafından” ikna edilmiş olmalıydı. Ne var ki, işler pek de beklendiği gibi yürümeyecekti. O tarihten itibaren, Cumhuriyet dönemindeki iç kargaşaları bile mumla aratacak; “kazanmak”tan başka hiçbir ilkenin, hiçbir değerin önemsenmediği, kirli bir iktidar mücadelesi yaşanmaya başladı Roma’da.</p>

  <p class="p6">&nbsp;</p>
</body>
</html>
