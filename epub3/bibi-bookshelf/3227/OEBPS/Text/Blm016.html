<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>1. Ustalar ve Çıraklar</title>
</head>

<body>
  <h2 class="h20">1. Ustalar ve Çıraklar</h2>

  <p class="p6">Eğer resmi kayıtlara bakarsanız, İngiltere’deki Mason örgütlenmesinin tarihi, 1717 yılının Haziran ayında Londra’da gerçekleştirilen toplantılar sonucu oluşturulmuş “Büyük Loca” ile başlar. Bu tarihte, kentteki belli başlı dört locanın üyeleri “Goose and Gridiron” adlı tavernada bir araya gelerek “Zanaatın” (The Craft)<a id="a488"></a><a href="../Text/Notlar.html#a1525"><span class="t13">{486}</span></a> içinde bulunduğu sorunları tartışmışlar ve bir süredir yaşanan “gelenek aşınmasını” ve örgüt yapısındaki gevşeklik ve ciddiyet kaybını önlemek için birtakım temel kararlar almışlardı.</p>

  <p class="p6">Toplantı yalnızca üyelere açık olduğu ve görüşmeler kamuya açıklanmadığı için, neler konuşulduğunu yalnızca resmi Mason kayıtlarında ve sonraki yılların Üstat Mason’larının yaptığı konuşma ya da kaleme aldığı bazı makalelerde dışarı yansıtıldığı kadarıyla biliyoruz. Kaynakların belirttiğine göre “eski gelenek ve kurallar” (Old Charges) gözden geçirilip anımsanmış; ilkeler ve düşünceler üzerine görüş bildirilmiş; dört locanın katılımıyla bir İngiltere Büyük Locası Kurulması ve üyelerin üç ayda bir düzenlenecek toplantılarda bir araya gelmesi kararlaştırılmış ve ilk Büyük Üstat (Grand Master) olarak da Anthony Sayer adlı deneyimli bir üye seçilmişti.</p>

  <p class="p6">Bu toplantı sonrasında, kendi içindeki “kapalı” yapısını sürdürmekle birlikte Masonluk fiilen bir “gizli örgüt” olmaktan çıkıyor ve varlığını kamuoyu önünde doğrulamış oluyordu. Londra’da oluşturulan İngiltere Büyük Locası, uluslararası anlamda da ilk resmi büyük loca kabul edildi. Bu nedenle, Masonluk tarihiyle ilgili yapılacak her yüzeysel araştırmada, 1717 yılını “Zanaat”ın düzenli bir örgüt yapısıyla ilk ortaya çıkışı olarak sunan, çok sayıda kaynağa rastlamak mümkündür.</p>

  <p class="p6">Ancak, her ne kadar Mason tarihinde bir tür “milat” gibi algılansa da, söz konusu buluşma elbette örgütün kendisi için bir “başlangıç” falan değildir. Toplantıyla ilgili notlar arasında aktarılan “gelenek aşınması” ya da “örgütsel gevşeklik” gibi eleştirilerin ve tavernada bir araya gelen dört bağımsız locanın varlığı da, “Zanaat”ın İngiltere’deki geçmişinin çok daha eskilere dayandığını göstermektedir zaten. Bu noktada karşımıza, Mason literatürünün iki temel kavramı üzerine kurulu bir ayrım çıkar: “Operatif ve “spekülatif” masonluk.</p>

  <p class="p6">Gerçek anlamda “duvar ustalığı” mesleğini icra edenler, yani “eski Masonlar” için “operatif; başka işler yapmakla birlikte “Mason felsefesini” benimsemiş olan ve daha sonraki dönemlerde örgüte katılan biraderler için de “spekülatif Mason” ifadesi kullanılır. Dolayısıyla mesleklerinden dolayı değil, düşünce ve tercihleri nedeniyle örgüt içinde yer almayı seçmiş üyelerin bir araya geldiği “spekülatif localar” bugün bizim bildiğimiz ve anladığımız Mason kavramının taşıyıcısı olarak görülürler ki, 1717 Haziran’ında yapılan toplantı, bu nitelikteki örgütlenme için bir milat niteliği taşımaktadır.</p>

  <p class="p6">Geriye doğru gittiğimizde kimi kaynaklar, İngiltere’de Masonik örgütlenmenin başlangıcı olarak on yedinci yüzyılın ortalarını işaret eder. Yani, artık devlet yönetiminde bir “parlamentonun” söz sahibi olmaya başladığı ve monarşinin ciddi bir sarsıntı yaşadığı, “devrim sonrası” yıllarını. Masonlar elbette bu burjuva ayaklanmasının içinde aktif olarak yer almış ve Parlamento’nun lideri Oliver Cromwell’in çevresinde toplanmıştır; büyük çoğunluğu da “operatif değil, “spekülatiftir. Yani mesleği duvar ustalığı olmayan, bir düşünce ve ideal nedeniyle örgüt içinde yer almayı seçmiş tüccar, bürokrat, asker ya da olumsuz ekonomik koşullar sonucu mülksüzleşmiş eski aristokratlar.</p>

  <p class="p6">İngiliz antika koleksiyoncusu ve politikacı Elias Ashmole’un günlüklerinde, 1645 yılında astroloji ve simya gibi “gizli bilimlere” olan ilgileri sonucu Gül-Haç düşüncesini benimsemiş William Lilly, John Parson, Robert Moray ve Ashmole’un kendisinin de içinde bulunduğu bir grup ezoteri meraklısı İngiliz’in, Londra’da bir “Duvar Ustaları Dergahı” kurduğundan söz edilmektedir.<a id="a489"></a><a href="../Text/Notlar.html#a1527"><span class="t13">{487}</span></a> Bazı kaynaklarda Mason ritüel geleneğinin, ilk kez Ashmole ve çevresindekiler tarafından, on yedinci yüzyıl ortalarında biçimlendirildiğinden söz edilir.</p>

  <p class="p6">Ancak bu da yeterince inandırıcı değildir, çünkü tarih içindeki gezinti sürdürüldükçe. Mason localarının etkin varlığına ilişkin izler ve işaretlerin, gitgide daha eskilere doğru uzandığı görülmektedir: “Büyük Loca Elyazması” olarak bilinen ve bugün Londra’daki merkezin arşivinde yer alan bir belge, 1583 yılının tarihini taşır.<a id="a490"></a><a href="../Text/Notlar.html#a1528"><span class="t13">{488}</span></a> “Halliwell Elyazması” ya da “Regius Şiiri” olarak bilinen bir başka masonik belgeninse, yaklaşık 1390 yılına ait olduğu<a id="a491"></a><a href="../Text/Notlar.html#a1531"><span class="t13">{489}</span></a> ve içindeki alıntıların daha eski kaynaklara gönderme yaptığı bilinmektedir. Kısacası, “operatif ve “spekülatif” gibi kafa karıştırıcı yapay sınıflamalar bir yana bırakılırsa, Avrupa’daki Masonik örgütlenmenin başlangıcı sanıldığından çok daha eskidir ve önceki bölümde de değindiğimiz gibi, Tapınak Şövalyeleri’nin lideri Jacques de Molay’ın idamını izleyen yıllara, yani aşağı yukarı 1320’lere dek dayanır.</p>

  <p class="p6">Masonluğun resmi tarihi, 1640 öncesine ait loca ve örgütlenmelerin büyük çoğunlukla “operatif” olduğunu ileri sürüyor. Oysa İskoçya’ya sığınan şövalyelerin “duvar ustası” falan değil, Fransa’yı merkez almış büyük bir finans ağını yöneten ilk burjuvalar olduklarını gayet iyi biliyoruz. Avrupa’nın her yerinde koğuşturmaya uğrayan eski örgütlerinin yerine, Britanya’da biçimlendirdikleri yeni oluşumu “Masonluk” olarak adlandırmalarının, yalnızca simgesel bir anlam taşıdığını; kendilerini yeni bir uygarlık modelinin kuruluşunu üstlenmiş “yapı ustaları” gibi gördüklerini daha önce söylemiştik. Bu anlamda on dördüncü yüzyılın ilk yarısında ortaya çıkan Masonluk, daha ilk andan itibaren “sapına kadar spekülatifti.”</p>

  <p class="p6">1717 yılındaki toplantı ve onu izleyen kısa dönem, bir “resmi kuruluş” olmaktan çok, örgüt yapısına çekidüzen verip yeni dönemin hedeflerine uygun stratejilerin belirlenmesi amacı taşıyan bir tür “reform” olarak nitelenebilir ancak. Mason locaları bu yeni adımla birlikte hem örgütsel sorunlardan arındırıldı, hem de biraz daha “göz önünde” olmaya başladı. Bunun dışında, Londra buluşmasında üyelik aşamalarıyla ilgili yeni bir düzenleme de yapılmış ve “Acemi Çırak” ile “Zanaat Üyesi”nden oluşan iki dereceli sistem, bunlara “Üstat Mason”un da eklenmesiyle üç aşamalı olacak biçimde genişletilmişti.</p>

  <p class="p6">&nbsp;</p>

  <h3 class="h30"><a id="ncx2013"></a>Hiram Abif Efsanesi</h3>

  <p class="p6">Bugün “sıradan” loca üyeleri arasında hayli yaygın olan Masonik mitolojinin tam olarak ne zaman ve nerede biçimlendiği; üye inisiyasyon ve derece geçme ritüellerindeki simgesel ayrıntıların ilk kez kimin tarafından formüle edildiği, kesin olarak bilinmiyor. Ülkeden ülkeye, hatta locadan locaya küçük yerel farklılıklar gösterse de, ana hatlarıyla aynı kalan bir gelenek uyarınca, “Zanaat”ın başlangıcı, sembolik olarak günümüzden üç bin yıl öncesine, Kudüs’teki Süleyman Tapınağı’nın inşa edildiği günlere dek dayandırılmakta. Örgütün geçmişinde, kendini o tapınağın koruyucusu ilan eden eski bir şövalye örgütünün bulunduğu düşünülürse, bunu anlamak çok da zor değil.</p>

  <p class="p6">Eski Ahit’e göre Kral Süleyman, Kudüs’teki büyük tapınağı inşa ettirirken, dostluk ilişkisi içinde olduğu Tire (Sur) Kralı Hiram’dan da yardım ve destek almıştı. Yapım ve iç dekorasyonda kullanılacak çeşitli hammaddelerin yanı sıra bu yardım, “hünerli ve çalışkan bir ustayı” ve onun emrinde çalışan yetkin ve sadık bir ekibi de içeriyordu.<a id="a492"></a><a href="../Text/Notlar.html#a1532"><span class="t13">{490}</span></a> Kral ile aynı adı taşıyan Hiram Usta, eşi ölmüş Tireli bir kadının oğluydu; yapılardaki bronz işleme ve oyma çalışmalarında da uzmandı.<a id="a493"></a><a href="../Text/Notlar.html#a1534"><span class="t13">{491}</span></a></p>

  <p class="p6">Süleyman Tapınağı’nın yapımıyla ilgili Eski Ahit’te verilen bu kısa bilgiler, bilinmeyen bir zamanda (çok büyük bir olasılıkla on dördüncü yüzyıldan itibaren) Masonik literatüre aktarılınca, bugün locaların üçüncü dereceye, yani “Üstat Mason”luğa geçiş ritüellerinde hâlâ ana unsur olarak kullanılan “Hiram Abif” efsanesi de doğmuş oluyordu.</p>

  <p class="p6">Hikâyenin “Mason’ca” versiyonuna göre Süleyman Tapınağı’nın yapımında çalışmak üzere adamlarıyla birlikte Kudüs’e gelen Hiram Usta, Masonluk tarihinin ilk “Büyük Usta”sıydı. Bu zanaatın “büyük sırrını” yalnızca o biliyor ve bunu ekibindekilerle bile paylaşmıyordu. Tapınağın dekorasyonunda ona eşlik eden on beş meraklı adam, günler boyunca, bir yolunu bulup Hiram’dan sırrı öğrenmek için planlar kurdu ama hiçbiri harekete geçmeye cesaret edemedi; ta ki son geceye kadar, inşaat bitmek üzereyken, içlerinden üç tanesi, ne pahasına olursa olsun bu sırrı öğrenme hırsına yenik düşerek, Hiram’ı gece vakti tapınakta yalnızken yakalayacaktı.</p>

  <p class="p6">Efsanenin kimi versiyonlarına göre adları Jubelo, Jubela ve Jubelum olan bu üç hırslı adam, bütün kapıları tutup Usta’nın dışarı çıkmasını önledikten sonra, onu ölümle tehdit edip zorla konuşturmak yoluyla sırrı öğrenmeyi planlamıştı. Ancak Hiram Abif bu bilgiye kendisiyle birlikte dünyada yalnızca üç kişinin sahip olduğunu; diğer iki sırdaşına danışmadan kimseye bir şey söyleyemeyeceğini; ama “zamanı gelince”, çıraklarının içinde bu sırra sahip olmayı “hak edenlerle” bildiklerini yavaş yavaş paylaşacağını anlatmayı denedi saldırganlara. Bütün ısrar ve tehditlere karşın, “Masonik sırrı” vermektense, ölmeyi yeğleyecek; istediklerini alamayınca öfkeden cinayet işleyen çıraklarsa, büyük bir korkuya kapılıp, cesetle birlikte gizlice şehir dışına kaçacaklardı.</p>

  <p class="p6">Ertesi gün, Hiram’ın diğer işçileri, ustalarının kaybolduğunu görünce, endişe içinde Kral Süleyman’ın huzuruna çıkıp, bildikleri her şeyi anlattılar. Masonik sırrı elde etmek için günler ve geceler boyu birlikte plan yapmışlar, ancak son anda korkarak bundan vazgeçmişlerdi. Yalnızca Jubelo, Jubela ve Jubelum planı uygulamakta sonuna dek kararlı ve ısrarcı davranmıştı ki, Hiram Usta’yla birlikte onlar da kaybolmuştu ortadan.</p>

  <p class="p6">Tapınak inşaatındaki baş ustasının yaşamından endişe eden Kral, güvendiği on beş zanaatçıyı görevlendirerek, hem Hiram Abif’in, hem de ortadan kayboldukları için “zanlı” durumunda olan üç adamın derhal bulunmasını istedi. On beş “Zanaatçı Birader”, ne yapmaları konusunda kendi aralarında bir süre tartıştıktan sonra, beşer kişilik üç “locaya” ayrılıp, tapınağın üç farklı kapısından yola çıkarak arama çalışmalarına başladı.</p>

  <p class="p6">Günler süren sonuçsuz çabalardan sonra, birinci grup, hiçbir şey bulamadan geri dönmek zorunda kaldı, ikinci gruptakiler, dinlenmek için mola verdikleri bir sırada, rastlantı sonucu hemen yakınlarında yeni kazılıp üzeri örtülmüş bir çukurla karşılaştılar. Hep birlikte kazdıklarında, özensizce açılmış bu çukurdan, Hiram Abif’in cesedi çıktı. Biraderler, ustalarının hâlâ taze ve bozulmamış görünen bedenini beyaz örtülerle sarıp, Kudüs’e getirirken, üçüncü gruptakiler de korku ve pişmanlık içinde bir mağarada saklanmakta olan üç katili bulup yakalayacaklardı.</p>

  <p class="p6">Kral Süleyman, çok değer verdiği ustasının ölümünden dolayı büyük üzüntü duydu ve onun hak ettiği gibi bir törenle, tapınağın içinde hazırlanan özel bir mezara gömülmesini istedi. Cenaze törenine katılan on beş Birader, masumiyetlerinin ve saflıklarının simgesi olarak beyaz cüppeler giymişlerdi. Yakalanıp Kudüs’e getirilen üç katilse, ölüm cezasına çarptırılıp idam edildi.</p>

  <p class="p6">Mason geleneğindeki Hiram Abif hikâyesi, genel hatlarıyla böyle. “Büyük sırrı” onu hak etmeyenlere vermektense ölümü yeğleyen efsanevi ustanın bu cesareti ve kararlılığıysa, Mason geleneğinin günümüze dek taşınan temel ilkelerinden biri olarak, simgesel bir anlama sahip. Söz konusu motif, başlangıcı tam olarak bilinemeyen bir dönemden beri, başlangıç “Üstat Mason”luğa geçiş ritüelinin de merkezinde yer alıyor.</p>

  <p class="p6">Graham Hancock, “Masonik geleneğe göre Hiram, Tapınaktaki bronz işlemeleri tamamladıktan hemen sonra yardımcılarından üçü tarafından öldürülmüştü. Bir nedenden dolayı bu olay o denli anlamla yüklü olarak değerlendirildi ki, Üstat Masonların inisiyasyon töreninde, adaya cinayet kurbanı rolünü oynama görevi verilerek anıldı,”<a id="a494"></a><a href="../Text/Notlar.html#a1537"><span class="t13">{492}</span></a> diyor. Gerçekten de uzunca bir dönem ikinci, 1717’den itibaren de üçüncü “başlangıç aşaması” için düzenlenen törenlerde, derece atlamayı hak eden aday, öldürülen Büyük Usta’nın kimliğine büründüğü bir tür “mistik canlandırma” içinde yer alıyor. Ancak her şey bu denli basit değil tabii: Masonik sırrı vermemek için yaşamını feda eden ustanın anıldığı sembolik cinayet sahnesinden sonra aday, oldukça büyük önem taşıyan bir de “diriliş” ritüelinin öznesi olmak durumunda. “Üstat Mason” unvanını, ancak bu tören tamamlandıktan sonra hak ediyor. Bu törenin ayrıntılarına değineceğiz, ancak daha önce Masonik inisiyasyon ayinlerinin daha önceki aşamalarına ve kullanılan temel simgelere bir göz atmamız gerekiyor.</p>

  <p class="p6">&nbsp;</p>

  <h3 class="h30"><a id="ncx2026"></a>“Karanlıktayım, Işığı Arıyorum”</h3>

  <p class="p6">Mason ritüellerinin tümü, gerekli dekorasyon ve donanıma sahip loca binaları içinde, amaca uygun olarak hazırlanmış odalarda Üstat Mason’ların katılımıyla gerçekleştirilir. Bunların çoğunda yer alan “teatral parçalar”, kullanılan simge ve objeler ya da yinelenen bazı sözler, bugün herhangi bir insana garip, yapmacık, hatta inandırıcılıktan uzak bir “çocuk oyununun parçaları gibi görünse de, “Zanaat” içinde yer alanlar için bütün bunlar son derece ciddiye alınıp saygı gösterilen ve önemsenen ayrıntılardır. Masonik geleneği incelerken, “tören” biçimselliğinin çoğu gizem örgütünde, hatta bazı büyük dinlerde, “ana mesaj”ın kavranmasını ve bağlılık duygusunu pekiştiren unsurlar olarak değerlendirildiğini, akıldan çıkarmamamız gerekiyor.</p>

  <p class="p6">İlkin, “Acemi Çırak” (Entered Apprentice) inisiyasyon törenine kısaca göz atmakla başlayalım; yani, üye adayının Mason örgütüne ilk kabul ediliş aşamasına: “Saygıdeğer Üstat” (Worshipful Master) tarafından yönetilen olağan loca toplantısında, önem sırasına göre gerekli görüşmeler tamamlandıktan sonra, “Acemi Çırak” derecesi için bekleyen bir aday olup olmadığı “Kıdemli Muhafız”a (Senior Warden) sorulur. Eğer varsa, “Ast Görevli” (Junior Deacon) ve yardımcılarıyla birlikte Sekreter de, kapının ardındaki bekleme odasında bulunan adayın yanına gelir. Tören başlamadan önce adaya belli rutin soruların yöneltilmesi, Sekreter’in görevidir. Yine localara ve ülkelere göre küçük farklılıklar göstermekle birlikte, bu sorular (ve gerekli yanıtları) aşağı yukarı şöyle bir seyir izler:</p>

  <p class="p6">- Hiçbir çıkar amacı gütmeden ve kimse tarafından etki altında bırakılmadan, özgür iradenizle kendinizi Masonluk sırları için aday gösterdiğinizi beyan ediyor musunuz?</p>

  <p class="p6">- Ediyorum.</p>

  <p class="p6">- Masonluk ayrıcalıklarına erişme talebinizin, kurumsal geleneklere saygı, bilgi edinme arzusu ve diğer kardeşlerinize hizmet edebilme dileğinden kaynaklandığını beyan ediyor musunuz?</p>

  <p class="p6">- Ediyorum.</p>

  <p class="p6">- Örgütün tüm eski yerleşik sistem ve kurallarına uyum sağlayacağınızı, ciddi olarak beyan ediyor musunuz?</p>

  <p class="p6">- Ediyorum.</p>

  <p class="p6">İlgili sorulara beklenen olumlu yanıtlar alınmasının ardından, Sekreter loca odasına geçerek adayla ön görüşme aşamasının tamamlandığını bildirir. Bu arada bekleme odasında da, Ast Görevli ve yardımcıları, tören odasına girmeden adayın “hazırlanmasını” sağlarlar.</p>

  <p class="p6">“Acemi Çırak” olarak örgüte adım atmayı talep eden kişi, tören öncesinde üzerindeki bütün giysileri çıkarıp bekleme odasında bırakacak ve kendisine verilen basit bir pantolon ve düğmesiz gömleği giyecektir. Sol omuz bu gömleğin içinden çıkarılarak açıkta bırakılacak, pantolonun da sol paçası dize kadar sıyrılacaktır. Adayın gözleri, Ast Görevli tarafından bir mendille sıkıca bağlanır; boynuna da serbest ucu yere değecek biçimde, “idam ipini” andıran bir kement geçirilir. Sol ayağı çıplaktır, sağ ayağınaysa bir terlik geçirilmiştir.<a id="a495"></a><a href="../Text/Notlar.html#a1539"><span class="t13">{493}</span></a></p>

  <p class="p6">Adaya verilen bu basit giysilerin olası anlamlarına ilişkin farklı görüş ve yorumlarla karşılaşmak mümkün. Mason geleneği araştırmacıları, bu görüntüyü genellikle “yalınlık içinde kendini teslim etmek” olarak yorumluyorlar. Gözlerin bağlı olması, Mason locasına adım atana dek adayın “karanlıkta” olduğunu, gözbağının sonradan açılmasıysa, “bilgi yoluyla ışığa kavuşma”yı simgeliyor. Christopher Knight ve Robert Lomas ise, çok daha akla uygun bir açıklama getiriyor bu tören hazırlığı ve aksesuarlarına: Bu basit giysiler ve boyundaki idam ipi, Engizisyon önünde “sapkın”lık suçlamasıyla yargılananların, sorguya götürüldükleri sıradaki hallerinin bir kopyasından başka bir şey değil.<a id="a496"></a><a href="../Text/Notlar.html#a1541"><span class="t13">{494}</span></a> Bu yaklaşıma göre, giyside hiçbir düğme ya da metal parça bulunmamasını da, mahkûmların hücrede intihar ederek işkenceden kurtulmaya çalışmalarının önüne geçmek için, Engizisyon tarafından alınan önlemlere benzetebiliriz. Bir başka deyişle üye adayı, örgüt içindeki serüveninin bu ilk adımına, bir “sapkın” (heretic) imajıyla başlamaktadır</p>

  <p class="p6">Hazırlık bittikten sonra, Ast Görevli adayı kolundan tutup loca kapısına doğru götürür ve kapıya üç kez vurur, içeride oturmakta olan Kıdemli Görevli (Senior Deacon), ayağa kalkıp selam verdikten sonra, doğu yönünde oturmakta olan loca yöneticisine döner:</p>

  <p class="p6">- Saygıdeğer Üstat, locamızın kapısı çalınıyor.</p>

  <p class="p6">- O halde kapıya gidin ve nedenini öğrenin.</p>

  <p class="p6">Bu talimat üzerine Kıdemli Görevli kapıya doğru yönelir, üç kez vurduktan sonra kapıyı açıp sorar:</p>

  <p class="p6">- Kimdir gelen?</p>

  <p class="p6">Tören başlangıcında aday adına konuşan Ast Görevli yine locadan locaya değişen ama ana hatları aynı kalan, klişe bir yanıt verecektir:</p>

  <p class="p6">- Uzun süredir karanlıkta olan ve şimdi ışığa ulaşmayı isteyen Bay X. (Adayın adı)</p>

  <p class="p6">Ardından, Kıdemli Görevli ile Ast Görevli arasında, adayın gerekli nitelikleri taşıyıp taşımadığı, kendi adına karar verecek yaşta ve doğuştan itibaren özgür olup olmadığı üzerine kısa bir diyalog geçer. Bu “doğuştan özgür” olma (born free) kavramı, doğrudan doğruya Roma’yı; yurttaşların “köleler, azat edilenler ve doğuştan özgür olanlar” biçiminde ayrıldıkları dönemdeki sosyal terminolojiyi çağrıştırmaktadır; bilindiği gibi çoğu gizem kültüne ancak “özgür yurttaşlar” katılabiliyordu. Bütün sorulara olumlu yanıt alındıktan sonra Kıdemli Görevli, şunları söyleyip kapıyı kapatır:</p>

  <p class="p6">- O halde, Saygıdeğer Üstat bu talepten haberdar edilip yanıt verene dek, burada sabırla bekleyeceksiniz.</p>

  <p class="p6">Ardından doğuya doğru döner ve Saygıdeğer Üstat’ın yanına gidip elindeki değneği bir kez yere vurduktan sonra, durumu bildirir. “Çağırın, gelsin” talimatıyla birlikte, ilkin sunağa yürüyüp burada duran gönyeyle pergeli alır, sonra yeniden girişe yönelip kapıyı açar ve bekleme odasına doğru seslenir:</p>

  <p class="p6">- Çağırın, içeri gelsin.</p>

  <p class="p6">Gözleri bağlı durumdaki aday, kolundan tutup ona yardımcı olan Ast Görevli eşliğinde odadan içeri girer; iki yardımcı da arkalarından yürümektedir, ilk birkaç adım henüz atılmıştır ki, Kıdemli Görevli önlerine çıkıp onları durdurduktan sonra, elindeki pergelin bir ucunu adayın göğsüne hafifçe değdirir:</p>

  <p class="p6">- Bay X, bu locaya ilk adım atışınızda sizi çıplak göğsünüze sivri bir nesneyi batırarak karşılıyorum. Teniniz fiziksel acıyı tatsın ki, Masonluk sırlarını kural dışı biçimde açıklamaya kalkmanız durumunda, zihniniz ve bilinciniz size bu anıyı yeniden yaşatsın.</p>

  <p class="p6">Bu uyarıdan sonra Kıdemli Görevli, adayı Ast Görevli ‘den teslim alır ve kolundan tutarak, “Tapınak” olarak adlandırılan loca odasının içlerine doğru yürütmeye başlar. Birkaç adım sonra, Saygıdeğer Üstat’ın sesi duyulur:</p>

  <p class="p6">- Buraya -ya da “Bu Loca’ya”- hiç kimse, ilahi Güç’e dua etmeden giremez. Kıdemli Görevli kardeşimiz, adayı locanın merkezine getirsin ve diz çöküp duadan yararlanmasını sağlasın.</p>

  <p class="p6">Aday, odanın merkezine götürülüp dizleri üzerine çökmesi için uyarıldıktan sonra Saygıdeğer Üstat yerinden kalkıp onlara yaklaşır ve “Evrenin Yüce Hakimi”ne dua eder. Dua bitince yerinden doğrulur, adayı sağ kolundan tutup ayağa kaldırır ve sorar:</p>

  <p class="p6">- Bay X - ya da “Yabancı”- kime güvenirsiniz?</p>

  <p class="p6">“Doğru yanıt”, daha önce kulağına fısıldanmıştır zaten, aday da bunu yineler:</p>

  <p class="p6">- Tanrı’ya.</p>

  <p class="p6">Saygıdeğer Üstat, Doğu’daki yerine geçerken, aday (hâlâ gözleri bağlı ve ip boynuna takılı durumdadır) Kıdemli Görevli tarafından “Tapınak” içinde dolaştırılır, ilkin güney yönündeki Ast Muhafız’a (Junior Warden) götürülür ve burada kim olduğu, locaya katılma isteğinde ciddi olup olmadığı, yaşı ve “özgürlük” durumuyla ilgili soruları bir kez daha yanıtlar. Ardından, batı yönündeki Kıdemli Muhafız’ın önüne götürülür ve bir kez daha aynı sorularla karşılaşır. Nihayet oda içindeki tur, doğudaki Saygıdeğer Üstat’ın önünde sona erer. Burada adaya yöneltilen soruları, onun adına, eşlikçisi Kıdemli Görevli yanıtlayacaktır:</p>

  <p class="p6">- Nereden gelip, nereye gidiyorsunuz?</p>

  <p class="p6">- Batıdan geliyor ve doğuya doğru gidiyorum.</p>

  <p class="p6">- Niçin doğuya gidiyorsunuz?</p>

  <p class="p6">- Işığı aramak için.</p>

  <p class="p6">- Madem ışığı arıyorsunuz, o halde size bu nimet sunulacak.</p>

  <p class="p6">Gözlerindeki bağ çözülen aday, locanın -yani “Tapınağın”- doğu tarafında, Saygıdeğer Üstat’ın önündedir ve hemen karşısındaki sunağın üzerinde ona “ışığın simgesi” olarak sunulan üç değerli nesne yer almaktadır: Kitap, pergel ve gönye. Saygıdeğer Üstat, son soruyu yöneltir:</p>

  <p class="p6">- Bay X, elde ettiğiniz dereceyle birlikte, yaşamınıza bir Mason olarak devam edebilmeniz ve daha ileri noktalara erişebilmeniz için, sorumluluklarınızla ilgili bir bağlılık yemini etmeniz gerekmektedir. Bu locanın üstadı olarak size bu yeminin getireceği yükümlülüklerin, Tanrı’ya, kendinize, ailenize, ülkenize ve yakınlarınıza karşı olan sorumluluklarınıza hiçbir biçimde aykırı nitelik taşımayacağını garanti ediyorum. Bağlı kalacağınıza yemin ediyor musunuz?</p>

  <p class="p6">- Evet, ediyorum.</p>

  <p class="p6">Bu finalle birlikte tören sona erer ve kendisine ilk derecenin simgesi olarak deri bir önlük verilen aday, “Acemi Çırak” unvanıyla Mason örgütüne kabul edilmiş sayılır. Bu arada, ilk derece Masonların selamlaşma ve el sıkma biçimlerini de öğrenir; tıpkı Mithra, Cathar ve benzeri ezoterik yapılarda inisiyeler arasında kullanılan “ayırt edici” el sıkma hareketlerine benzeyen jestlerdir bunlar. Her özel selam ve el sıkma biçimi, farklı bir simgesel ada sahiptir ve ilk derecedekinin adı, “Boaz”dır: Yani, Süleyman Tapınağı’nın iki büyük sütunundan biri.</p>

  <p class="p6">Daha önce de belirttiğimiz gibi kimi ayrıntılar ve cümleler localara göre farklılıklar sergilese de, törenin ana teması hep aynı kalacaktır: Uzun süredir “karanlıkta” olmak ve “ışığı” aramak (yani “Aydınlanma” isteği duymak); “kardeşçe bağlılığa” kendi iradesiyle katılmak; bu süreç içinde öğreneceği “sırları” açıklamayacağına ve sorumluluklarını yerine getireceğine, kural ve geleneklere saygı göstereceğine dair yemin etmek. “Işığın ve aydınlanmanın” simgeleriyse, tören bitiminde, adaya bir sunak üzerinde gösterilen kitap, gönye ve pergeldir.</p>

  <p class="p6">Törende sunak üzerine konulan kitabın, en azından 1717’den bu yana, locanın bulunduğu ülkeye göre değişen Kutsal Kitaplardan biri olduğu biliniyor: Tevrat, İncil ya da Kuran. Ancak geleneğin çok daha eski biçimlerinde bu simgenin, “kardeşlik üyeleri” dışında kimsenin erişemeyeceği, “özel bir kitabı” vurgulamakta olduğunun altını önemle çizelim. Büyük dinlerin kutsal kitapları “gizli” ya da “zor erişilen” kaynaklar değildir ve bunların “aydınlığına” erişmek için ezoterik bir örgüte üye olmaya gerek yoktur; isteyen herkes alıp okuyabilir. Masonluk ve onun eski köklerinde yer alan Fraternis düşüncesiyse, ancak örgüt içinde ilerleyenlerin ulaşacağı “bilgi”den ve çok farklı bir “aydınlanma”dan söz etmektedir. Dolayısıyla, sözünü ettiğimiz inisiyasyon töreninde, sunağın üzerindeki pergel ve gönyenin yanına yerleştirilen tektanrılı dinlerin kutsal kitaplarının, oldukça geç bir tarihten itibaren bu orijinal kaynağın yerine ikame edildiğini söyleyebiliriz: Muhtemelen Cathar’ların “Gizli Kitap”ı, Sibylline Kitapları, Kaide Kitapları, Hermes’in Tabletleri ya da Fenike Kitapları türü, ancak sınırlı ve “seçilmiş” bir grubun erişebildiği belgeleri simgeleyen bir tören nesnesinin yerine. Pergel ve gönyeyle ilgili olaraksa, fazla bir şey söylemeye gerek yok. Bu iki gereç, “duvarcı ustaları”ndan çok çok önce, Pythagoras’ın Kroton’daki “Kardeşlik Örgütü”nün müritlerince, dünya ve evrenle ilgili bilgeliğin simgesi olarak kullanılmaktaydı.</p>

  <p class="p6">&nbsp;</p>

  <h3 class="h30"><a id="ncx2070"></a>Shibboleth ve Kutsal G’nin Esrarı</h3>

  <p class="p6">“Acemi Çırak” inisiyasyon töreni, anlaşılacağı üzere yalnızca bir ilk adım niteliğini taşıyor. Bu aşamayı geçip örgüte kabul edilen Mason, henüz o sözü edilen “sırların” ucunu ya da kenarını bile görebilmiş değildir. Yalnızca böyle bir sırrın varlığı, o mistik tören boyunca adaya altı fazlasıyla çizilerek hissettirilmiştir, o kadar. Aradan belirli bir süre geçtikten sonra, (tabii eğer loca içinde olumlu izlenimler yaratmayı başarmış ve “ilerleme” sağlamışsa) yeni bir ritüel eşliğinde adım atacağı “Zanaat Üyesi” ya da “Kalfa” (Fellow Craftsman) aşamasında da durum pek fazla değişmeyecektir.</p>

  <p class="p6">Bu ikinci aşama töreninde, “Acemi Çırak” derecesinde belli bir dönemi geride bırakmış aday, yine bekleme odasında aynı basit giysi ve aksesuarlar kullanılarak hazırlanır. Bu kez sağ omuz ve kolu açıkta bırakılmış, pantolonunun sağ paçası dize dek sıyrılmıştır. Gözler yine bağlıdır ama ip kement biçimine getirilip boynuna asılmamış, sağ kola iki kez dolanmıştır. Bir öncekine benzer diyaloglar eşliğinde “Tapınağa” kabul edilen aday, Saygıdeğer Üstat ve Muhafızlar’a “Bir süredir Çırak olarak örgüt içinde yer alan ve şimdi biraz daha ışığa ihtiyaç duyan biri” olarak tanıtılacaktır. Yine belli klişelere bağlı kalınarak, adayın bir önceki derecede yeterince uzmanlaşıp uzmanlaşmadığı, bu yeni dereceyi almaya hazır olduğunu onaylayacak bir “Birader” olup olmadığı gibi sorular, sırasıyla yinelenir. Nihayet, Saygıdeğer Üstat tarafından verilecek komutla, törene katılan diğer kıdemli biraderler tarafından sembolik olarak “daha fazla ışık” ile ödüllendirilecektir.</p>

  <p class="p6">İkinci derece töreninde, formalite niteliği taşıyan teatral replikler dışında, dikkate değer birkaç farklılık ve üzerinde durulması gereken ayrıntı yer alıyor. Bunlardan birincisi, Acemi Çırak derecesini taşıyan adaya, bazı Masonik “şifre” ve yeni selamlaşma biçimlerinin, bu tören içinde sunulması. Adayın “daha fazla ışık” ihtiyacıyla ilgili talebi Ast Görevli tarafından dile getirildikten sonra. Kıdemli Görevli, şu soruyu yöneltiyor:</p>

  <p class="p6">- Hangi hak ve ayrıcalığa dayanarak kabul edilmeyi bekliyor?</p>

  <p class="p6">- Bir parolanın verdiği hakka.</p>

  <p class="p6">- Nedir o parola?</p>

  <p class="p6">- Kendisi bunu henüz bilmiyor ama ben onun adına bu parolaya sahibim.</p>

  <p class="p6">- Yaklaşın ve bana parolayı söyleyin.</p>

  <p class="p6">Ast Görevli, yavaşça Kıdemli Görevli’nin yanına yaklaşıp, kulağına fısıldıyor:</p>

  <p class="p6">- Shibboleth.</p>

  <p class="p6">- Parola doğru. Şimdi, Saygıdeğer Üstat bu talepten haberdar edilip yanıt verene dek, burada sabırla bekleyeceksiniz.</p>

  <p class="p6">Onay alındıktan sonra Kıdemli Görevli, adayın göğsünün açıkta bırakılmış bölümüne gönyenin ucunu değdirerek, şunları söylüyor:</p>

  <p class="p6">- Bu locaya ilk geldiğinizde, pergelin ucuyla karşılanmıştınız. Şimdiyse sizi, gelecekte insanlarla olan bütün ilişkilerinizde, bilincinizin rehberi olacak ve size erdemi öğretecek gönyenin açısıyla karşılıyorum.</p>

  <p class="p6">Törenin bu aşamasında adaya ilk şifre olarak sunulan “Shibboleth”, İbranice bir sözcük ve iki farklı anlamı var: “Mısır başağı” ve “su kaynağı”. Ancak, Mason geleneğinin iddialarına göre, burada sözcüğün kendi anlamından çok, “telaffuz ediliş biçimi” başlı başına bir “şifre” niteliği taşıyor. Hikâye şöyle:</p>

  <p class="p6">Eski Ahit’in Yargıçlar kitabına göre, İsrail’in iki farklı kabilesi, Gilead ve Ephraim boyları arasında şiddetli bir savaş yaşanır. Sonunda savaşı kazanan Gilead’lar kendilerine tazminat ödememek için gizlice içlerine sızmaya çalışan Ephraim kabilesinden mültecileri ayırt edip saptamak amacıyla, “dil” ile bağlantılı bir “test yöntemi” geliştirirler. “Shibboleth” sözcüğünü Gilead’lar “Şin” harfi ile, “Şibolet” biçiminde söylemektedirler. Ancak “Ş” sesini çıkaramayan Ephraim kabilesi üyeleri, sözcüğü “Sin” ile başlatıp, “Sibolet” olarak telaffuz etmektedir. Yakalanan mültecilerden, Ephraim’lere mensup olmadıklarını kanıtlamaları için “Shibboleth” demeleri istenir. Ş sesini çıkaramayıp “Sibolet” diyenler kaybedecek ve hemen oracıkta öldürülecektir!<a id="a497"></a><a href="../Text/Notlar.html#a1543"><span class="t13">{495}</span></a></p>

  <p class="p6">Bugün de, Eski Ahit’teki bu popüler hikâyeye gönderme yaparak, yerel ve etnik toplulukları birbirinden ayırt etmekte kullanılabilecek, tipik telaffuz farklılıkları içeren sözcükler, toplum bilimlerinde “Shibboleth’ler” olarak adlandırılmakta. Sözgelimi, ikinci Dünya Savaşı sırasında Amerikan ordusunun, aralarına sızmaya çalışan Japon casusları ayırt edebilmek için, Japonların “L” sesini çıkaramayıp “R” biçiminde telaffuz etmesinden yararlandığı biliniyor. Telaffuz alışkanlıklarına bağlı bir diğer tipik örnekse, kıta Avrupalılarının İngilizce’de dilin üst dişlerin altına hafifçe değdirilmesiyle çıkarılan “th” sesini genellikle beceremeyip, “Z” biçiminde söylemeleri. Dolayısıyla, geleneksel yaklaşım, Mason ikinci derece töreninde adaya verilen ilk şifrenin, özel bir sözcük değil, kendisi “şifre” anlamına gelen jenerik bir terim olduğunu vurgularmış gibi görünüyor öncelikle. Ancak bununla birlikte, “Shibboleth”in hem mısır başağı (ya da yalnızca “başak”) hem de “su kaynağı” anlamıyla bağlantılı, ayrıcalıklı bir simge olduğu konusunda da, adayın dikkati çekiliyor. Törenin izleyen bölümlerinde, Ast Muhafız ile Kıdemli Muhafız arasında geçen şu diyaloga göz atalım:</p>

  <p class="p6">- Bana parolayı söyleyin.</p>

  <p class="p6">- Shibboleth.</p>

  <p class="p6">- Neyi ifade ediyor?</p>

  <p class="p6">- Bolluğu.</p>

  <p class="p6">- Neyle temsil ediliyor?</p>

  <p class="p6">- Su kaynağı yanına asılmış bir mısır başağıyla.<a id="a498"></a><a href="../Text/Notlar.html#a1545"><span class="t13">{496}</span></a></p>

  <p class="p6">Burada, “Sin” ve “Şin” seslerinin söyleniş biçimleriyle ilgili biçimsel farklılık bir yana, parola olarak belirlenen sözcüğün hiç de rasgele seçilmemiş olduğunu anlıyoruz. Her ikisi de bolluk ve bereketin simgesi olan su (ırmak, pınar, yeraltı su kaynağı) ve başak (mısır, arpa ya da buğday) anlamlarını aynı anda barındıran Shibboleth, belli ki Mason şifreleri arasına özellikle yerleştirilmiş. Eski Ahit’te Gilead ve Ephraim boyları arasında yaşanan savaşla ilgili olarak Yargıçlar kitabında verilen ayrıntılar da, bu simgenin etkisini pekiştirmişe benziyor. Peki, gizli şifrenin esin kaynağı gerçekten de İbrani dilinde çok özel anlama sahip olduğu görülen bu sözcük ve onun söylenişiyle ilgili farklılıklar mıdır yalnızca?</p>

  <p class="p6">Bu konuda yapılacak çok basit ve yüzeysel bir araştırma bile, durumun hiç de böyle olmadığını gösteriyor. 1877 tarihli bir Masonik sözlükteki maddede, şunlar yazılı:</p>

  <p class="p6">“<span class="t11">MISIR BAŞAĞI</span>: Eski toplumlar arasında, özellikle Ceres ya da Demeter, Gemeter adlarıyla bilinen Dünya Anne’nin kutsal simgesi kabul edilmiş bereket amblemi. İbranice’de mısır başağı anlamına gelen iki sözcük, bolluk kavramının dönüştürülmesiyle elde edilmiştir. Mısır başağı ve su kaynağı anlamına gelen <span class="t11">Shibboleth’ın</span> kökü, bolca çoğalmak ve akmak anlamına gelen <span class="t11">shabal’</span>dır. Diğer sözcük olan, mısır anlamındaki <span class="t11">dagan</span> ise, çoğalmak anlamındaki <span class="t11">dagah</span>’dan türemiştir. Mısır başağı, ikinci derece için, bilgiyi artırmanın ve araştırmanın meyvelerini toplamanın da sembolüdür.”<a id="a499"></a><a href="../Text/Notlar.html#a1547"><span class="t13">{497}</span></a></p>

  <p class="p6">Mısır başağının, başlangıcı kesin olarak bilinmeyen bir zamandan beri Anadolu ve Ege’de “Dünya Anne”nin özel simgesi olduğuna dair çok sayıda antik kaynağa ulaşmak mümkün. Ama bundan daha ilginci de var: Akalar adlı kavim kuzeyden Yunan topraklarına girmeden önce, kıyı bölgeleri ve Ege adalarında yaşayan Pelasg’lar, antik geleneğin ve Demeter kültünün sadık koruyucularıydı. Ancak bölgenin etnik yapısı göçler ve işgallerle değişmeye başlayınca, Demeter adına düzenlenen ve hep birlikte kutlanan özel festival, Pelasg’larca kendine özgü bir “gizliliğe” büründürüldü. Devamını ve bunun gerekçelerini. Yunan kültürü uzmanı John Lawson’dan dinleyelim:</p>

  <p class="p6">“Akaların henüz giremedikleri Girit’te, eski gelenek doğal olarak değişmeden sürdürülüyordu. Anakaradaysa, garip bir dile ve inanca sahip yabancıların etkisi sonucu, Demeter’i bilmeyenlerin varlığı onun ayinlerini kirletmesin diye, yerel törenlerde gizliliğe başvurulması gereği ortaya çıktı; bu nedenle festivale giriş, Aka ve Pelasg’ları birbirinden ayırt etmeye dayanan bir <span class="t11">konuşma sınavına</span> bağlandı.”<a id="a500"></a><a href="../Text/Notlar.html#a1548"><span class="t13">{498}</span></a></p>

  <p class="p6">Yani Pelasg’lar, çok değer verdikleri tanrıçalarının festivaline yabancıların girmesini önlemek için, tıpkı Shibboleth gibi, dil ve lehçe farklılığını test edecek bir yöntem kullanıyorlardı! Buna, izleyen dönemlerde Aka ve Pelasg’lar birbiri içinde eridikten sonra da varlığını koruyan Demeter (Eleusis) gizemciliğinde birincil sembolün, “su kaynağı yanındaki mısır başağı” olduğu bilgisini eklediğimizde, resim iyice ortaya çıkıyor: ikinci derece töreninde kullanılan Masonik şifrenin kökeni Eski Ahit’teki Gilead ve Ephraim kabileleri arasındaki savaş ya da İbrani dilindeki bir sözcük değil, ondan çok daha eski bir gizemcilikten, “Dünya Anne” kültünden taşınmış bir simgedir.</p>

  <p class="p6">“Shibboleth” tarafından perdelenen “asıl şifre”nin niteliğine değindikten sonra, kaldığımız yere geri dönebiliriz. Yeni derece onaylanıp, yemin töreni de gerçekleştirildikten sonra adaya ikinci dereceye özgü iki farklı el sıkışma yöntemi öğretilir: Birincisi, “giriş (ya da geçiş) el sıkışmasıdır” ve tıpkı giriş şifresi gibi, “Shibboleth” olarak adlandırılır. İkincisiyse, “gerçek el sıkışma” olarak bilinir ve buna da Süleyman Tapınağı’nın diğer temel sütunu olan Jachin (Yakin) adı verilmiştir.</p>

  <p class="p6">Eski Ahit’te tapınağın girişine Hiram Usta tarafından yerleştirildiği (ve onun tarafından adlandırıldığı) söylenen, bronzdan yapılma iki sütun olan Jachin ve Boaz’a, Masonik gelenek içinde büyük önem verildiğini görüyoruz; en azından, resmi kaynaklar böyle söylüyor. Ama acaba Mason düşüncesindeki iki simgesel sütun, gerçekten Kudüs’te bir zamanlar var olduğu söylenen efsanevi tapınağa mı ait, yoksa yine “çok daha eski” bir başka köken mi var işin içinde?</p>

  <p class="p6">Her şeyden önce, “iki özel sütun” motifinin Eski Ahit’e ve Süleyman Tapınağı’na özgü orijinal bir unsur olmadığının altını çizerek başlayalım. Mason literatürünün en ünlü yazarlarından Albert Pike, Hiram’ın bu sütunları Fenike’deki tapınakları örnek alarak diktiğini söylüyor.<a id="a501"></a><a href="../Text/Notlar.html#a1550"><span class="t13">{499}</span></a> Pike’a göre Jachin ve Boaz, çok daha eski ve evrensel bir düşünce sisteminin ürünü:</p>

  <p class="p6">“Yengeç ve Oğlak gündönümü noktaları, Göklerin iki Kapısı ve Hercules’in sütunlarıdır; Güneş, onlar tarafından çizilen sınırların dışına hiç çıkmaz: Şimdi de localarımızda, Jachin ve Boaz adlı iki büyük sütun görünümüyle ve ayrıca merkezinde, Yengeç ve Oğlak dönencelerinin tam ortasında duran Güneş ambleminin yer aldığı daireyi kuşatmış, iki paralel çizgi olarak belirirler.”<a id="a502"></a><a href="../Text/Notlar.html#a1553"><span class="t13">{500}</span></a></p>

  <p class="p6">Görüldüğü gibi Pike, bu iki ünlü sütunu Süleyman Tapınağı’yla değil, “geometri” yardımıyla hesaplanıp yerleri saptanan dönencelerle, yanı Gökyüzünün İki Kapısıyla bağdaştırıyor; simgesel kökenlerin de çok daha eskilere uzandığı düşüncesinde.</p>

  <p class="p6">Hercules sütunlarından ve onlara Fenike’de verilen önemden söz eden, yalnızca Pike değil. Herodot da, biri saf altın, diğeriyse zümrütten yapılma iki büyük sütunun, (Eski Ahit’te Hıram Usta’nın memleketi olarak belirtilen) Tire’deki Hercules Tapınağı’nda yer aldığından ve geceleri görkemli bir biçimde ışıldadığından söz ediyor. “Tarihin Babası”nın notlarına göre, rahipler ona tapınağın kent ilk kurulduğu sıralarda, yani “Kral Amasis’ten iki bin yıl önce” inşa edildiğini anlatmışlar.<a id="a503"></a><a href="../Text/Notlar.html#a1554"><span class="t13">{501}</span></a> Bu, tapınağın yapılışının en az İÖ. 2500’e dayandığı anlamına geliyor. Abartılarıyla ünlü Herodot’u biraz “temkinli” olarak dinlesek bile (zaten rahiplerin verdiği tarihi inandırıcı bulmadığını kendi de belirtiyor), her durumda Süleyman Tapınağı’ndan çok daha eski bir döneme ait, iki özel ve gösterişli sütunu olan bir tapınağın söz konusu olduğunu söyleyebiliriz.</p>

  <p class="p6">Kutsal yapılarda yer alan sütunlar, çoğunlukla gökyüzüne uzanan evrensel ağacı simgelerler. Eski Mısır inançlarında bu sütunlar, Gök Tanrıçası Nut’un bacaklarıydı. Fenike’de tanrıça Astarte (Babil’in İştar’ı) için yapılan tapınakların girişinde yer alan çift sütun, yine yer ile gök arasındaki bağlantıyı vurguluyordu. Kelt druidleri ve bilge kadınları için ağaçlar, bu nedenle “Tanrıça’nın kutsallığını” simgelerler.</p>

  <p class="p6">Demeter tapınaklarının girişinde de özel öneme sahip iki büyük sütun olduğunu biliyoruz. Eleusis gizem kültünde, festivalin düzenlendiği ana alana girmek için de, iki büyük ve özel sütundan oluşmuş bir kapıdan geçilirdi; söz konusu sütunlar, Roma’da, imparatorluğun son dönemlerine doğru, ellerinde büyük birer sepet taşıyan kadın heykelleri biçiminde yapılmaya başlandı. Kadın figürleri, tanrıça rahibeleriydi; sepetlerse, külte ait “sırları” saklıyorlardı.<a id="a504"></a><a href="../Text/Notlar.html#a1557"><span class="t13">{502}</span></a> Sırlar ve inisiyasyon bilgilerini içinde koruyan, bir başka büyük nesne daha yer alıyordu sütunların hemen yanında: Birbiri üzerine oturtulmuş iki büyük taş bloktan oluşan ve “Petroma” olarak adlandırılan bu kutsal nesne, iki yılda bir düzenlenen büyük inisiyasyon törenleri sırasında, blokların birbirinden ayrılmasıyla açılır ve içinde saklanan “gizem belgeleri” çıkarılıp, tören için bekleyenlere okunurdu. Gece boyunca süren kutlamalar bittiğindeyse, Eleusis sırlarını içeren bu belgeler, bir dahaki törene dek saklanmak üzere yeniden Petroma’nın içine yerleştirilirdi.<a id="a505"></a><a href="../Text/Notlar.html#a1559"><span class="t13">{503}</span></a></p>

  <p class="p6">Bunlara kısaca göz attıktan sonra, Masonik ikonografide yer alan sütun kavramının kökeninde, Süleyman Tapınağı ve “Jachin-Boaz”ın değil, Fraternis geleneğindeki Ana Tanrıça simgeciliği, geometri ve kozmolojinin yer aldığını vurgulayıp, yeniden ikinci derece törenine dönebiliriz şimdi:</p>

  <p class="p6">Artık gözleri açık olan aday, Kıdemli Görevli eşliğinde, parola ve yeni öğrendiği “geçiş el sıkışma biçimi”yle güney yönündeki Ast Muhafız’dan geçiş izni alıp, Tapınağa sembolik girişini yapar. Ardından, batıya doğru yönelip, aynı seremoniyi Kıdemli Muhafız’la yineler (ancak bu kez “gerçek el sıkışma biçimi”ni kullanır) ve bu kez Tapınak’taki “Orta Oda”ya geçiş izni alır. Gelenekle ilgili aldığı brifing sırasında, giriş kapısındaki sütunların arasından geçtikten sonra, kıvrılarak tırmanan basamaklarla erişilen “Orta Oda”nın, Süleyman Tapınağı’nda çalışan Zanaat ustalarının bir araya geldikleri ve ücretlerini aldıkları özel bir bölüm olduğunu öğrenecektir.</p>

  <p class="p6">Ardından, bir kez daha doğuya dönerek Saygıdeğer Üstat’ın yanına gider ve ondan “Masonların temel gereçleri” üzerine ilk bilgileri alır: Gönye, çekül ve düzeç (su terazisi.) Bunu, Süleyman Tapınağı’nın bölümleri ve odaları üzerine mini bir brifing ve mimarinin önemi üzerine alegorilerle dolu, bilgelik ve erdemi öne çıkaran bir söylev izler. “Yedi” sayısının simgesel önemi, toplum ve evrendeki çeşitli örnekleriyle (yedi gök cismi, Dünyanın Yedi Harikası ya da doğu kültürlerinin Yedi Bilge’si gibi) sunulduktan sonra, Masonluk için ayrı bir değer taşıyan “yedi özgür bilim ve sanat dalı” sıralanır: Gramer, retorik, mantık, aritmetik, geometri, müzik ve astronomi. Bunların içinde bir tanesine, ayrı bir ağırlık ve ayrıcalık tanılanacaktır: Okurun kolayca tahmin edilebileceği gibi, geometridir bu. Saygıdeğer Üstat, eliyle hemen arkasındaki Mason sembolleri arasında yer alan “<span class="t2">G</span>” harfini göstererek, anlatmaya başlar:</p>

  <p class="p6">“Şimdi dikkatinizi G harfine yönelteceğim. Bu, beşinci bilim olan ve almış olduğunuz derecenin temelini oluşturan geometrinin baş harfidir. Masonluk üstyapısı, bilimlerin ilki ve en soylusu olan geometri üzerine kurulmuştur. Geometri yardımıyla doğanın türlü ayrıntılarını en gizli noktalarına dek izleyebiliriz. Onun sayesinde Evrenin Yüce Mimarı’nın gücünü, bilgeliğini ve iyiliğini keşfeder ve bu uçsuz bucaksız sistemin boyutlarını zevkle inceleriz. Yine onun sayesinde gezegenlerin farklı yörüngelerde nasıl hareket ettiklerini anlar ve türlü döngülerini gösterebiliriz.”<a id="a506"></a><a href="../Text/Notlar.html#a1561"><span class="t13">{504}</span></a></p>

  <p class="p6">Ancak Saygıdeğer Üstat, G harfinin, Masonluk için çok daha önemli bir özelliğini daha anlatır adaya: G, aynı zamanda yüce ilahi gücün kutsal adının da baş harfidir! Bunu söylediği sırada, elindeki asayla yere üç kez vurmuş ve locadaki tüm üyeler saygıyla ayağa kalkmıştır. Baş harfi G olan bu kutsal adın “açık hali” kesinlikle telaffuz edilmez ve tören tam bu&nbsp; noktada sona erer. Acaba “hangi tanrının” adıdır bu G ile başlayan sözcük?</p>

  <p class="p6">Masonluk, özellikle on dokuzuncu yüzyıldan itibaren hızlı bir manevrayla “tektanrılı dinlerin tümünü kabullenme” iddiasındadır ama günümüzde de Zanaatın ideolojisindeki simgesel önemini koruyan G’nin, “Yahve”, “Elohim”, “Lord” ya da “Adonai” adlarının baş harfi olmadığı kesindir. Kimi araştırmacılar (çoğunlukla Hıristiyanlar), G’nin Anglo-Sakson ve Cermen dillerinde tanrı anlamına gelen “God, Gott” gibi sözcüklerin baş harfi olduğunu iddia ediyorlar ama bu birçok bakımdan hiç inandırıcı değil. Birincisi, “God” ya da “Gott”, genel anlamda Tanrı’yı ifade etmek için kullanılır ve bir özel ad değildir; Masonik törende vurgulanansa, bunun “ilahi gücün” (Deity) kutsal adının baş harfi olduğudur. Ayrıca, “dil bariyerini” aşma iddiasındaki evrensel bir örgüt, yalnızca İngilizce, Almanca ya da Flamanca için geçerli olacak bir sözcüğü seçmiş olamaz; bu durumda Latin ve Yunan dillerindeki “Dieu, Dio, Deus” sözcükleri ne olacaktır? Burada söz konusu olan ad, bütün diller için geçerli, evrensel bir nitelik taşımak durumundadır.</p>

  <p class="p6">Daha sık yinelenen (ve açıkçası, çok daha inandırıcılıktan uzak) bir başka açıklamaya göreyse G, Mason terminolojisinde Tanrı’yı tanımlamak için kullanılan “Evrenin Yüce Mimarı” yani “<span class="t11">Grand Architect of the Universe</span>” ifadesinin baş harfidir. Bu durumda bir özel addan değil, onu tanımlayan bir sıfattan, hatta o sıfatın bir parçasından söz etmiş oluyoruz ki, bu da hiç anlamlı değil. Eğer yalnızca “Mimar” nitelemesini kullansalar ve A harfini simge olarak seçseler, belki biraz daha akla yakın gelebilirdi: Sonuçta A, alfabenin de ilk harfidir ve İncil’de Tanrı “Alfa ve Omega”, yani “Başlangıç ve Bitiş” olarak da nitelenir; üstelik mimar anlamına gelen “Architect” sözcüğü de Batı dillerinin birçoğunda ortaktır. Ama “Evren’in Mimarı”nı tanımlayan “Yüce” (Grand) sıfatının baş harfini simge olarak seçmek, işi bir anda değiştirip, çocuksu hale getiriyor. Bu, takımına “Sarı Kanarya” adını yakıştıran taraftarın, Fenerbahçe’yi simgelemek için “FB” harfleri yerine S’yi kullanmasından ya da “Ege’nin incisi” olarak anılan İzmir’i vurgulamak için insanların E kısaltmasını yeğlemesinden, mantık olarak hiç farklı değil. Albert Pike da bu durumu fazlasıyla kafa karıştırıcı bulduğu için olsa gerek, kimi localarda “Yahve” adını vurgulamak için İbrani alfabesindeki “Yod” harfini kullanmayı yeğleyenler olduğundan; bazı “Fransız Birader’lerin” de Tanrı anlamına gelen “Dieu” sözcüğünden yola çıkıp G’yi D ile değiştirdiklerinden söz ediyor. Onun görüşüne göreyse G harfi, evrenin ve yaşamın temelini oluşturan “Üretici (Yaratıcı) Güç” (Generative Force) kavramını simgelemekte.<a id="a507"></a><a href="../Text/Notlar.html#a1563"><span class="t13">{505}</span></a></p>

  <p class="p6">Bütün bu kafa karışıklığının nedeni, “orijinal olanı başka bir şeyle maskeleme” çabasının yarattığı tutarsızlıklardan başka bir şey değil. Burada, son iki yüz yıl içinde gerçekleşen kimi dönüşümlere ve “uyarlama” çabalarına karşın, baştan beri izini sürdüğümüz, binlerce yıllık Fraternis ideolojisinin silinmez işaretlerinden biri çıkıyor karşımıza: G, elbette “Ge”, “Gaia” ya da “Gea”yı simgelemektedir ve yalnızca onun baş harfidir; yani, “Dünya Anne” ya da “Ana Tanrıça”nın bilinen en eski adlarından birinin! Demeter adının bilinen en eski biçimi de, “Ge-Meter”dir: “Dünya Anne”.</p>

  <p class="p6">Zaman içinde Gemeter’in Demeter’e dönüşmesinde, yani G’nin yerini D’nin almasında da sözcük deformasyonunun değil, yine “dişil ilahi güç”le ilgili bir başka simgeselliğin etkili olduğunu görürüz: Yunan alfabesinde D sesini veren “Delta” harfi, bir üçgen biçimindedir ve bilinen en eski dönemlerden beri üçgen, kadın cinsel organına olan benzerliği nedeniyle “dişil ilahi güç”le ilişkili görülmüştür. Pythagoras müritlerinin üçgeni bu denli önemsemelerinin nedeni de, bu şeklin kadınlığı, Tanrıça’yı ve dolayısıyla evrensel verimliliği simgelemesinden başka bir şey değildir zaten. (Bu arada üçgen, tarihteki bütün Fraternis kökenli gruplar gibi Masonlar için de “özel” simgelerden biridir.)</p>

  <p class="p6">En önemli Sibyl merkezi olan Delhi’nin adı, “rahim” anlamına gelen “delph” sözcüğünden gelir ve D, yani “delta” ile başlar.<a id="a508"></a><a href="../Text/Notlar.html#a1565"><span class="t13">{506}</span></a> (Delphi’deki Sibyl’ın mağarası, Dünya Anne’nin rahmi değil miydi?) Gemeter adını oluşturan ilk hece durumundaki “Ge” (Dünya) bu bağlantı nedeniyle “De” (Tanrıça) biçimini almıştır: “Dünya Anne” ya da “Ana Tanrıça”.</p>

  <p class="p6">Mason’ik örgütlenme, burjuva devrimleri sonrasında Protestan reformizmiyle kucaklaşıp hızla üstyapısına egemen kılmaya çalıştığı ideolojik “U-dönüşü”ne karşın, sahip olduğu ya da bir biçimde üstlendiği kadim birikimin etkisinden bütünüyle sıyrılmayı da başaramadı. Bu konuya, izleyen sayfalarda nedenleri ve sonuçlarıyla birlikte değineceğiz. Ama şimdi, klasik sistemin üçüncü aşaması olan “Üstat Mason” derecesi için düzenlenen ritüelin ve ona zemin oluşturan “mitoloji”nin içindeki oldukça belirgin çatlak ve sızıntıları inceleyerek, yolumuza devam edelim.</p>

  <p class="p6">&nbsp;</p>

  <h3 class="h30"><a id="ncx2119"></a>İhanet, Cinayet ve Diriliş</h3>

  <p class="p6">Klasik derecelendirme sistemi içinde en üst basamağı oluşturan “Üstat Mason”luğa geçiş için düzenlenen tören, bütünüyle, önceki sayfalarda sözünü ettiğimiz efsanevi kişilik Hiram Abif’i merkez alır ve temel Mason eğitiminin de son aşamasını oluşturur. Ritüel tamamlandıktan sonra yeni dereceyi taşımaya hak kazanan kişi, alışma ve öğrenim devrelerini geride bırakarak, gerçek anlamda Mason olmuş sayılacaktır artık; bundan sonraki yükseliş ve “üstat dereceleri”, bütünüyle kendi yetenek, başarı ve sergileyeceği sıra dışı performansa bağlıdır. Peki ya şu “büyük sırlar”? Onlara nihayet erişilecek midir bu törenin sonunda? Bunu hep birlikte göreceğiz.</p>

  <p class="p6">Bir önceki dereceyi aldıktan sonra beyaz önlük üzerine iki mavi rozet takmaya hak kazanan Zanaat Üyesi (Kalfa), yine aradan belli bir süre geçtikten sonra, bu kez Üstat Mason derecesini almak için, bekleme odasındadır. Önceki törenlerde olduğu gibi, Ast Görevli tarafından hazırlıklara başlanır. Adaya, yine aynı giysiler verilir; ancak bu kez gömlek, iki omuz birden açıkta kalacak biçimde sıyrılmış ve pantolonun da her iki paçası dizlere dek sıvanmıştır. İp, yeni törende bele üç kez dolanacak ve gözler her zamanki gibi bir mendille sıkıca bağlanacaktır. (Ayrıntıların localar arasında geleneklere göre küçük değişiklikler sergilediğini bir kez daha yinelemekte yarar var.)</p>

  <p class="p6">Daha önceki derecelerde olduğu gibi, Ast Görevli’nin kapıya üç kez vurmasıyla tören başlar. Kıdemli Görevli kapıyı açıp sorar:</p>

  <p class="p6">- Gelen kimdir?</p>

  <p class="p6">- Acemi Çırak olarak inisiye edilip Zanaat Üyesi derecesini alan ve şimdi daha fazla ışık için Üstat Mason derecesini talep eden, Birader X. (Adayın adı)</p>

  <p class="p6">Bu istekte bulunurken kendi özgür iradesiyle karar verdiğini; taşımakta olduğu derecede başarılı olduğunu ve bir Birader’in bu konuda olumlu görüş beyan ettiğini doğrulayan klasik soru ve yanıtlar tamamlandıktan sonra, yine giriş şifresi sorulur:</p>

  <p class="p6">- Hangi hak ve ayrıcalığa dayanarak kabul edilmeyi bekliyor?</p>

  <p class="p6">- Bir parolanın verdiği hakka.</p>

  <p class="p6">- Nedir o parola?</p>

  <p class="p6">- Kendisi bunu henüz bilmiyor ama ben onun adına bu parolaya sahibim.</p>

  <p class="p6">- Yaklaşın ve bana parolayı söyleyin.</p>

  <p class="p6">Ast Görevli, Kıdemli Görevli’nin kulağına, yeni derecenin parolasını fısıldar:</p>

  <p class="p6">- Tubal Cain</p>

  <p class="p6">Parola doğrulandıktan sonra durum Kıdemli Görevli tarafından Saygıdeğer Üstat’a bildirilir; aynı sorular bir kez daha yinelenir (yanıtlar Kıdemli Görevli’den gelmektedir) ve onay alınmasının ardından, adayın içeri kabul edildiği açıklanır. Gözleri bağlı aday, Ast görevli eşliğinde loca kapısından birkaç adım attıktan sonra yine Kıdemli görevli tarafından durdurulacak ve bu kez pergelin iki ucu, gömleğinin açıkta bıraktığı iki omuzuna birden değdirilecektir. Bu “karşılama”nın anlamı şu sözlerle açıklanır:</p>

  <p class="p6">- Bu locaya ilk gelişinizde, sol göğsünüze batırılan pergel ucuyla karşılanmıştınız ve bunun mantığı size anlatılmıştı, ikinci gelişinizde, gönye ile karşılandınız ve bu da size anlatıldı. Şimdiyse sizi, iki göğsünüze birden batan pergelin iki ucuyla karşılıyorum. Bu size, insanın en değerli parçalarının, göğüslerde saklandığını ve bizim en değerli inançlarımızın da pergelin iki ucunun dokunduğu bu noktalarda bulunduğunu öğretmek içindir: Dostluk, Ahlak ve Kardeşçe Sevgi.</p>

  <p class="p6">Güney ve Batı yönlerindeki “istasyonlar” geçilip, seremoniler yinelendikten ve Üstat Mason derecesi için (bu kez uzunca bir metin oluşturan) yemin edildikten sonra, adaya yeni önlüğü verilir ve bu dereceye ait selam duruşları ve yeni el sıkma biçimleri öğretilir. Bu arada Saygıdeğer Üstat, Ast Muhafız’a saati sorduktan sonra, tüm biraderlerin dinlenmesi için yarım saat mola verilmesini ister. Tören sona ermiş gibi görünmektedir artık; loca kapısı açılır, bütün biraderler dışarıdaki bekleme odasına geçip, sohbet etmeye başlar. Diğer üyeler adayı kutlamakta, yeni derecesinden hoşnut olup olmadığını sormaktadır.</p>

  <p class="p6">Bu molanın amacı, adayın dikkatini dağıtıp, onu her şeyin bittiğine inandırmak ve loca odasını, törenin “finali” için hazırlamaktır aslında. Yani Üstat Mason adayının, cinayete kurban gidip, sonra yeniden ölümden yaşama döneceği, en önemli bölüm henüz başlamamıştır!</p>

  <p class="p6">Kısa bir süre sonra Saygıdeğer Üstat’ın çağrısıyla herkes loca odasına geri döner, ilkin, o gün için yapılacak başka iş kalıp kalmadığı sorulur. Gündemde hiçbir şey olmadığı anlaşıldığında, Saygıdeğer Üstat toplantının dağıldığını söylemek üzere hazırlanır; sonra aniden aklına bir şey gelmiş gibi sorar:</p>

  <p class="p6">- Bu arada, az önce Üstat Mason derecesini alan Birader X, aramızda, değil mi?</p>

  <p class="p6">İçerideki üyelerden biri, “Burada” diyerek onaylar.</p>

  <p class="p6">- Birader X, lütfen doğu yönüne doğru yaklaşın, diye fısıldar Saygıdeğer Üstat. Ardından adayla, diğerlerinin duymayacağı bir sesle, baş başa sohbet etmeye başlar. Aşağı yukarı, şuna benzer şeyler anlatmaktadır:</p>

  <p class="p6">- Birader X, artık yeni derecenizi alıp Üstat Mason olduğunuza göre, masonik sırların daha fazlasını istiyor olmalısınız. Ancak muhafızlar, görevliler ve diğer biraderler, henüz size tam olarak güvenmiyor ve bağlılığınızı sınamaya devam etmek istiyorlar. Sırları öğrenmek için önünüzde zor ve birçok tehlikeyle dolu bir yol var: Hırsızlar, hainler ve katillerle karşılaşacaksınız ve eğer bu uğurda yaşamınızı yitirirseniz, şunu bilin ki bu ilk örnek olmayacak. Kime güveneceğinizi biliyorsunuz. Şimdiye dek, sizin için burada başkaları dua etmişti; artık kendi başınızasınız. Şimdi oturun ve kendiniz için Tanrı’ya dua edin.</p>

  <p class="p6">Aday sunak önünde diz çöküp dua etmeye başlar, o sırada gözleri yeniden mendille sıkıca bağlanır. Duasını tamamladığı sırada locanın ışıkları iyice kısılacak, oda karanlığa yakın, loş bir görüntüye kavuşacaktır. (Bunun, gözleri zaten bağlı aday için bir anlamı yoktur tabii; yalnızca, diğer biraderlere “final” bölümünün başladığını haber veren bir işarettir.)</p>

  <p class="p6">Görevli, adayı kolundan tutup yavaşça ayağa kaldırır ve locanın içinde üç tur attırırken, bir yandan da ona, Zanaat’ın efsanevi lideri Hiram Abif in, çalışmalarda verilen molalar sırasında tapınağın “Kutsalların Kutsalı” (Sanctum Sanctorum) adı verilen bölümüne girip, dua ettiğini anlatmaktadır.</p>

  <p class="p6">Üçüncü tur tamamlanıp güneye doğru yaklaştıklarında, Ast Muhafız birden yerinden kalkıp onlara yaklaşır ve adayı yakasından tutup şiddetle sarsmaya başlar:</p>

  <p class="p6">- Hiram Usta, ben de seninle yalnız konuşmak için fırsat kolluyordum. Tapınak bitince Üstat Mason sırlarını bize vereceğini söylemiştin ama hâlâ bir şey açıklamadın! Şimdi hemen bana bunları anlatmanı istiyorum!</p>

  <p class="p6">Basit bir mizansen içinde Hiram Abif rolünü oynamak durumunda kaldığı artık iyice anlaşılan adayın yerine, yanında durup onu kolundan tutmakta olan görevli yanıt verir:</p>

  <p class="p6">- Birader, şimdi bunun ne yeri ne de zamanı. Tapınak tam olarak bitinceye dek bekle. Eğer buna layık olduğunu kanıtlarsan, sırrı elde edeceksin.</p>

  <p class="p6">Ancak, Jubela rolünü oynayan Ast Muhafız, adayı tartaklamaya devam eder ve sırrı vermediği taktirde onu öldüreceğini söyler. Aynı diyalog ve sahneler batı yönünde Jubelo rolünü oynayan Kıdemli Muhafız’la; doğu yönünde de Jubelum rolünü oynayan Saygıdeğer Üstat’la birer kez daha yinelenir. Sonunda, sırrı vermeyi reddettiği için aday “öldürülür” ve dümdüz yere yatırılır. Uzandığı yerde hâlâ gözleri bağlı yatarken, konuşmaları duymaktadır:</p>

  <p class="p6">- Öldü mü?</p>

  <p class="p6">- Evet, öldü.</p>

  <p class="p6">- Tanrım, ne yaptık? Ustayı öldürdük ve istediğimiz sırra da ulaşamadık! Şimdi cesedi ortadan kaldırmamız gerekiyor!</p>

  <p class="p6">- O halde sabah olmadan onu batıya, Moriah Dağı yakınındaki tepeye götürelim ve gömelim.</p>

  <p class="p6">Üzerine bir örtü örtüldükten sonra aday, törendeki biraderler tarafından kaldırılıp taşınır ve üç tam tur atıldıktan sonra, batı yönünde yavaşça yere bırakılır. Ardından, bu “mini tiyatro oyunu”, efsanedeki diğer ayrıntılarla sürer: Katiller kaçmaya çalışır ama bunu başaramazlar; diğer on iki işçi komploya katıldıklarını ama son anda vazgeçtiklerini itiraf eder; Kral Süleyman (locada bu rolü oynayan bir başka üye) Hiram Usta’nın derhal bulunmasını ister ve on beş kişiyi bu işle görevlendirir; içlerinden bir grup, iz sürüp katilleri yakalar. Bütün bu süre içinde aday, yerde hareketsizce yatmaktadır.</p>

  <p class="p6">Nihayet, “Hiram Abif’in cesedi” de bulunur. Kral, ustasının ölümüne çok üzüldüğünü, artık Mason sırrını oluşturan gizli sözün sonsuza dek kaybolduğunu; yeniden bulunup elde edilene dek, yerine bir başka sözün “ikame” edilmesini ister. Bu arada diğer biraderler, Hiram Usta rolünü oynayan adayın, sembolik olarak “ölümden yaşama döndürülmesi” işlemini gerçekleştireceklerdir.</p>

  <p class="p6">Bedeni yerden kaldırmak için ilkin Ast Muhafız, ilk derecenin “el sıkma” yöntemini dener, ama daha bileği kavrayamadan kol yeniden yere düşecektir. Bunun üzerine Kıdemli Muhafız, ikinci derecenin el sıkma yöntemini dener ama o da başarılı olamaz. Son olarak, topluca edilen duanın ardından. Saygıdeğer Üstat adaya yaklaşıp, adayın elini “aslan pençesi” olarak da bilinen Üstat Mason kavrayışıyla tutar, sağ ayağını onun sağ ayağının yanına yerleştirir ve (diğer üyelerin de yardımıyla) bir hamlede “Hiram Usta”yı ayağa kaldırır. Üzerindeki örtü yere düşmüş, gözlerindeki bağ çözülmüş ve aday “ölümden geri dönmüştür!”</p>

  <p class="p6">Diriltme işlemi tamamlandığında, adayın kulağına Üstat Mason derecesinin sırrı olan gizli sözcük de fısıldanacaktır. Ancak gerçek sır, Hiram Abif’le birlikte yok olduğu için, “yeniden elde edilene dek” onun yerine geçmesi için yaratılmış, “yedek sözcük”tür bu:</p>

  <p class="p6">- Mah-hah-bone (Maa ha bone).</p>

  <p class="p6">&nbsp;</p>

  <h3 class="h30"><a id="ncx2159"></a>Sahte Bir “Üstat” Hikâyesi</h3>

  <p class="p6">İkinci derecede aday, “Shibboleth” ile tanışmıştı ve bu sözcüğün gerçek kökenini incelemiştik. Üçüncü derecenin başlangıcındaysa, Üstat Mason locasına giriş için gerekli parola olan “Tubal Cain”i öğrendi. Neydi bu “Tubal Cain”, yeni bir “bileşik sözcük” mü?</p>

  <p class="p6">Eski Ahit’in ilk kitabı olan Genesis (Tekvin), dördüncü bölümünde insanlığın atası olarak tanıtılan Adem ile Havva’nın oğulları arasında çıkan kavgadan ve Habil’in, kardeşi Cain (Kabil) tarafından bir anlık öfkeyle öldürülmesinden söz eder. Cain, bu ağır suçun cezasını tecrit edilerek ve uzaklara sürülerek ödeyecek, Adem’in “resmi” soyuysa, daha sonra dünyaya gelen üçüncü oğlu Seth (Şit) ile devam edecektir. Eski Ahit, dördüncü bölümdeki birkaç ayetten sonra Cain’in izini sürmeyi bırakır ve tümüyle Seth’in soyundan gelen ataların hikâyesini anlatmaya başlar. Bu sınırlı birkaç ayette de, Cain’den devam eden soyağacı, altıncı göbek torunlara dek bir “adlar listesi” halinde sayılıp, konu kapatılır. İşte Tubal Cain, kardeş katili olduğu için cezalandırılan Cain’in, Eski Ahit’te sözü edilen son torunu olarak çıkar karşımıza. O kısacık ayette de, onun bronz ve demir işçiliğinin ustası olduğundan söz edilir.<a id="a509"></a><a href="../Text/Notlar.html#a1567"><span class="t13">{507}</span></a> Tıpkı, Süleyman Tapınağı’nın bronz işlemelerini yapan, Tireli Hiram Abif gibi.</p>

  <p class="p6">Peki, üçüncü derece giriş şifresi olarak Tubal Cain’in verilmesi, Masonların kendi geçmişlerini Cain soyuna bağladıklarını mı göstermektedir? Tam olarak değil: Eski Ahit’teki Tubal Cain, yaygın görüşe göre Yunan mitolojisindeki Hephaistos ya da Roma’daki adıyla Vulcan’ın karşılığıdır; yani, “metalürji ve zanaat tanrısı”nın. Albert Gallatin Mackey, Vulcan adının “Baal-Cain”den, yani “Tanrı Cain”den türetildiğini ileri sürerek. Eski Ahit’te sözü edilen Tubal-Cain’i doğrudan doğruya Hephaistos ya da Vulcan’la özdeşleştiriyor.<a id="a510"></a><a href="../Text/Notlar.html#a1569"><span class="t13">{508}</span></a> Hephaistos da, yine çoğu uzmana göre Mezopotamya’nın güçlü tanrısı Enki’nin Yunan’daki paralelidir. Charles Penglease, farklı panteonlar arasında kurulacak paralelliklerin çoğu kez “parçalı” olacağı ve birden çok figürü içinde barındıracağı düşüncesiyle, Enki için Hephaistos ve Prometheus’un bir bileşimini öneriyor:</p>

  <p class="p6">“Enki’nin bir zanaatkar/yaratıcı, asi tanrı, insanlığın yardımcısı ve zeki tanrı olarak rolü, Hephaistos ve Prometheus arasında paylaştırılmıştır. Hephaistos Enki’nin zanaatla ilgili yönünü alırken, insanlığın yardımcısı, asi ve zeki tanrı rolünü Prometheus üstlenir.”<a id="a511"></a><a href="../Text/Notlar.html#a1571"><span class="t13">{509}</span></a></p>

  <p class="p6">Bu bağdaştırmaya göre Mason düşüncesi, kendi geleneğini “kardeş katilliği” günahını üstlenen Cain’e değil, insanlığa uygarlığı sunan “zanaatkar tanrı”ya dayandırmaktadır. Bir başka deyişle Masonluk, “uygarlığın ve bilginin korunup, insanlığa sunuluşu” gibi bir misyonun ayrıcalığını üstlenme iddiasındadır. Ama bundan daha önemlisi, Eski Ahit’in hemen hiç dikkate almadığı ve bilerek göz ardı ettiği Cain soyunu çok daha farklı biçimde tanımlayarak, onu eski Yunan ve Yakındoğu tanrılarıyla özdeşleştirmekte; dolayısıyla gayet net bir biçimde Yahudi teolojisi ve yorumuyla ters düşmektedir.</p>

  <p class="p6">Gelelim, Üstat Mason derecesi için yapılan törenin merkezine yerleştiği gibi, Mason mitolojisinin de temelini oluşturur gibi sunulan, Süleyman Tapınağı’nın bronz ustası Hiram Abif’e. Bu efsanevi kişiliğin adının, Eski Ahit’in I. Krallar ve II. Tarihler kitaplarında birkaç kez geçtiğini belirtmiştim. Tire’nin Fenikeli kralı Hiram’ın, tapınak yapımında yardımcı olması için ekibiyle birlikte bu bronz ustasını Kudüs’e yolladığına ilişkin referanslara, söz konusu kitaplar içindeki kısa birkaç bölümde rastlarız. Ancak Mason geleneğinde Hiram Usta’nın adına bir “soyadı” gibi eklenen Abif’e, Eski Ahit’te hiç rastlanmaz; tabii, bu biçimiyle.</p>

  <p class="p6">II. Tarihler’de Fenikeli hükümdar Hiram, Kral Süleyman’a, “Sana babamın hizmetkârlarından Hiram’ı yolluyorum, yetenekli bir bronz ustasıdır” mesajını yollarken, “Babamın Hiram” ifadesini kullanmıştır kısaca. İbranicesiyle, “Hiram, abi (avi)”. Bilinmeyen bir zamanda bu efsane Mason literatürüne yerleştirilmeye çalışılırken, Eski Ahit’i kaynak alan birileri, “babamın” anlamına gelen “Abi” (Avi) sözcüğünü bir soyadı gibi algılamakla kalmayıp, sonuna bir de F harfi yerleştirmeyi uygun görmüştür anlaşılan! Mason terminolojisinin, “Sağır duymaz, uydurur” deyişindeki gibi, kimi sözcük ve adları nasıl deforme ettiğine daha önce tanık olmuştuk. Duruma bakılırsa, tıpkı “Freres Mason” (Mason Kardeşler) ifadesinin “Freemason” (Özgür Mason) ya da “Kroton’lu Pythagoras”ın “Groton’lu Peter Growes” haline gelmesi gibi, “Babamın Hiram (Hiram Avi)” ifadesi de bir anda büyük usta Hiram Abif’e dönüşmüştür.</p>

  <p class="p6">Sorun keşke, yalnızca Büyük Üstat’ın adındaki bir deformasyonla sınırlı kalsaydı. O zaman bunu basit bir tebessümle geçiştirip, efsaneyi “kendi sınırları içinde” ciddiye alarak incelemeye devam edebilirdik. Ne var ki, Mason literatürünün bu temel figürüyle ilgili hata ve çarpıtmalar, “Abif “ sözcüğünden ibaret değildir. Hikâyenin belki de “ruhunu” oluşturan en önemli bölüm, yani Hiram Usta’nın kendi adamlarınca öldürülmesi de, bütünüyle dayanaktan yoksun olarak, sonradan uydurulmuştur.</p>

  <p class="p6">Eski Ahit’te, tapınağın işçiliğinden, Hiram’ın başarılı çalışmalarından kimi ufak ayrıntılar eşliğinde söz edilir ama ustanın böylesine korkunç bir cinayete kurban gittiğine dair hiçbir kayıt yoktur. Dahası, sonraki yüzyıllarda Yahudi tarihçi Josephus’un bildirdiğine göre Hiram Usta tapınak yapılıp bittikten sonra Kral Süleyman’ın verdiği armağanlarla birlikte memleketi Tire’ye dönmüş ve orada “mutlu bir yaşlılık” geçirmiştir. O halde bu “büyük sırrı vermediği için öldürülme” hikâyesi niçin, ne amaçla ve ne zaman Masonik efsaneye monte edilmiştir acaba?</p>

  <p class="p6">Olayların akış sırasını bir kez daha gözden geçirelim: Orta’da, elde edilmesi <span class="t11">güç ve avantaj</span> sağlayan bir “büyük sır” ya da <span class="t11">bilgi</span> vardır; birileri bu bilgiyi, onu <span class="t11">korumakla görevli</span> olan, yetkili bir kişiden, <span class="t11">bir tapınakta</span> zor kullanarak almak ister; bu <span class="t11">çekişme</span> sırasında içlerinden biri, hırsını kontrol edemeyerek, <span class="t11">bilgiyi taşıyanı</span> öldürür ya da <span class="t11">yok eder</span>, bu durumda, onu taşıyıp koruyanla birlikte, <span class="t11">bilginin kendisi</span> de yok olacaktır. Geride kalanlardan <span class="t11">on beş kişi, üç farklı yöne dağılıp</span> bu <span class="t11">bilgi taşıyıcıyı</span> ararlar; artık yaşamadığı anlaşılınca da, onunla birlikte ortadan kalkan bilgi yeniden elde edilinceye dek, <span class="t11">yedek</span> bir başka bilgiyi <span class="t11">ikame etme</span> gereği ortaya çıkar; bilgiyi taşıyan, sembolik olarak <span class="t11">yaşama döndürülür.</span></p>

  <p class="p6">Şimdi de, yakından bildiğimiz bir başka olay akışına çevirelim gözlerimizi: Roma’da, Cumhuriyet’in kritik resmi belgeleri arasında sayılan Sibylline Kitapları, çok önemli <span class="t11">bilgileri taşımaktadır</span> ve bu bilgiye sahip olmak, güç ve nüfuz elde etmekle eşdeğerdir. Ülkede bir <span class="t11">iç savaş yaşanır</span>; bu sırada kitapların saklandığı Capitoline <span class="t11">Tapınağı</span> yanar ve bilgilerin <span class="t11">orijinali</span> yok olur. Savaştan galip çıkan Sulla, yok olan kitapların yeniden bulunup derlenmesini ister; bu iş için görevli olan kurul üyeleri sayısı <span class="t11">on beş kişiye</span> çıkarılır ve gruplar halinde <span class="t11">ülkenin her yerine dağılan</span> bu yetkililer, dönüşlerinde orijinallerin bulunamadığını, ama onların yerine koymak, <span class="t11">ikame</span> etmek üzere <span class="t11">yedek kitaplar</span> edindiklerini bildirirler. Yeni Sibylline Kitapları, tapınaktaki gizli bölmeye saklanır ve böylece koleksiyon, (belki de gerçek kitaplar yeniden bulununcaya dek) <span class="t11">sembolik olarak varlığını sürdürür.</span></p>

  <p class="p6">Her iki hikâyede italik harflerle altını çizdiğim temel anahtarların, ne derece çarpıcı bir paralellik içerdiğini söylemeye gerek yok. Bir tarafta “Masonik Sır” var, diğer tarafta “Evrensel bilgiler”. Birini “gizli söz” olarak, onun taşıyıcısı olan Hiram Usta saklıyor; diğerini Sibyl bilgilerinin derlendiği gizli kitaplar. Masonik hikâyede bir çekişme sırasında Hiram Usta tapınakta öldürülüyor; diğer yanda Sibylline Kitapları, iç savaş sırasında Capitoline tapınağında çıkan yangında küle dönüyor. Her iki durumda da bu olay, “bilgi kaybı” demek. Mason efsanesinde on beş kişi üç farklı yöne doğru yola çıkıp Hiram’ı arıyor; Roma’daysa on beş kişiye çıkarılan kurul, belli Sibyl merkezlerine dağılarak kitapları yeniden oluşturmaya çalışıyor. Her ikisinde de orijinal belge bulunamayınca, yerlerini doldurmak üzere yedek bilgi ikame ediliyor; böylece yok olmuş görünen sırlar, sembolik olarak yaşama döndürülmüş oluyor. Tabii, gerçekleri yeniden elde edilene dek.</p>

  <p class="p6">Hiram Abif hikayesiyle ilgili, altını çizerek önerdiğim açıklama şu: Süleyman Tapınağı ve Hiram Usta’yla ilgili anlatılanlar, Fraternis birikimine Tapınak Şövalyeleri’nin katılımının ve on yedinci yüzyıldan sonra da Gül-Haç mistisizmine bağlı “Mesihçi” unsurların Masonik ideoloji üzerinde etki kazanmasının ardından, bilinçli olarak ve “perdeleme yapma” amacıyla oluşturulmuş, gerçeğin eğretilemesi üzerine kurulu bir efsanenin parçalarıdır. Tıpkı, “sahte hedef göstererek” “şaşırtma vermek” gibi bir şey. İnisiyasyon töreninin gerçek kökeniyse, çözülmeye başlayan Fraternis grupları içindeki en etkin güç olan Pythagoras Kardeşliği ‘ne bağlı biraderlerin, büyük olasılıkla İÖ. birinci yüzyılın ortalarına doğru biçimlendirdikleri, “tarihsel misyona” dayalı bir ritüeldir. Kardeşliğin en büyük gücünü oluşturan Sibylline Kitapları’nın orijinallerinin, gücü elinde tutma hırsına sahip gruplar arasındaki savaş sırasında yok olması üzerine, yerlerine “geçici olarak” başka kitapların aranması ve “yedek sırların tapınağa yerleştirilmesi” olayının dramatizasyonu üzerine kurulu, simgelerle yüklü bir tören. Elbette bu ikame işleminin geçici olduğunu, yalnızca “biraderler” bilmektedir; Sulla ve onu izleyen despotik liderler için, Capitoline’e bir koleksiyonun yerleştirilmiş olması yeterlidir çünkü.</p>

  <p class="p6">Kısacası, Fraternis’in birinci gizemi, tarihin en eski kayıt ve bilgi birikimini barındıran kitaplar; ikinci gizemi de gerçekte bunların bütünüyle yok olmayıp, güvenli bir yerde saklanmasıdır. Roma’da Cumhuriyet idealleri başarısızlığa uğrayıp Kardeşliğin varlığı tehlikeye girince, “görülen lüzum üzerine” gerçek belgeler Roma devletinden saklanmış; orijinallerin yerine konmasını sağlayacak koşullar ortaya çıkana dek, Capitoline’de yedek ya da gerçeğine benzetilmiş “sahte” kitaplar saklanmıştır. Ritüel, yalnızca biraderlerin bildiği bu “üst düzey sır” üzerine kuruludur.</p>

  <p class="p6">Bilinçli olarak gerçeği “perdeleyen” ve kendi alt düzey biraderlerinden bile orijinal inisiyasyonun içeriğini saklayan Masonik hikâyeyse, aslında yalnızca “hedef şaşırtma” amacına yönelik bir parodidir. Tıpkı, Masonik literatürün ünlü yazarı Albert Pike’ın, “Ahlak ve Dogma” adlı yapıtında söylediği gibi:</p>

  <p class="p6">“Masonluk, kendi sırlarını, seçilmiş olan bilgeler dışında herkesten saklar, o sırrı hak etmeyenlere, yanlış yere yönlendirici ipuçları ve açıklamalar sunar.”<a id="a512"></a><a href="../Text/Notlar.html#a1573"><span class="t13">{510}</span></a></p>

  <p class="p6">&nbsp;</p>

  <h3 class="h30"><a id="ncx2177"></a>Fraternis ve Masonluk</h3>

  <p class="p6">Tarihin en eski “restorasyon ideali”nin temsilcileri kimliğini taşıyan, benim genel bir tanım oluşturmak üzere Fraternis olarak adlandırdığım heterojen gruplar, günümüzden beş bin yıla dek geri giden bir süreç içinde, izlenebilir bir kesintisizliğe sahiptir. Temel ideal ve temel fikir, ataerkil dönüşüm ve onu izleyen “şiddet ve kaba güce dayalı bireysel mülkiyet” anlayışı üzerine kurulmuş sınıflı toplumlar düzeninin yerine, çok uzun bir süre varlığını korumuş “eski düzene” ait ilkelerin restorasyonudur. Tarımın bulunuşuyla ortaya çıkan “neolitik devrim” sırasında sistematik hale gelmiş; yaşamı her gün yeniden üretecek etkinliklerin kolektif çabayla hep birlikte üstlenildiği; insanların üretime güç ve yetenekleri oranında katılıp, elde edilen ürünü gereksinimlere göre adilce paylaştığı; yetki ve saygınlığın fiziksel güç aracılığıyla edinilmiş kişisel zenginliğe değil, bilgi, yetkinlik ve deneyime göre belirlendiği, insanlığın en eski toplumsal düzenidir bu. Kadın ve erkek arasında tam bir “hak eşitliğinin” egemen olduğu; ancak bazı temel fizyolojik niteliklerin (doğurganlık) yanı sıra, bilgi ve deneyim birikimini elde tutmanın getirdiği ayrıcalıkla da kadınların farklı bir saygınlığa sahip olduğu, “Anne Düzeni”.</p>

  <p class="p6">Bu eski ve köklü misyonu üstlenenlerin yaşadığı süreç, en baştan beri ayrıntılarıyla gördüğümüz gibi, çeşitli dalgalanmaları, bölünme ve parçalanmaları, düşünce ayrılıklarını, belli dönemlerde dış etkilerle gelen çarpıcı tutarsızlıkları ve bazen yozlaşma eğilimlerini de içermiştir. Genel anlamda Fraternis hareketinin, tarih içinde izi sürülebilir bir kesintisizliği olmakla birlikte, yelpazenin bütünü oldukça heterojen ve dağınık bir görüntü sunar. Yine de, hiç değilse on sekizinci yüzyıl sonlarına dek bir biçimde varlığını korumayı başarabilmiş, ayırt edici ana ilkelerden söz edilebilir: Ana Tanrıça düşüncesine dayalı evren kavrayışı; insanları “ekonomik avantajı fiziksel güçle elde edip korumaya” dayalı sosyal sınıflara göre değil, bireysel yetenek, bilgelik ve ahlaki (vicdani) ilkelerine göre değerlendiren “seçkinci” bir bakış; monarşi ve teokratik yönetimlere karşı yoğun tepki; ülke ve din farklılıklarını ortadan kaldırmaya yönelik, ütopik bir enternasyonalizm.</p>

  <p class="p6">“Seçkincilik” kavramının altını özellikle çizdim, çünkü Kroton’daki Pythagoras’çıların, Fransa’nın güneyindeki Kusursuzların ya da Batı Anadolu’daki Bedreddin müritlerinin çoğu kez uzmanlarca “proto-komünist” olarak yorumlanan ortaklaşa yaşam uygulamalarına karşın Fraternis hiçbir zaman “sosyalist” olmadı. Bireyin nitelik ve eğilimlerini dikkate alan ve insanları gelişim ya da yetkinliklerine göre değerlendiren bir “seçkincilik” anlayışı, her şeyin üzerindeydi. Eğer Marksist literatüre göre konuşursak, “nesnel koşulları” değil, “öznel koşulları” önemsiyordu Fraternis; değişimi “altyapıda” değil, “üstyapıda” başlatmanın doğruluğuna inanıyordu.</p>

  <p class="p6">Buna göre, salt “ezilen ve sömürülen yoksul kitleye” mensup olmak, bireyi diğer insanlara göre daha desteklenesi, sahip çıkılası ve korunası yapmazdı. Ya da buna karşıt olarak “zengin ve soylu sınıftan olmak”, olumsuz niteliklerle donatılmak demek değildi. Bağlı bulunduğu sınıf ne olursa olsun, bireyin kendi iç gelişimi ve sahip olduğu değerler önem taşımaktaydı yalnızca. Bilgelik ve “kardeşlik” uğruna elindeki maddi değerlerin sağladığı bütün sınıfsal avantajlardan gönüllü olarak vazgeçebilen bir soylu, fırsatını bulduğu ve zenginliğe kavuştuğu anda acımasız ve hırslı bir “egemen sınıf üyesi”ne dönüşme potansiyelini barındıran yoksul bir köylüden çok daha değerliydi.</p>

  <p class="p6">Pythagoras Kardeşliği, bu nedenle Kroton’da bir yandan kendi komünal yaşam modelini oluştururken diğer yandan bazı soylular ya da orta sınıf tüccarlarla iyi ilişkiler kurarak onları yanına çekmeye çalıştı; bu nedenle “köleliğin kaldırılması” için savaşmak yerine, hem kölelerin hem de köle sahiplerinin kafasından bir “kurum” olarak köleliğin kabul edilebilirliğini silmeye çabaladı. Roma’da Sibylline Kurulu’nu denetimi altında tutan biraderler, bu nedenle pleb’leri tapınaklar, kültler ve collegia’lar aracılığıyla “eğitmeye” uğraştı. Cathar üstatları bu nedenle yoksulların ve basit tüccarların yanı sıra, Oksitanya soylularıyla da yakın ilişkiler kurdu.</p>

  <p class="p6">Fraternis’e göre, değişim “belli basamakları izleyerek”, yavaş yavaş oluşacaktı; ezilen sınıfın ayaklanıp iktidarı devirdiği ani bir devrimle değil. Kardeşliğin savunduğu eski ve evrensel değerler bütün insanlar tarafından benimsendikçe; bilgelik tarafından yönetilen paylaşımcı kardeşlik anlayışına giderek bütün toplum inisiye edildikçe; kısacası herkes birer “Kardeş”e dönüştükçe, bir misyon ve kurum olarak Kardeşlik de işlevini ve varlık nedenini yitirecekti. Savaş, şiddet, zorbalık ve bireysel zenginlik hırsı, tek bir bireyin bile kafasında yaşamayı, onay bulmayı sürdürdükçe, gerçek özgürlük ve paylaşımcılık tam anlamıyla yaşama geçmiş sayılamazdı. Ana Tanrıça değerleri bu nedenle bir “din” değil, evrene ve onun yaratıcısına saygı duyup, insanların “Büyük Anne”nin bilgeliğini, şefkatini ve karşılıksız vericiliğini kendi üzerlerine yansıtmalarını, onu izlemelerini ve “onun ışığıyla aydınlanmalarını” sağlamaya yönelik evrensel bir felsefeydi: Felsefelerin en eskisi.</p>

  <p class="p6">Ama buna rağmen gördük ki, Fraternis belli dönemlerde sık sık bu temel ilkeden uzaklaşan eğilimleri ve tutarsızlıkları da sergiledi. Roma’da “Emperyal Kült”ü tepeden inme komplolarla denetim altına almaya çalışan Mithra gruplarının girişimlerini; iktidarı ele geçirmeyi araç değil amaç haline getiren çeşitli darbe denemelerini; Diocletianus ve Julianus dönemlerinde intikam hırsıyla Hıristiyan gruplara uygulanan baskı ve şiddeti, en tipik örnekler olarak sayabiliriz.</p>

  <p class="p6">Miras ve misyonun bir biçimde Mason örgütünce üstlenilmesinden, yani Fraternis’in hızlı adımlarla bir “burjuva seçkinciliği” görünümüne bürünmeye başlamasından sonra, benzerlerine 1640 İngiliz Devrimi’nde, ABD’nin kuruluş ve bağımsızlık mücadelesinde ve Fransız Devrimi’nin izlediği seyirde rastladığımız bu “sapmalar” çok daha dramatik bir hal aldı. Çünkü artık “savaşsız, kardeşçe ve paylaşımcı bir dünya” ideali Misyonun sahipleri tarafından bile, “gerçekleştirilmesi olanaksız bir ütopya” gibi algılanıyordu. İnsanın doğası, “kötülüğe” eğilimliydi ve bu koşullar altında ancak hegemonya modeli kısmen esnetilerek, sınırlı “iyileştirmeler” yapılabilirdi, o kadar.</p>

  <p class="p6">&nbsp;</p>

  <h3 class="h30"><a id="ncx2187"></a>Nuh’un Gelini, “Dul Kadın”ın Oğlu</h3>

  <p class="p6">Fraternis idealinin bütünüyle çözülüp dağılmasına ve bu süreç içinde Masonik örgütlenmenin üstlendiği role biraz daha geniş olarak son bölümde değineceğiz. Ancak şimdi noktayı koymadan önce, sürecin kesintisizliği içindeki son halka olan Masonların, yani yalnızca erkeklerin üye kabul edildiği bu kapalı burjuva örgütlenmesinin, eski ve köklü bir “bilge kadınlar kültü”yle olan gizlenmiş ya da unutulmuş/unutturulmuş bağlantısını, hiçbir soru işaretine yer bırakmayacak biçimde gözden geçirelim:</p>

  <p class="p6">- İnisiyasyon ve derece törenlerinde sunulan şifreler, bütünüyle tanrıça kültürünün uzantılarıdır. Shibboleth’in, merkezinde Demeter’in yer aldığı Eleusis gizemciliğinde kült simgesi olan “mısır başağı ve su kaynağı” anlamına geldiğini görmüştük. Bu sözcük, uzak geçmişinde anaerkil izler taşıyan göçebe Sami kabilelerinin, Kenan ve Ugarit tanrıça kültleriyle (Astarte, Anat) yakın iletişimi sonucu İbrani diline yerleşmiş ve Eski Ahit’te de yer almıştı. “Şin” ve “Sin” harflerine dayalı telaffuz farklılığının ortaya çıkardığı “parola” niteliği, Mason ritüellerini oluşturan Tapınakçı kökenli “Üstat”ların çok hoşuna gitmiş olmalı!</p>

  <p class="p6">Üçüncü derece töreninde adayın kulağına fısıldanan son sözcük, yani “Mah-hah-bone” ise, hiçbir biçimde anlamlandırılacak gibi bir şey değildir; ne herhangi bir dilde karşılığı vardır ne de bilinen mitoloji ya da efsanelerde rastlanacak bir ada benzer. “Gerçek sır” Hiram Usta’nın ölümüyle yok olduğu için “yedek” olarak belirlendiği söylenen “Mah-hah-bone”, yoksa rasgele uydurulmuş bir sözcük müdür?</p>

  <p class="p6">Christopher Knight ve Robert Lomas, kendi üçüncü derece geçiş törenlerinde kulaklarına fısıldanan sözcüğün ya da sözcüklerin, biraz daha farklı olduğunu dile getiriyorlar. Fonetik olarak “Mah-hah-bone”a benzeyen, ancak ciddi bir anlamı olan, sloganı andırır bir cümle bu:</p>

  <p class="p6">“Maat-neb-men-aa, Maat-ba-aa”.<a id="a513"></a><a href="../Text/Notlar.html#a1574"><span class="t13">{511}</span></a> Knight ve Lomas’ın çözümlemesine göre. Eski Mısır dilinde “Maat yücedir, Maat ruhu yücedir” anlamına geliyor. Yazarlar burada Maat’ın Mısır kültüründeki anlamını, Mason ilkeleri ile özdeşleştirip, sloganın “Masonluğun yüceliğini” vurguladığına inanıyorlar. Peki, nedir Maat?</p>

  <p class="p6">“2012: Marduk’la Randevu”yu okuyanlar hemen anımsayacaklardır: Maat, üst düzey bir felsefi kavram olarak Eski Mısır’da “Evrensel uyum ve kozmik düzeni” temsil ederdi. Tıpkı, Sümer kültüründe aynı anlama gelen “Me” ve onun Hint düşüncesindeki paraleli olan “Dharma” gibi, “dişil” nitelik taşıyan bir sözcüktü Maat. Aynı zamanda da, o kozmik düzenin bir parçası olan yüce tanrıçanın adıydı.</p>

  <p class="p6">Yani Knight ve Lomas’ın, törende kulaklarına fısıldandığını söyledikleri slogan, “Maat yücedir” derken, hem Tanrıça’nın hem de onun temsil ettiği kozmik düzenin yüceliğine övgüde bulunuyor. Çözümlemenin içeriğiyle ilgili herhangi bir itirazım yok. Maat kavramının bu Masonik şifre içine yerleştirilmiş olması, Fraternis geleneğinin arka planıyla da son derece uyumlu. Ancak, bütün ritüel rehberlerinde “Mah-hah-bone” ya da “Mahabone” olarak belirtilen, çoğu Mason kaynağında da aynı biçimde yazılan sözcüğün, Knight ve Lomas tarafından Eski Mısır dilinde yeniden yapılandırılış biçimiyle ilgili bazı kuşkularım var. Hece ve seslerde, ifadeyi “Maat neb-men-aa, Maat-baa” haline getirecek kadar büyük bir sapma, bana çok inandırıcı gelmiyor.</p>

  <p class="p6">Eski Mısır dili bol miktarda “eş sesli” sözcüğe sahip olduğu için, bu tür karmaşık ifadelerin Latin alfabesine transferi sırasında, ortaya ciddi anlam kayıpları çıkabilir. Bütünüyle aynı biçimde telaffuz edilip, yazılışları farklı olan sözcükleri birbirine karıştırmamak için, hiyeroglif simgelerle yazılmış halini görmekten başka çare yoktur. “Mah-hah-bone” örneğindeyse, böyle bir şansa sahip değiliz; dolayısıyla, yüzlerce tek heceli sözcüğün getireceği diğer zorlukları da eklerseniz, her biri kendi içinde anlamlı olabilecek çok sayıda alternatif üretebilirsiniz ve yine de bilmece çözülmüş sayılmaz.</p>

  <p class="p6">Buna karşın, yalnızca bir varsayım ve tahmin olduğunun altını çizerek, “Mah-hah-bone” için Knight ve Lomas’ın sunduğundan daha akla yakın göründüğüne inandığım bir başka çözümleme önereceğim: “Maat” sözcüğü, bütünüyle farklı bir yazılışla, “Göz” anlamına da gelir. Ondan türetilen “Maa” da görmek, gözlemek ya da görüş. “Ha” ya da “Haa” ise bir edattır (preposition) ve çoğunlukla “arkada, arkasında”, bazı durumlarda da “çevresinde” demektir. “Bone” sözcüğünün İngilizcedeki gibi “Bon” değil, “Bone” biçiminde okunduğu belirtiliyor, ancak Mısır dilinde “O” sesi yok; eşdeğeriyse, uzun okunan “U” oluyor genellikle. (Sözgelimi Yunan diline “Osiris” olarak giren Tanrı’nın Mısırca’daki orijinal adı “Uusir”.) Eğer bu son sözcüğün “her yerde” anlamına gelen “Bu-neb”in, sondaki B düşürülerek hafifçe deforme edilmiş hali olduğunu varsayarsak, Masonik şifreyi Eski Mısır dilinde “Maa ha bu-neb” olarak yeniden yapılandırabiliyoruz: “Her yeri arkadan (çevresinden) gözlüyor” ya da çok daha derli toplu ve anlamlı biçimiyle, o çok ünlü Masonik simgenin adı: “Her şeyi gören göz” (All-seeing Eye).</p>

  <p class="p6">- En iyi tanınan ve üzerinde en çok yorum yapılan Masonik simge, bir piramidin tepe noktasına yerleştirilmiş, çevresine ışık saçan “göz” figürüdür. Albert Pike, “Ahlak ve Dogma”da, bunun Mısır tapınaklarında Osiris’in amblemi olarak kullanıldığından ve “evreni yaratan ilahi gücü”, yani ışığı simgelediğinden söz ediyor.<a id="a514"></a><a href="../Text/Notlar.html#a1576"><span class="t13">{512}</span></a> Aynı yapıtın bir başka sayfasında da İngiliz localarındaki eski konferanslardan bir alıntı yaparak, Masonik amblemlerdeki “parlayan yıldız”ın da “Her şeyi gören göz” ile aynı anlama geldiğini ve güneşi simgelediğini belirtiyor.<a id="a515"></a><a href="../Text/Notlar.html#a1579"><span class="t13">{513}</span></a></p>

  <p class="p6">Mısır kültüründe “ilahi Göz” ile güneş arasında kurulan bağlantı, Osiris mitlerinden çok daha eski bir geçmişe sahip. Sümer’deki Ninhursag’la paralellikler taşıyan ve hanedanlar öncesi dönemden itibaren Ana Tanrıça motifinin Mısır’daki karşılığı olarak görülen Hathor’dan, daha önce söz etmiştik: “Dağların Hanımı” olarak bilinen bu tanrıça, Mısır’da bir annenin koruyuculuğunu ve şefkatini simgeliyor; bazı betimlemelerde çok sayıdaki göğüsleriyle insanoğlunu emzirip beslerken görülüyordu. Ancak Hathor’un, bu besleyici ve koruyucu yönünün dışında, “gözleyicilik” gibi bir görevi de vardı: “Ra’nın Gözü” kimliğiyle gökyüzünde güneş olarak belirir, ufku boydan boya kat ederek yeryüzünün her karışını gözlerdi. Bir başka deyişle, Mısır’ın “Her şeyi gören gözü” Tanrıça Hathor’dan başkası değildi.</p>

  <p class="p6">- Mason düşüncesinin kendi sembolik başlangıcını, Tubal Cain aracılığıyla zanaatların tanrısı Hephaistos ya da Vulcan’a dayandırdığını görmüştük. Ancak Masonik gelenek, insanlık tarihi içindeki gerçek soyağacını, Tufan’dan sağ kurtulup yeryüzünde uygarlığın yeniden başlamasını sağladığına inanılan Nuh ile başlatır. Daha doğrusu, Nuh’un oğullarından Sam ve ailesiyle. Eski Ahit’teki yaklaşım da, benzeri biçimde Israil oğullarının kökenini Sam’dan itibaren izler. Tufan’dan kurtulmak için gemiye binenler arasında Nuh’un gelinlerinin, yani oğullarının karılarının da yer aldığından söz eden Eski Ahit, bu kadınların adlarını belirtmez. Ama gnostik metinlerde, Sam’ın karısı kimliğiyle karşımıza çıkan Norea’yla ilgili pek çok ayrıntıya rastlarız.</p>

  <p class="p6">Uzman yorumlarına göre Nag Hammadi koleksiyonundaki metinlerde Norea, Tufan öncesi dönemdeki Naama’nın, “gnostik türevi” olarak belirir.<a id="a516"></a><a href="../Text/Notlar.html#a1580"><span class="t13">{514}</span></a> Naama, ilginç bir biçimde, Mason geleneğinin kendi “zanaatçı atası” olarak gördüğü Tubal Cain’in karısıdır. Eğer Hephaistos paralelliğine uygun bir bağlantı bulmak gerekirse, Naama da, Zanaat Tanrısı’nın güzel ve hoppa eşi Afrodit olmaktadır.</p>

  <p class="p6">Nag Hammadi metinlerinde genellikle insanoğlunun “spiritüel lideri” ve bir tür “kurtarıcı” olarak ortaya çıkan Norea, yine aynı uzman yorumlarında bilgelik tanrıçası “Sophia”nın sembolik eşdeğeri olarak da nitelenir. Bir başka deyişle, Nuh’un gelini, yani Mason geleneğinin Tufan sonrasındaki atası Sam’ın karısı, ilahi bir imgeyle sarmalanıp “tanrıça” konumuna getirilmektedir gnostik düşüncede. Tapınak Şövalyeleri’nin ünlü Baphomet’inin “Sophia” olduğu, Mason örgütlenmesinin de şövalyelerin devamı niteliği taşıdığı düşünülürse, bu durum, okura çok da şaşırtıcı gelmeyecektir.</p>

  <p class="p6">Nuh’un gelini Norea aracılığıyla Mason örgütünü Sibyl kültürüne bağlayan, bir başka halka daha söz konusudur; daha önceki bölümlerde okurdan “şimdilik bunu akılda tutmasını” istediğim, küçük ama önemli bir ayrıntı: Sahte Sibylline koleksiyonunun üçüncü kitabında, metnin yazarı olduğu belirtilen Eritre Sibyl’ının, kendini “Nuh’un Gelini” olarak tanıttığından; Hıristiyan tarihçi Eusebius’un da bunu doğruladığından söz etmiştik. O halde, ister bir Sibyl olsun, isterse bilgelik tanrıçası Sophia’nın ete kemiğe bürünmüş tezahürü; Sam’ın karısı Norea, gnostiklerin spiritüel lideri olduğu gibi, soyağacı anlayışına göre Masonların da büyükanneleridir!</p>

  <p class="p6">- Bütünüyle bir “perdeleme” olarak yaratıldığını gördüğümüz Hiram Abif efsanesinden kaynaklanan ve bütün Mason literatüründe izine rastlanan bir ilginç unsura daha değinelim: Masonlar kendilerini “Dul Kadın’ın oğulları” olarak tanımlarlar. Eski Ahit’te Hiram Usta’dan, “ Tireli dul bir kadının oğlu” olarak söz edilmesiyle ilişkilendirilir bu tanımlama. Şimdi, önceki bölümlerde sahte Sibylline Kitapları’nda yaptığımız bir alıntıyı yeniden anımsayalım:</p>

  <p class="p11">“Ey Latin ülkesinin her yanıyla kirlenmiş,</p>

  <p class="p11">Maenad’ın yılanlarla coştuğu kenti</p>

  <p class="p11">Kıyılarına bir dul kadını oturtacaksın</p>

  <p class="p11">Ve Tiber nehri sana ağıtlar yakacak”</p>

  <p class="p6">&nbsp;</p>

  <p class="p6">Bu metnin Judeo-Hıristiyan nitelik taşıdığından ve içinde geçen “dul kadının” da, Magna Mater, yani “Büyük Anne” olduğundan söz etmiş ve okurdan bu bilgiyi de “aklının bir köşesinde tutmasını” istemiştim. Şimdi, bağlantıyı net bir biçimde kurabiliriz: Tanrıça, bütün eski kültürlerdeki görünümüyle, “Anne” olmasının yanı sıra, “dul kadın”dır; çünkü bütün mitlerde eşi, yardımcısı ya da büyük aşkı olarak ortaya çıkan figür, sonunda ölümle tanışır ya da döngüsel bir ölüm-diriliş-yeniden ölüm sürecini yaşar. Kybele, çok sevdiği Attis’i; İsis, kardeşi ve kocası Osiris’i; İnanna Dumuzi’yi ve İştar da Tammuz’u yitirdiği için “dul kadın” olarak çıkar karşımıza. Tanrıça’yı “Anne” olarak gören bütün bu paralel kültlerin mensupları da, kendilerini “dul kadının oğulları” olarak nitelerlerdi; tıpkı yedi yüz yıl kadar önce Fraternis aracılığıyla Ana Tanrıça kültünü miras alan Masonlar gibi!</p>

  <p class="p6">- Uydurulmuş Hiram Abif hikâyesinin finalinde yer alan “diriliş” sahnesi, her yönüyle Dionysos kültündeki sembolik ayinlerin bir kopyasıdır: Ölmüş tanrı, kutsallığın gücüyle ve yaratıcı gücün kendini yenilemesiyle yeniden yaşama döndürülür bu ayinlerde. Aşağı yukarı aynı ayrıntıları, Kybele-Attis onuruna gerçekleştirilen ilkbahar Ekinoksu törenlerinde bulmak mümkündür: Yerde cansız yatmakta olan Attis’i simgeleyen ağaç, Kybele rahibeleri tarafından sıkıca kavranıp yeniden dikey hale getirilir ve bu sembolik “diriliş”, coşkuyla kutlanırdı; tıpkı Hiram’ın bedeninin, biraderler tarafından elinden tutulup dimdik ayağa kaldırılması gibi.</p>

  <p class="p6">- Daha önce gördüğümüz gibi, Mason localarındaki kutsal G harfi, Gea ya da Gemeter’in (Dünya Anne) baş harfidir; aynı zamanda da, bilimlerin en saygını olan geometrinin. Mason ideolojisi, geometri bilimine sahip çıkarken, onun en büyük ustalarından, Fraternis duayeni Pythagoras’ı da “Büyük Üstat” olarak selamlar. Örgüt yapısı, Mithra kültünde olduğu gibi yukarı doğru basamaklar halinde yükselen derecelerden oluşur. Malcolm Duncan’ın ritüel monitörü olarak hazırlanan kitabında, tıpkı Mithra localarında olduğu gibi üçü temel, dördü “üst düzey” olmak üzere yedi derece vardır. Ancak klasik Mason dereceleri, yani Mason olmanın asgari basamakları, 1717’den beri üç derecelidir. Bunun üzerinde yer alan “kıdem” dereceleri, sonraki dönemlerde, her biri ayrı birer sembolik ad taşıyan otuz üst düzey basamağın daha eklenmesiyle 33’e ulaşmıştır ki, Albert Pike’ın “Ahlak ve Dogma” adlı kitabı, bütünüyle bu derecelerin temsil ettiği değerler ve onların antik felsefi kökleri üzerine kuruludur. Harold Bayley, “Cathar düşüncesine göre gökyüzü ile yeryüzü arasındaki bütünleşmeyi sağlayan merdiven, otuz basamaktan oluşuyor ve bunların her biri ayrı adlar taşıyordu” diyor.<a id="a517"></a><a href="../Text/Notlar.html#a1582"><span class="t13">{515}</span></a> Acaba bu da yalnızca bir “rastlantı” mıdır, yoksa Fraternis geleneğinin Sibyl’lardan Masonik örgütlenmeye dek geçirdiği süreç içindeki bağlantılardan birinin daha göstergesi mi?</p>

  <p class="p6">Olayların akışını, kitap boyunca ayrıntılarıyla izledik; bağlantıları ve temel düşüncenin çevresinde oluşan farklı örgütlenmelerin geçirdiği değişim ve dalgalanmaları inceledik. Sonuçta karşımıza, uygarlık tarihinin en uzun soluklu misyon hareketinin “yazılmamış tarihi”nden seçilmiş, birbirini net bir devamlılık içinde izleyen kesitler çıktı. Bu noktada ister istemez akıllara şu soru takılıyor: Beş bin yılı aşkın bir süre içinde, sınıflı toplumlardaki bir aydınlar azınlığınca çeşitli görünümler altında sürdürülen ve temel amacı başlangıçtan itibaren “uygarlığın yanlış gidişini düzeltip, eski temel ilkeleri restore etmek” biçiminde belirlenmiş bir geleneğin “son halkası” olarak ortaya çıkan Masonluk, nasıl oldu da sistemle uzlaşmış, muhafazakâr ve açıkça egemen sınıf ideolojisinin yanında yer alan, en hafif ifadeyle “pasif ve itici” bir örgüte dönüştü?</p>

  <p class="p6">Aşırı sağcı, Katolik güdümlü, köktendinci Anti-Masonik iddia ve söylemleri bir yana bırakalım, en objektif bakışla bile on dokuzuncu yüzyıldan günümüze dek geçen süre içindeki Mason prototipi, bu kitapta izlerini sürmeye çalıştığımız eşitlikçi, paylaşımcı ve “kardeşçe” dünya idealini gerçekleştirme özlemindeki Fraternis karakteristikleriyle ciddi bir uyumsuzluk sergiliyor. Bu görüntüsüyle Masonluk, her şeyden önce “cinsiyet ayrımcısı”dır, çünkü kadınları kabul etmez ve yalnızca erkekler üye olabilir. “İnanç ayrımcısı”dır, çünkü yalnızca tektanrılı dinlere inananları içine alır; Budistler, Hindular, Shinto inananları, paganlar, ateistler ya da agnostikler (bilinemezciler) kabul edilmez.</p>

  <p class="p6">Bir “Yüce Varlığa” (Supreme Being) inandığını beyan etmenin yeterli koşul olduğu söylenerek, bu konuda Aydınlanma dönemindeki “Deist” (Yaradancı) Mason düşüncesinin esnekliğini taşır izlenimi vermeye çalışsa da, özellikle Amerika’daki localar açıkça Evangelist-Baptist ya da Presbiteryen “biraderlerin” denetimi altındadır. (Kökleri Judaizm’e taban tabana karşıt, tanrıça kültüne dayanan Fraternis’in bir uzantısı olarak, bu durum epey ironiktir gerçekten.) “ideolojik ayrımcı”dır, çünkü büyük bir çabayla kendini “apolitik” kılmaya uğraşırken localarda siyasi ve felsefi tartışmaları kesin bir tavırla yasaklar.</p>

  <p class="p6">Bitmek bilmez boğucu söylevlerin yinelendiği loca toplantılarında, kapitalist sistemi tam olarak özümlemiş “Protestan ahlakı” öne çıkarılır. Eski Fraternis ideal ve “misyon”unun izleri, bugün bütünüyle silinip yok edilmiş bir durumdadır ve Masonluk, belli aralıklarla localarda bir araya gelen insanların, inisiyasyon ritüellerindeki o garip dramatizasyonlarla bir tür “gizli örgütlülük” oynadıkları; bol miktarda ahlaki öğütler dinledikleri; çoğunlukla “iş hayatımda ve kariyerimde yardımcı olur” diye ya da “nüfuz elde etmek amacıyla” üye olmayı tercih ettikleri; arada belli hayır işleriyle de iştigal ederek kimilerinde “bir işe yaradıkları” hissini uyandıran; sevimsiz, antipatik, egemen sisteme bütünüyle entegre olmuş, çirkin bir “burjuva derneği”nden başka bir şey değildir.</p>

  <p class="p6">Bu dönüşümün başlangıcı, işin içine Tapınak Şövalyeleri kalıntılarının girmesiyle ortaya çıkmış; Gül-Haç mistisizmi örgüt ideolojisine ithal edildikten sonra hızlanmış; Protestan reformlarıyla aynı saflarda buluşulmasından sonra netleşmiş; Batı’daki önemli burjuva devrimlerinin tamamlanmasının ardından Aydınlanma ideallerinin terk edilmesiyle de son biçimini almıştır. Ama bu değişimi ve Fraternis ideallerinin beş bin yıl boyunca ayakta kaldıktan sonra Masonluk tarafından “hadım edilişini” daha açık olarak görmek için, kısa bir tarih turu daha atmamız gerekiyor.</p>
</body>
</html>
