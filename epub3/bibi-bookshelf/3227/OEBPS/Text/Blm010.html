<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>4. Roma’nın Külleri ve Ortaçağ</title>
</head>

<body>
  <h2 class="h21">4. Roma’nın Külleri ve Ortaçağ</h2>

  <p class="p6">Julianus’un ölümünü izleyen dönem, Roma imparatorluğu için de ivmesi giderek artan, aslında gecikmiş bile sayılabilecek bir çöküşün başlangıcı oldu. İlkin, 364 yılında iktidara gelip ülkeyi Doğu ve Batı olmak üzere iki yönetsel birime ayıran Valens ve Valentinianus kardeşler arasında, Hıristiyan Kilisesi’nin o eski ve bitmeyen “mezhep ayrılığı” kutuplaşması ortaya çıktı. Valens, Arian inancına bağlıyken Valentinianus 325 İznik Konseyi’nde belirlenmiş iman formülünü destekliyordu. Ancak her ikisi de, eski inançların temsilcilerine savaş açmak ve julianus döneminin kalıntılarını ortadan kaldırmak konusunda aynı derecede kararlı davrandılar ve yerel cemaatlerle, piskopos kurullarıyla el ele vererek, hem doğu hem de batı eyaletlerinde yaygın koğuşturmalar yürüttüler.</p>

  <p class="p6">Aslına bakılacak olursa, uygulamaların çoğunun ardındaki gerçek gerekçe dinsel değil, siyasi nitelik taşıyordu. Julianus’un “aydınlanma hamlesi” olarak başlattığı entelektüel uyanış ve eğitim seferberliği, büyük toprak sahipleri ve tefeci sermayesine karşı yürütülen bir ekonomik programla birlikte gelmişti. Şimdiyse, yeniden denetimi ele geçirmenin heyecanını yaşayan tarım efendileri, Julianus’un kentleri merkez alan ve bir anlamda eski Cumhuriyet günlerine dönüş düşlerini içeren sivil toplum kurumlarına dayalı devlet modelinin yerine merkeziyetçi, teokratik ve otoriter bir rejimi yerleştirme çabasına girişmişlerdi.</p>

  <p class="p6">Toprak sahipleri, Constantius döneminin elitleri ve Kilise liderleri arasında oluşturulan kutsal ittifak, baskı yanlısı egemen sınıfın bir tek şeyi çok net anladığını gösteriyordu: Kültlerin ve tapınakların varlığı, bunları yaşatan cemaatler bünyesinde siyasi örgütlenme ve gruplaşmalara olanak sağlamıştı hep. Oysa bu denetlenmesi oldukça güç çoğulcu görüntünün yerine, iktidarla amaç birliği içine girmiş tek bir inanç sisteminin varlığı, merkezi otoritenin korunması için çok daha elverişliydi.</p>

  <p class="p6">&nbsp;</p>

  <h3 class="h30"><a id="ncx1337"></a>“Cadı Avı” Başlıyor</h3>

  <p class="p6">Valens ve Valentinianus’tan itibaren Hıristiyan imparatorlar, iman tercihlerinden çok, sınıfsal ve siyasal nedenlerle tek bir dini yapının mutlaklaştırılması modelini benimsediler. Bir anlamda, iç bütünlük ve otoriteyi sağlamak için Constantine’in de düşündüğü ama yüzlerce yıllık oturmuş Roma devlet gelenekleri nedeniyle sonuna dek götüremediği bir büyük yönetsel operasyonu tamamlamaya çalışıyorlardı. Tapınaklar yeniden kapatılmaya, toplantılar yasaklanmaya, iyi tanınan cemaat liderleri toplanıp yargılanmaya başladı.</p>

  <p class="p6">İlk aşamada hedef, doğal olarak, Julianus döneminin yönetici, bürokrat ve aydınlarıydı. “Büyü ve okültist etkinliklerde bulunmak” ya da “gizli toplantılar düzenlemek” benzeri suçlamalarla, büyük kentlerde siyasi muhalifler ve aydınlar üzerinde dozu giderek artan bir terör estirilmeye başlandı. Julianus’un hocası ve yakın dostu Efesli Maximus dâhil, dönemin bütün önemli düşünür ve aydınları, bu yaygın ve ani operasyon zincirinden nasiplerini aldılar, Iamblichus, Valens’in gizli polislerinin peşinde olduğunu öğrenip, cellât elinde öldürüleceğini anladığı için önce davranıp, zehir içerek intihar etme yolunu seçti.</p>

  <p class="p6">378 yılında Valens, Gotlarla giriştiği bir savaş sırasında ölünce, imparatorluk tahtına çıkan Theodosius, Roma uyrukları üzerinde uygulanan dinsel ve siyasi devlet terörünü doruğa çıkardı. Dört yıl kadar sonra, Batı’nın yöneticisi olarak atanan Gratianus, piskoposların telkin ve baskılarıyla, imparatorların yüzyıllardır kendi ellerinde tuttukları Pontifex Maximus (büyük dinsel yönetici) unvanını iptal ederek, devlet geleneğinden çıkardı. Böylece imparatorluk içinde bütün dinsel yetki, artık Kilise’ye devrediliyordu.</p>

  <p class="p6">Diğer yandan, kentlerdeki aydınlar ve siyasi rakipler yok edildikçe muhalefet ve direnç taşraya taşınıyordu ve bu nedenle Theodosius döneminde baskılar kent merkezlerinden kırsal bölgelere kaydırılarak “köylü dini” (paganism) adı altında tek bir etiket altına sıkıştırılan kült ve grupların üzerine sertlikle yüründü. Yasaklar o denli akıl almaz ayrıntılara indirgenmişti ki, mum yakmak, evlerde toplanıp hep birlikte şarap içmek, bahçelerdeki ağaçlara hasat döneminde bereket amaçlı tılsımlar asmak, “kâfir ayini” olarak nitelenip tutuklama gerekçesi haline geliyor; yemek artıklarını ve kırıntılarını şöminede yakmak “pagan kurban töreni” olarak değerlendirilip bütün ev halkının koğuşturmaya uğraması, hatta evlerine ve kişisel mülklerine el konulması sonucunu doğurabiliyordu.”<a id="a334"></a><a href="../Text/Notlar.html#a1217"><span class="t13">{332}</span></a> Yeni yasalar, hukuki kurumlar ve yerel yöneticilere bu konuda her türlü yaptırım gücünü de tanımaktaydı. “Sahte tanrılara” dua etmek, evin sahibi kişisel olarak bu dualara katılmasa bile, eve ve eğer varsa tarlasına el konması için yeterli gerekçeydi. Roma, tarihi boyunca tanık olmadığı bir dinsel baskıya teslim olmuştu.</p>

  <p class="p6">“Her zaman paganizme karşı olmuş, eski Suriye valisi ve Asya prokonsülü Festus, uygulamalardan öylesine dehşete düşmüştü ki, yargılanan bu insanların inançlarını kabul ederek, ilerlemiş yaşında onların yanında yer aldı,” diyor Kurt Seligmann.<a id="a335"></a><a href="../Text/Notlar.html#a1219"><span class="t13">{333}</span></a> Theodosius dönemi, Roma için son umutların da tükenişini birlikte getirdi. Çok kısa süre içinde, tek bir aykırı ses çıkmayacak biçimde dinsel ya da politik, bütün muhalefet ortadan kaldırılmıştı. Baskı ve fanatizm, tapınaklar ya da kültlerle de sınırlı kalmadı ve kısa süre içinde eğitim kurumlarına ve bilimsel merkezlere yayıldı. Kilise’nin onaylayacağı dini eğitim dışında hiçbir kişi, grup ya da kurum, eğitim veremeyecekti artık. Julianus’un Antakya’da inşa ettirdiği büyük merkezden başlanarak kütüphaneler birer birer resmi baskınlara uğradı ve binlerce kitap “<span class="t15">günahkârlık unsuru</span>” oldukları gerekçesiyle ibret için meydanlarda yakıldı, çok değerli yapıtlar yok edildi, hatta evler aranarak bulunan kitaplara el kondu ve bunların büyük bölümü depolarda bekletildikten sonra imha edildi.</p>

  <p class="p6">Theodosius, ölmeden hemen önce, imparatorluğu iki ana bölgeye ayırarak oğulları arasında paylaştırdığında, yalnızca coğrafi anlamda değil, yönetsel olarak da ülke Doğu ve Batı Roma olarak ikiye bölünüyordu. Constantine, 325 yılında Hristiyanlığı devlet himayesindeki tek din haline getirirken, bunun imparatorluğun geniş sınırları üzerinde merkezi otoriteyi güçlendirip birliği sağlamasını ummuştu. Ne var ki o karardan tam yetmiş yıl sonra Hıristiyan Roma, artık kaçınılmaz olarak, iki ayrı devlet haline geliyordu. 476 yılındaysa, bu iki devletten biri, Batı Roma, parçalanarak yok olacak; yerini Hıristiyanlığı kabul etmiş Frank ve Cermen kavimlerinin Avrupa’da oluşturduğu krallık ve dukalıklara bırakacaktı. Augustus’un “Altın Çağ” düşleri yalnızca Virgilius’un sararmış sayfalı eski şiirlerinde kalıyor; Roma devleti, bir hayli büyük değişimlere uğramış ve teokratik bir diktatörlüğe dönüşmüş biçimiyle yalnızca Doğu’da (dışındakilerce “Bizans” olarak adlandırılarak) varlığını sürdürüyordu.</p>

  <p class="p6">Hıristiyan İmparatorluğunca uygulanan kitap ve kütüphane baskınlarının son ve en büyük adımı, beşinci yüzyılda İskenderiye’de gerçekleşti. Dönemin en büyük kültür merkezi olan ve yüz binlerce ciltlik çok değerli koleksiyonları içinde barındıran İskenderiye Kütüphanesi, baskılar nedeniyle eski canlılığını ve verimliliğini çoktan yitirmişti zaten. Binada artık yalnızca, Hypatia adlı tıp uzmanı bir kadın bilgin çalışıyor ve kütüphaneyi terk etmesine yönelik yoğun baskılara direnerek araştırmalarını sürdürüyordu.</p>

  <p class="p6">Kütüphane, çoktan beri İskenderiye piskoposu Cyril’in gözünü diktiği hedefler arasındaydı. Cyril, Julianus’un yazmış olduğu “Galileli’lere Karşı” adlı kitabın “inançlıları yoldan çıkarabilecek kadar” iyi yazılmış olduğundan söz ederek bu konudaki endişelerini sık sık dile getirmiş ve ölümünden altmış yıl sonra eski imparatorun insanlar üzerindeki etkisinden hâlâ çekindiği için, “Julianus’a Karşı” adı altında bir polemik metni kaleme almıştı ama bununla yetinmeye niyetli değildi. O kitabın ve diğer “pagan yalanları”nın tümü toplanıp, bir daha kimsenin okuyamamasını sağlamak üzere yok edilmedikçe, kendini rahat hissetmeyecekti.</p>

  <p class="p6">İskenderiye’deki baskılar, aslında bir önceki piskopos Theophilos zamanında başlatılmıştı. Kütüphaneye ait koleksiyonun önemli bir bölümünün arşivlendiği Serapis tapınağına saldıran Theophilos 395 yılında hem bu önemli kült merkezini yakıp yıkmış, hem de kütüphanedeki yapıtların hatırı sayılır bir bölümünü yok etmişti. Onun yerini alan Cyril, yıkımı sonuna dek götürmeye kararlıydı ve 415 yılında düzenlediği tüyler ürpertici bir dizi saldırı ve kıyımla, amacına ulaşmayı başardı.</p>

  <p class="p6">Kuruluşundan itibaren bir bilim ve kültür merkezi niteliğini koruyan İskenderiye, beşinci yüzyılda da dünyanın her yerinden gelen düşünür ve bilim adamlarının buluştuğu, zengin ve dinamik kültürel yapısıyla, haklı bir ün ve çekiciliğe sahip bir kentti. Nüfusun ağırlıklı bölümü Mısırlı olmakla birlikte, geniş bir Yahudi azınlık ve Arap, İranlı, Hintli ve Afrikalı gruplar yan yana yaşıyor; bu kozmopolit cemaat, görkemli kütüphaneyi bir tür imece düzeniyle birlikte işletiyordu.</p>

  <p class="p6">“Cyril önce, altı yüz yıldır orada yaşamakta olan Yahudilere karşı sistematik bir kıyıma başladı. Bunu izleyen şiddet, İskenderiye’yi yok oluşa doğru götürecekti. Yahudilerin sürülüp kovulması sivil düzeni tehdit edince, kentin polis müdürü Orestes Cyril’e karşı çıktı; ancak piskoposun yanıtı, neredeyse onu öldürecek, beş yüz keşişten oluşan bir grubu Orestes’in üzerine yollamak oldu. Ardından, Cyril’in kışkırttığı kukuletalı keşiş grubu bir kez daha İskenderiye’ye yürüdü ve kütüphaneye gitmekte olan Hypatia’nın yolunu keserek kadını arabasından aşağı sürükledi. Giysilerini yırtarak çıkardıktan sonra, öldürene dek, kırık çömlek parçalarıyla bütün bedenini paraladılar.”<a id="a336"></a><a href="../Text/Notlar.html#a1221"><span class="t13">{334}</span></a></p>

  <p class="p6">Böylece, İskenderiye’de tapınakları yıkıp heykel ve kabartmaları parçalamakla başlayan fanatik histeri, kütüphanede çalışan son bilginin linç edilmesiyle doruğa ulaşıyordu. Aynı gün, Hypatia’nın bedeninden geriye kalan parçalarla birlikte kütüphanedeki paha biçilmez değere sahip, başka kopyası olmadığı için bir daha asla yerine konamayacak olan yedi yüz bin kitap, kilise önündeki meydanda öfkeli gösteriler eşliğinde yakıldı. Yok edilen yapıtlar arasında Euclides, Archimedes, Apollonios, Eratosthenes ve daha çok sayıda önemli bilim adamının el yazması kitapları ve anonim antik metinler bulunmaktaydı.</p>

  <p class="p6">İskenderiye kütüphanesinin yok edilmesi, “münferit bir fanatizm” olarak adlandırılmayacak denli tipik ve “dönemin ruhuyla uyumlu” bir şiddet gösterisiydi. Batı dünyası, yazının bulunuşundan itibaren benzeri görülmemiş bir “bilgi düşmanlığı”ndan yana tavır alıyordu artık. Bundan böyle Kilise tekelindeki tek bir “bilim”, yani Kutsal Kitap tarafından insanlara sunulmuş bilgi dışında hiçbir entelektüel etkinliğe izin verilmeyecekti.</p>

  <p class="p6">Beşinci yüzyıl içinde yaşanan gelişme ve değişimleri doğru kavramak, izini sürmeye ve tarihsel kökeniyle birlikte analiz etmeye çalıştığımız o felsefi, ideolojik ve siyasi “kadro hareketi”ni sağlıklı değerlendirebilmek için vazgeçilmez bir ön koşul niteliği taşıyor. Her şeyden önce, Roma’nın parçalanmasına dek varan ve Doğu’yu yüzyıllara yayılmış biçimde küçülmeye, Batı’yı da “Roma dışı” unsurların başrol oynadığı bir Katolik monarşiler topluluğuna dönüşmeye iten sürecin, yalnızca “din ve inanç”la ilgili dinamiklerin etkisi altında geliştiği gibi bir yanılgıya düşmemek son derece önemli. Yüzeyde görünenler, gerçekten de Roma’da alınan dini tercihlere dayalı bir karar üzerinde inşa edilmiş değişimler izlenimini verse ve Hıristiyanlık bir “kurum” olarak Ortaçağ olarak adlandırdığımız dönemin karakteristiklerine belirgin biçimde damgasını vursa da, aslında Batı dünyası sıradan bir inanç seçiminin çok ötesindeki değişkenlere bağlı bir çözülmeyi yaşıyordu. Yunan kent devletlerinin, daha önce incelediğimiz Güney İtalya kolonilerinin, Roma Cumhuriyeti’nin ve Augustus ilke ve idealleri uzantısında kurulan imparatorluğun, denetlemeyi ve yönlendirmeyi başaramadığı, bir anlamda “kontrolsüz gelişen” değişkenlerdi bunlar.</p>

  <p class="p6">İlk büyük devletlerin ortaya çıktığı İsa’dan önce dördüncü binyıl sonlarından itibaren insan uygarlığı, kentler çevresinde gelişmişti. Her ne kadar ekonominin ve üretim sisteminin lokomotifi tarım olsa da, hızlı gelişen ticaret, eğitim ve kültürel etkinlikler, zanaat ve meslek gruplarının da bir biçimde dâhil olduğu siyasi dinamizm ve tapınak kültlerinin, aynı zamanda birer felsefi merkez olmasından kaynaklanan renkli düşünsel yapısıyla İlkçağ kentleri, uygarlığın gelişimindeki dinamo görevini üstleniyorlardı. Çin ve Hint topraklarından İber yarımadasına; Etiyopya’dan Orta ve Kuzey Avrupa’ya dek bilinen büyük toplumsal örgütlenmelerin her biri, ancak kendi yarattıkları büyük kentleriyle birlikte var olabilmişler ve bunları merkez alarak uygarlıklarını yüceltmeyi başarmışlardı. Bir anlamda, neolitik dönemin tarım merkezli “bir arada yaşama” modelini oluşturan komünal ilişki biçimine sahip mütevazı köylerinin zaman içinde yaşadığı çalkantılı ve çoğu kez de sancılı gelişimin sonunda ortaya çıkmıştı bu kentler. Ancak dördüncü yüzyıla gelindiğinde, hiç değilse Batı’da ve Roma topraklarının büyük bölümünde, kentlerin bu dinamo görevini sürdürmekte başarısız olduklarını görüyoruz. Bunun nedeni de, üretim ilişkilerinde ve ekonomik modelde yaşanan, yöneticilerin denetlemekte aciz kaldığı değişimlerde saklı.</p>

  <p class="p6">Üretim biçiminde “köle emeği”nin öne çıktığı; savaş ve fetih stratejileri uzantısında, askeri gücü elinde tutanların yalnızca ekilebilir toprağa değil, kölelik mekanizması aracılığıyla “işgücü”ne de “efendi” konumuyla sahip oldukları uzun süren bir evre, Roma’nın imparatorluk dönemine girildiğinde meyvelerini vermeye başlamıştı. Sosyal düzende, yasa ve hukuk sisteminde, kısacası “üstyapı” işleyiş biçimlerinde alınacak önlem ya da yapılacak müdahaleler, ancak kısa dönemli ve geçici “iyileşmeler” sağlayabiliyordu. Çünkü üretimin nasıl yapılacağını, kimlerin hangi sıfatlarla ve hangi “mülkiyet” gücüyle nasıl roller alacağını doğrudan gündelik yaşam içinde uygulamaya sokan “altyapı”, yani egemen üretim ilişkileri ve modeli, üstyapıya belirgin ve karşı konulması güç bir baskı aracılığıyla egemen oluyordu.</p>

  <p class="p6">Dolayısıyla, ekonomide lokomotif görevini halen tarımın üstlendiği bir toplumsal yapıda, eğer kentleri “zenginliğin ve yaşamın üretildiği” merkezler olarak koruyup geliştiremiyorsanız, iyi niyetli yöneticilerin toprak mülkiyetiyle ilgili yapacağı küçük yasal düzenlemelerle de bir yere varamıyordunuz. Toprak mülkiyetinde tekelleşme, zaman zaman senatonun, konsüllerin, hatta imparatorların almaya çalıştığı önlemlere karşın hızla artıyor; büyük kentlerin dışında ve uzağındaki ekilebilir toprakların denetlenemez büyüklükteki “tarım işletmelerine” dönüşmesiyle birlikte de, “egemen sınıf” kırsal alanları mesken tutuyordu.</p>

  <p class="p6">Dönemsel olarak ortaya çıkan yönetsel baskı politikaları da bu gelişmeleri destekleyici bir rol oynadı. Kentlerdeki usta meslek erbabının sivil örgütlenmeleri olarak ortaya çıkan collegia’lara nasıl baskı yapıldığını ve kentlerde zanaatın, ticaretin ve eğitimin nasıl darbeler aldığını önceki bölümlerde gördük, imparatorluk döneminde kültlere yapılan baskı ve koğuşturmalar, Hıristiyanlık döneminde “egemen inanç” dışındaki bütün gruplar üzerinde abartılı boyutlara getirilince, kentler iyice ıssızlaştı ve kültürel anlamda rengini yitirdi.</p>

  <p class="p6">Bilinen, yüzyıllardır Roma toplumunun iç dinamiklerini oluşturan sınıf ve katmanların yapısı da hızla değişmişti imparatorluk sonrasında. Artık patrici ve pleb yapılaşmasından söz edilemiyordu. Soylular ve toprak sahipleri; onların çevresindeki yönetici bürokratlar; savaş ve iç kargaşaların getirdiği “dumanlı hava” içinde bir bölümü büyük tarım efendilerine dönüşmüş güçlü generaller oluşturuyordu egemen sınıfı. Bu grubun dışında kalan ezici çoğunluksa, kentlerde yaşam standardı iyiden iyiye düşen işsiz ve yoksul yığınlar; işliğini ya da atölyesini kapatmak durumunda kalmış zanaatçılar; korsanlığın artması sonucu güvenlik ortadan kalktıkça, hareket alanları kısıtlanan ve yoksullaşan tüccarlar; devlet tarafından maaşları düzenli ödenemediği için yolsuzluk, rüşvet ve çürüme girdabına kapılmış kentli memurlar ve bu ekonomik çöküntüyü kendi lehine çevirmeye çalışan tefecileri içeriyordu.</p>

  <p class="p6">Bu görünürdeki “iç etkenler” yanında, yadsınamayacak denli belirleyici “dış etkenler” de söz konusuydu tabii. İkinci yüzyıldan itibaren Avrupa, Balkanlar’dan İspanya ve Britanya’ya dek uzanan bir alan içinde “barbar akınları”na maruz kalmıştı. Bitmeyen yoğun, inatçı ve saldırgan göç hareketleri, Got kabilelerinin imparatorluğun hem doğu hem de batı eyaletleri için ciddi birer tehlike oluşturmaları sonucunu doğuruyordu.</p>

  <p class="p6">Dördüncü yüzyılda Julianus’un elde ettiği, “barış ve düzen” sağlamaya yönelik başarıların arkası gelmeyince, kuzeyi bütünüyle kuşatan “yabancılar” Avrupa’daki iç dengeleri büyük oranda sarstılar. Roma’nın kuruluş döneminden itibaren uyguladığı, ittifak ve paylaşım yoluyla “Romalılaştırma” stratejisi kimi bölgelerde Gotlar için de etkili olabildi ve İtalya’nın kuzeyinden itibaren bazı kavimler barış anlaşmaları, formalite evlilikleri ya da “ganimet paylaşımı”na yönelik askeri ittifaklarla Roma’ya entegre edilebildiler.</p>

  <p class="p6">Ama Trakya’dan İspanya’ya dek Roma lejyonlarında ağırlıkları artmaya başlayan “yabancı birlikler” sorunu bile Roma’nın bütünlüğü için göz ardı edilemeyecek bir tehlike oluşturuyordu. Herhangi bir birlik, hassas ve kritik bir bölgede isyan çıkarıp, Got asıllı şefleri önderliğinde büyük kentlere, hatta çoğu kez Roma’ya dek ilerleyip, istediği ödünleri kolaylıkla koparabiliyordu, imparatorluğun Avrupa’daki toprakları, giderek “barbar şeflerin” yönetimindeki dukalıklara dönüşmekteydi. Huzursuzluk, asayiş sorunları ve istikrarsızlık, Avrupa topraklarıyla imparatorluğun “Akdenizli iskeleti” arasında bir kan uyuşmazlığı yaratmanın yanı sıra, ticarete, mal ve hizmet akışına da ciddi biçimde ket vurmaktaydı.</p>

  <p class="p6">Gelişim döneminden itibaren Roma, tahıl üretimine elverişli toprak azlığı nedeniyle büyük kentlerini fetihler sonucu elde edilen bölgelerden taşıdığı buğdayla ayakta tutmuştu. Kimi araştırmacıların ve tarihçilerin dediği gibi, “Afrika buğdayı olmadan Roma yaşayamazdı.” Ancak ikinci yüzyıl sonrasından başlayarak bir tür “tahıl ambarı” olarak kullanılan bölgelerden gelen mal akışında da ciddi yavaşlama ortaya çıkınca, kentler güç durumda kaldı. Zaten iç talebi karşılamaya yeterli olmayan yerli üretimse kent dışlarına uzanıp, kırsal bölgelerdeki tarım işletmeleri çevresinde yeni yerleşimleri biçimlendirmeye başlamıştı. Kısacası, dördüncü yüzyıl bittiğinde Roma kentleri bütünüyle coşkusunu ve dinamizmini yitirmiş, eski etkinliğinden uzak, “dinsel ve askeri yönetim merkezleri” görünümü vermeye başlamıştı.</p>

  <p class="p6">Büyük toprak sahiplerinin kent merkezlerinin uzaklarında kümelenen tarım işletmeleri, toprağın işlenmesindeki geleneksel yöntem ve ilişki modellerinde de zorunlu bir değişimi gündeme getiriyordu. Artık klasik “kölelik” sistemi geçerliliğini büyük oranda yitirmiş; onun yerini, ekilebilir topraklar çevresinde, “Efendi”nin himayesine sığınmış tarım işçisi köylü kolonileri almaya başlamıştı. Korunaklı ve sağlam şatoları, kendilerine bağlı eğitimli askeri birlikleri ve denetledikleri uçsuz bucaksız tarım alanlarıyla bu “Efendi”ler, imparatorluğun değişen siyasi yapısına uygun, yeni “yerel güçler” olarak ortaya çıkıyorlardı. Kentlerdeki işsizlik, yoksulluk ve çürüme, çoğu kez, her şeyini yitirmiş insanların yalnızca kişisel eşyalarını yanlarına alarak bu tür büyük tarım işletmelerinden birine sığınmaya razı olmaları ve bir tür “toprak kölesi”ne dönüşmeleri sonucunu yaratıyordu.</p>

  <p class="p6">Theodosius sonrasındaki imparatorlar, bu gelişmelerin merkezî yönetim ve geleneksel Roma ilkelerinin sağlığı açısından ne denli tehlikeli olduğunun farkındaydılar ama ekonomik güçsüzlük ve imparatorluğun can damarı olan kentlerdeki zayıflama, kaçınılmaz görünen gidişi engelleme olanağı tanımadı. Bir ölçüde Doğu’nun, yani Bizans’ın “toprak sahipliğine dayalı kırsal ekonomi” modeline elinden geldiğince, uzun süre direndiği söylenebilir. Ancak Batı, bunu gerçekleştirebilecek olanaklardan bile yoksundu ve bu nedenle de çözülüp gitmesi fazla uzun sürmedi. “Roma” adı Batı’da, altıncı yüzyıldan itibaren artık yalnızca bir “hayalet” olarak yaşamaya devam edecekti.</p>

  <p class="p6">Got, Frank, Cermen toprak beylerinin yerel dukalıklarına dönüşen Avrupa topraklarında, eski imparatorluğun simgesel adının tek taşıyıcısı haline gelen Katolik Kilisesi de, bu kavimlerin Hıristiyanlaştırılması sürecindeki katkıları ve misyonerlik çalışmalarının başarısı ile avunacak; her şeye karşın toprak beylerinin oluşturduğu federasyonlarla ortaya çıkan Krallıkların iktidar ortağı olma konumunu elinde tutacaktı.</p>

  <p class="p6">Sekizinci yüzyıldan itibaren, Akdeniz’e kıyısı olan, eski Roma’nın mirasçısı durumundaki Avrupa krallıkları için yeni ve beklenmedik bir tehlike daha ortaya çıktı: Arap yarımadasında doğan İslam dinine bağlı kavimlerin oluşturduğu güç, yalnızca Bizans’ın doğu sınırlarını değil, Akdeniz’in tamamını tehdit ediyordu artık. Baş döndürücü bir hızla Hint topraklarına dek Doğu’yu fetheden ve Mezopotamya, Suriye ve İran’ın tartışmasız hâkimi haline gelen İslam orduları, sekizinci yüzyıldan itibaren, bir zamanlar Roma’nın eyaletleri olan Kuzey Afrika topraklarını da ele geçirmiş ve Cebelitarık’tan İspanya’ya yürüyerek Avrupa’yı birkaç yönden birden kuşatmıştı. Sicilya’dan başlayarak Güney İtalya, Kartaca merkezli Arap donanmalarının işgallerine maruz kalıyor; Fransa’nın güneyinde İslam yerleşimleri ortaya çıkıyor; Akdeniz’deki zaten zayıflamış ticaret ilişkileri bu yeni tehdit sonrasında ciddi bir darbe alıyordu. Kentleri güdükleşmiş ve rengini yitirmiş; ekonomisi bütün dinamizminden yoksun kalmış; siyasi bütünlüğünden çoktan vazgeçmiş olan “Batı uygarlığı”, yani bir anlamda Hıristiyan Roma’nın eseri ve mirasçısı olan yerel hanedanlar ve krallıklar topluluğu, bütünüyle köşeye sıkışmış durumdaydı artık.</p>

  <p class="p6">Tarihçi ve araştırmacılar, sekizinci yüzyılda ortaya çıkan bu tabloyu, “din eksenli” bir farklılaşma ve parçalanma çerçevesinde değerlendiriyorlar. Bu yaklaşıma göre “Doğu” ve “Batı”, yerel, ulusal ve kültürel farklılıkların dışında, “iman modeli” ile damgalanmış net ve açık bir kutuplaşmanın da içine giriyordu İslam’ın yükselişiyle birlikte. Akdeniz’deki yeni durum için Henri Pirenne, “Bir zamanlar ortak adetlerin, ihtiyaçların ve fikirlerin etkileşimini sürdüren bu kıyılarda, iki uygarlık ya da daha doğrusu iki yabancı ve düşman dünya, Hilalin ve Haç’ın dünyası şimdi karşı karşıya gelmişti,” diyor.<a id="a337"></a><a href="../Text/Notlar.html#a1223"><span class="t13">{335}</span></a></p>

  <p class="p6">Kısacası, Julianus’un başarısızlığını izleyen otuz yıl içinde ilkin Roma parçalanarak ikiye bölündü, bundan yaklaşık yetmiş yıl sonra Batı Roma fiilen ortadan kalktı ve bu enkazın üzerinde oluşan “Avrupa Uygarlığı” üç yüz yıl sonra bilimsel ve kültürel güdüklüğün, çürümüş ve rengini yitirmiş eski kentlerin, krallıklara altının gramajıyla oynama zorunluluğu verecek bir ekonomik çöküntünün içinde büyümeye başladı; tabii, eğer bu bir “büyüme” yse.</p>

  <p class="p6">Batı’da dinsel ve siyasi baskılarsa, bütün bu süreç içinde amansız biçimde devam etti. Sekizinci yüzyıla gelindiğinde eski dinler yoğun koğuşturma kampanyaları ve cinayetlerin sonucunda bütünüyle yok edilemese bile, yalnızca kendini dikkatle gizleyen küçük bir azınlığın bağlı kaldığı ürkek ve “uykuya yatmış” bir geleneğe dönüşmüştü artık. Ama Kilise için mücadele ve baskı asla bitmiyordu ve piskoposların gazabı, şimdi genel anlamda Hıristiyan başlığı altında yer alıyormuş gibi görünen ama merkezi dinsel otorite tarafından “sapkın” ilan edilen grupları hedef alıyordu.</p>

  <p class="p6">Bu anlamda, Doğu’da, Bizans’ta merkezlenen Ortodoks Kilise ile Avrupa krallık ve dukalıklarına egemen olan Katolik Kilisesi’nin politikaları arasında şiddet ve sertlik açısından hemen hiçbir fark yoktu. Kilise, “Sapkın”lara, özellikle de yüzyıllardır irili ufaklı grupçuklar halinde varlıklarını korumayı bilen gnostik kökenli farklı mezheplere o denli sert ve acımasız davranıyordu ki, gerçekten küçük bir azınlığı oluşturan bu grupları, “karşı kutup” olarak değerlendirilen İslam’dan bile daha tehlikeli gördükleri son derece açıktı.</p>

  <p class="p6">Batılı tarihçiler, kentsel gelişim üzerinde yükselen ve kültürel renkliliği, dinamizmi ve ilerlemeyi bünyesinde barındıran ilkçağ ile, felsefi ve kültürel anlamda uyanışın yeniden başladığı, kentlerin eski canlılığına kavuştuğu, “özgür düşünce”nin yeniden yeşerme olanağı bulduğu “modern dönem” arasında, durgun ve birçok yönüyle “karanlık” bir Ortaçağ modeli üzerinde anlaşmış durumdalar. Bu dönemin tarihlenmesi konusunda farklılıklar ve değişik görüşler olsa da, Ortaçağ genel hatlarıyla Batı Roma’nın dağılmasını izleyen dönemle, Avrupa’daki reform ve devrimci hareketlerin başlangıcı arasına yerleştiriliyor; yani kabaca altıncı ve on altıncı yüzyıllar arasına.</p>

  <p class="p6">Oysa ilerleyen bölümlerde zaman zaman kısaca değineceğimiz gibi, bu uzun ve “karanlık” çağ modeli, evrensel anlam taşımadığı gibi, yalnızca Hıristiyan Avrupa için geçerlilik taşıyor. Batı’nın bilim, felsefe ve özgür düşünce üzerine Kilise aracılığıyla ipotek koyduğu bu uzun dönemin pek çok evresi, “karşı cephe” olarak kabul edilen bölgelerde bambaşka görünümler sergiliyor.</p>

  <p class="p6">Sözgelimi, en azından sekizinci ve on birinci yüzyıllar arasındaki dönemde, İslam uygarlığının egemenliğindeki topraklarda tam tersine büyük bir düşünsel açılım, kültürel zenginleşme ve göz kamaştırıcı kentsel dokularla karşılaşıyoruz. İslam uygarlığının egemenliği altındaki bölgenin iki uç noktasından, Mezopotamya ve İspanya’dan vereceğimiz iki örnek bile, farkın çarpıcılığını sergilemeye yeterli. Avrupa’nın “karanlık çağ” yaşadığı dönemde, eskinin görkemiyle yarışırcasına birer büyük kültürel merkeze dönüşen Bağdat ve Cordoba’nın yanında, Roma bile sönük bir kasaba gibi kalıyordu.</p>

  <p class="p6">“Uzun süre ne Galya ne de İtalya, fakir kentleriyle, Bağdat ya da Cordoba’nın ihtişamına yaklaşacak kadar dahi herhangi bir şey ortaya koyamamıştır,” diyor Marc Bloch. “Müslüman dünyası, Bizans dünyasıyla birlikte 12. yüzyılın sonuna kadar Batı üzerinde gerçek bir ekonomik üstünlüğe sahip olarak kalmıştır. O dönemlerde Batı’da tedavül etmekte olan nadir birkaç altın sikke bile, ya Yunan ya da Arap atölyelerinde imal edilmişlerdi.”<a id="a338"></a><a href="../Text/Notlar.html#a1225"><span class="t13">{336}</span></a></p>

  <p class="p6">Bloch bu oldukça önemli saptamayla birlikte, bugün Ortaçağ Avrupa sosyal ve ekonomik düzenine karşılık gelmek üzere kullandığımız “Feodalizm” kavramını Batı’da hayatın içine yerleştiren olgunun, bir “kargaşanın başlıca sonucu” olduğu görüşünü savunuyor. Merkezinde siyasi istikrarsızlık, ekonomik çöküntü ve sosyal çözülmenin yer aldığı bir kargaşadır bu. Batı’nın dağınık krallıkları arasında görece en “güçlü” ve bütünlüğe sahip görünenlerin bile kendi resmi parasını bastırabilmekten aciz olması, Julianus döneminde çok kısa bir süre için son görkemini yaşayan Roma’nın nasıl bir “ekonomik enkaz” haline geldiğini göstermektedir. Hatta maddi anlamda para basabilmek bir yana, sahip oldukları para sistemini ve kullandıkları birimin değerini kontrol etmekte bile başarısız olan krallıklar arasında karanlık bir çöküşü yaşıyordu Avrupa. Henri Pirenne şunları söylüyor:</p>

  <p class="p6">“Genel bir fakirleşme apaçıktı. Altın sikke ortadan kalkarak Karolenjlerin onun yerine ikame etmek zorunda kaldıkları gümüş sikkeye yerini bıraktı. Eski Roma altını <span class="t11">solidus</span>’un yerine kurdukları yeni para sistemi, antik ekonomiden ya da Akdeniz ekonomisinden kopuşlarının açık delilidir.”<a id="a339"></a><a href="../Text/Notlar.html#a1227"><span class="t13">{337}</span></a></p>

  <p class="p6">Bir başka deyişle “Büyük Roma”nın Avrupa’daki kalıntıları, çevrelerini Akdeniz boyunca kuşatan İslam uygarlığı ve Doğu sınırlarını oluşturan Bizans’ın karşısında, yoksul kırsal beyliklere dönüşmüşlerdi artık. Piskoposların denetimindeki, eski ihtişamını çoktan yitirmiş kentler ve yerel tarım efendilerinin hükmettiği, kapalı ekonomiye sahip kırsal yerleşimlerden kurulu devletler için uzun sürecek bir “karanlık çağ” başlıyordu.</p>

  <p class="p6">Avrupa’nın bu görüntüsünün karşısında alternatif güç olarak beliren iki farklı odaktan Bizans’ı daha farklı bir gözle değerlendirmekte yarar var. Doğu Roma, Batı’daki çöküntüye karşılık kentlerinin kalitesini ve ekonomik yapısını görece çok daha canlı tutmayı başarmıştı. Ama Avrupa kentlerini yoksullaşmaya götürüp güçsüz düşüren koşullarla, yedinci yüzyıl başlarından itibaren bu büyük merkezî Hıristiyan imparatorluğu da yüz yüze gelmişti. Bizans’ı feodalleşmeden uzak tutan etkenlerden biri, egemen olduğu topraklarda merkezdeki iktidarın otoritesinin sarsılmamasını sağlayacak asayiş ve güvenlikse, diğeri de Doğu sınırının ötesinde, Hindistan’a dek uzanan bölgelerle yaptığı yoğun ticaretti. Diğer yandan, imparatorlar Mısır gibi bir bölgeyi ellerinde tutmaları sayesinde, verimli Nil vadisinin tahıl desteğine de sahiplerdi.</p>

  <p class="p6">Ne var ki, yedinci yüzyıldan başlayarak doğuda yaşanan gelişmeler, bu avantajları birer birer ortadan kaldırmaya başladı. İlkin, yeniden güçlenen ve eski parlak günlerini çağrıştırır bir gelişim yaşayan İran’ın askeri akınlarına direnemeyip, Anadolu’nun ve Ortadoğu topraklarının büyük bölümünü yitirdi Bizans. Bu, doğuyla olan ticaretin ciddi biçimde sekteye uğramasının yanı sıra, önemli kent ve eyaletlerin işgal altına girmesi gibi bir tehlikeyi de birlikte getirmişti. Sonra, yine aynı akınlar sonucu Mısır gibi önemli bir “kale” de elden gitti. Bu gelişmelerle aşağı yukarı eşzamanlı olarak, Balkanlar’ın kuzeyinden giderek sıklaşarak ve güçlenerek gelen savaşçı Slav ve Avar kavimlerinin saldırıları, imparatorluğun Avrupa’daki topraklarının bütünlüğü üzerinde ciddi bir tehdit oluşturmaya başladı.</p>

  <p class="p6">610 yılında iktidara gelen imparator Herakleios, çözümü yalnızca dış saldırılara daha dirençli karşı koyabilecek biçimde orduyu yeniden yapılandırmakta değil, aynı zamanda bu askeri reformları, köklü yönetsel değişimlerle desteklemekte görüyordu. Böylece Roma’nın, kâğıt üzerinde bile olsa orduyu yönetim birimlerinden ayrı tutan ilkeleri terk edildi ve imparatorluğun Anadolu’daki toprakları, her biri yerel askeri birliklerin sorumluluğuna verilmiş idari bölgelere ayrıldı. Bu birliklere “kolordu” anlamına gelmek üzere <span class="t11">Thema</span> adı verilmişti ama zaman içinde sözcük askeri bir terim olmaktan çıkıp, her Thema’nın yerleşik bulunduğu bölgenin yönetim birimini de vurgulamaya başladı.</p>

  <p class="p6">Thema sistemiyle birlikte iki sorun aşılmış gibi görünüyordu Bizans’ta: Çoğunlukla yabancı kökenli paralı askerlerden oluşan ve gerek duyulduğunda hassas bölgelere yöneltmenin oldukça yüksek maliyetler gerektirdiği geleneksel lejyonların yerini, “yerel kaynaklar” kullanılarak oluşturulup eğitilmiş askeri birimler alıyordu. Böylece masraflar azalıyor, birliklerin hareket ve manevra yeteneği artıyor ve birbirleriyle iletişimleri, idari yapıyla da bütünleşmeleri sonucu çok daha akışkan bir nitelik kazanıyordu. Artık sefer zamanı harekete geçirilen ordular değil, “yerleşik” ve hazır askeri birliklerin varlığı söz konusuydu. Orta ve Doğu Anadolu’da, Akdeniz kıyılarında ve Kuzey Ege’de başlatılan uygulamayla her idari bölge, diğer bir deyişle her Thema, kendi sosyal yapısı içinden kendi askeri birliklerini çıkarıp yetiştirmeye başladı. Bu birliklerin masrafları, bölgelerin toprak mülklerinden elde edilen gelirle karşılanıyordu.<a id="a340"></a><a href="../Text/Notlar.html#a1229"><span class="t13">{338}</span></a></p>

  <p class="p6">Yedinci yüzyıl ortalarından itibaren bu yeni yöntem olumlu sonuç vermiş ve hem sayıca artış gösteren, hem de manevra yetenekleri yükselen askeri birlikler, zaman içinde doğu sınırlarını zorlayan İran tehdidini ortadan kaldırmayı ve iç bütünlükle birlikte güvenliği de sağlamayı başarmışlardı. Ama Georg Ostrogorsky’nin de aralarında bulunduğu kimi tarihçiler yeni düzeni “ordunun yabancılaşmasını engelleme” yolunda atılmış olumlu bir adım olarak görseler de, bu “huzur ortamı”nın bir de sosyal bedeli vardı elbette: Bizans’ın yerel yönetim birimleri, bütünüyle “askeri” bir nitelik kazanıyor ve rejim giderek daha despotik bir eğilimle buluşuyordu. Ekip biçmek ve gelirinden yararlanmak üzere kendilerine verilen topraklarda yerleşik yaşama geçmelerine karşın, komutanlar teknik olarak hâlâ “asker” statüsündeydiler ve bu yeni konum, sahip oldukları silahlı güç ve otoriteyle birlikte onları, Bizans’ta o çok korkulan ve uzak durmaya çalışılan “derebeyi” pozisyonuna bir adım daha yaklaştırmıştı.</p>

  <p class="p6">&nbsp;</p>

  <h3 class="h30"><a id="ncx1382"></a>Doğu’da Hilalin Yükselişi</h3>

  <p class="p6">Diğer yandan, güçlü ve yerel bir ordu yaratılarak sağlanan iç bütünlük ve güvenliğin kalıcı bir nitelik taşımadığı da sekizinci yüzyıldan itibaren net bir biçimde anlaşılacaktı. Arap yarımadasındaki dağınık kabileleri bir araya getirerek yola çıkan ve çok kısa bir zaman dilimi içinde art arda gelen fetihlerle imparatorluğun doğu ve güneyini kuşatan İslam devleti, Bizans’ın yazgısıyla ilgili bir fikir vermeye başlamıştı bile. Batı ve kuzeyde “barbar” ataklarıyla zaten yolu kesilmiş olan Roma mirasçısı, şimdi dört yanı çevrelenmiş haliyle büyüme olanaklarını büyük ölçüde yitirmiş durumdaydı.</p>

  <p class="p6">Sekizinci yüzyıl biterken İslam sınırlarının genişlemesi doğuda Orta Asya’ya, batıda da Kuzey Afrika üzerinden İspanya’ya dek ulaşmıştı. Başlangıçta kendi benliğini ve kişiliğini bulmanın coşkusuyla, Bizans’ın da zayıflamasından yararlanarak Ortadoğu’yu denetimi almaya çalışan bir “Arap hareketi” izlenimi veren İslam, beklenmedik oranda hızlı ilerleyen fetihler sonucu kısa süre içinde bu görünümünden sıyrıldı. Ele geçirilen bölgelerdeki köklü yerel kültürlerle (bunların arasında Pers, Suriye ve Mezopotamya kültürlerinin yanı sıra, İskenderiye’de merkezlenen gnostik grupları da saymak gerekiyor) girilen etkileşim, giderek geniş bir coğrafya üzerinde zenginleşmeye başlayan ortak bir İslam kültürünü biçimlendirme yoluna giriyordu. Arap dünyası kadim uygarlıkların bilgi birikimiyle; fethedilen toprakların halkları da İslam inancı ve düşüncesiyle tanışıyordu ki bu, hiç kuşkusuz yeni dinamiklerin devreye sokacak bir gelişmeydi ve oldukça kritik bir zamanlamayla ortaya çıkmıştı. En azından, üç yüz yılı aşkın bir süre Roma egemenliği ve Kilise baskısı altında yaşayan topraklarda yepyeni bir heyecanın doğmaya başladığını söyleyebiliriz.</p>

  <p class="p6">Bu coşku ve heyecanı anlamak çok da zor değil. Her ne kadar fetihlerle birlikte bir “işgalci” kimliğiyle yaşamlarına girse de, İslam birçok yönüyle Hıristiyan kurumsal stratejisi ve ideolojisinden farklı bir profil çiziyor ve kendine özgü bir “hoşgörü” içeriyordu. Elbette bu “tartışılabilir” bir hoşgörüydü ve çok da esnek olmayan belli sınırları vardı. Yalnızca “kitap ehli” olarak kabul edilen Hıristiyan, Yahudi gruplarına ve Sabilere anlayışla bakılıyor; bunun dışında kalanlar “putperest” olarak kabul edilip, “Müslüman olmak ya da ölmek” seçenekleriyle karşı karşıya bırakılıyordu. Ama bu kadarı bile, fethedilen bölgelerde yaşayan insanlar için en azından bir noktayı kesin olarak ortaya koymaktaydı: Kendi dışındaki bütün inanç ve kültürleri “sapkın” ya da “kâfir” kabul edip yok etmeye çalışan Kilise doktrini karşısında İslam, farklı olanlardan hiç değilse bazılarına, “boyun eğme koşuluyla farklılığını yaşayabilme” olasılığını sunuyordu.</p>

  <p class="p6">Belki bundan daha önemlisi, işgalci Arap birliklerinin, ele geçirdikleri topraklarda o güne dek var olmuş kültür ve bilgi birikimini tanıma konusundaki şaşırtıcı isteklilikleriydi. İslam öncesi dönemde hayvancılık, ticaret ve sınırlı bir tarım etkinliğinin dışına çıkmadan kapalı ve basit bir yaşam süren göçebe Arap toplumları, yeni inançla birlikte gelen motivasyon sonrasında hızla büyüyen bir imparatorluk yaratma çabasına girerken, yüzyılların acısını çıkarırcasına bilim ve felsefeyle tanışmanın coşkusunu yaşıyordu. İslam Peygamberi, izinden yürüyenlere “Bilim Çin’de de olsa gidip alınız” demişti ve pratikte olan da buydu. Kilise’nin bütün antik gelenek ve kültürleri, bilgi birikimini, kendince bir süzgeçten geçirdikten sonra çoğunu “yok sayma” politikasının tersine, fetihçi Müslüman toplumları, denetimleri altına aldıkları Pers, Hint, Ortadoğu, Mısır ve Helen kentlerinin inançlarına olumsuz önyargılarla baksalar da, bilgi birikimlerini tanıma, anlama ve hatta geliştirme yolunu seçtiler.</p>

  <p class="p6">İslam, bugün “klasik tektanrıcılık” ya da “İbrahim Dinleri” olarak da adlandırılan Judaizm çizgisinin en genç ve görece en yeni üyesi olmasına karşın, hiç değilse ilk yüzyıllarında, Yahudi ve Hıristiyan inanç sistemlerinin geleneksel tavrından oldukça farklı bir yol izledi ve kültürel buluşmalara, karşılaşmalara ya da etkileşimlere daha sıcak ve istekli baktı. Bu belirgin farklılık, yeni dinin hızlı yayılmasını sağlayan faktörlerin de başında geliyordu aslında. Roma topraklarında Kilise baskısı altında yaşayan bilim adamı, düşünür ve sanatçıların çoğu, çok daha özgür ve rahat olabileceklerini anladıkları İslam egemenliğindeki kentlere ve bölgelere göç etmeye başladılar. Yerel halklara, İslam’ı kabul etmeleri açıkça telkin ediliyor ama zorlamaya ve baskıya başvurulmuyordu. İslam yönetimine boyun eğmek ve belli bir bedel ödemek koşuluyla, etnik ya da dinsel gruplara kendi inanç ve geleneklerini sürdürme hakkı tanınmıştı.</p>

  <p class="p6">Bütün bu gelişmeleri, eski görkemli Roma imparatorluğu sınırlarının hemen dibinde yaşanan, oldukça hızlı ve etkili bir “devrim” gibi görmek gerekiyor, İslam öncesinde dağınık göçebe kabileler halinde yaşayan ve her dönem bölgede egemen olma potansiyeline sahip büyük güçlerin hükmü altına girmeye yazgılı gibi görünen bir toplum, yeni dinle birlikte tarihin akışını değiştirmeye yönelen bir dinamizmin başrol oyuncusu haline gelmişti bir anda. Bir başka deyişle güce boyun eğen ve uyum sağlamaya çalışan değil, “gücü elinde tutan” olmaya karar vermişti.</p>

  <p class="p6">Burada elbette tarihsel gelişmelerin beklenmedik derecede elverişli bir seyir izlediğinden; sözgelimi Roma’nın ilkin ikiye bölünüp sonra Batı’nın parçalanması sonucu ortaya çıkan koşullardan ya da Bizans’ın birkaç yüzyıl içinde gücünü yitirmesi ve uzun süreli savaşların İran’daki Sasanileri de yıpratması sonrasında Ortadoğu’da oluşan iktidar boşluğundan söz edilebilir. Gerçekten de sosyal ve siyasi koşulların İslam’ın hızlı yükselişinde belli bir paya sahip olduğu yadsınamaz. Ancak burada unutulmaması gereken önemli bir “irade” ve karar var: İslam uygarlığı, yalnızca “kılıcın üstünlüğü”ne dayanan bir askeri güce yaslanarak büyümedi Ortadoğu’da. Eğer öyle olsaydı, tarihte benzerlerine sıkça rastladığımız, güçlü ordular yaratarak büyük imparatorlukların topraklarını yağmalayan ve işgal eden, belli bir sürenin sonunda da ya kendiliğinden çözülüp dağılan ya da işgal ettiği ülkelerdeki direnç sonucu yenilgiye uğrayan göçebe toplumların yazgısını paylaşırdı.</p>

  <p class="p6">İslam’ın kurucuları, güç ve iktidarın yalnızca “iyi kılıç kullanmaktan” değil, “bilgi ve bilimi elde tutmaktan” geçtiğini çok iyi biliyorlardı. Peygamber’in Mekke’den Medine’ye göçünü (Hicret) izleyen yüz yıldan biraz fazla bir süre içinde, İslam imparatorluğunun Batı Hindistan’dan İspanya’ya dek uzanan bir coğrafyaya egemen olmasını, başka bir şeyle açıklamak mümkün görünmüyor zaten. Yalnızca “inanmış”lık ya da yalnızca “savaşçılık yeteneği” ile, bir dönemin çölün ortasında sıradan bir ticari etkinlikle yetinmeye alışmış göçebe kavimleri, böylesine geniş bir şeridi denetimleri altına alamazlardı. Roma’nın büyüyüp, sınırlarını bütün Akdeniz’i çevreleyecek oranda genişletmesi yüzyıllar almıştı. Eğer Makedonyalı büyük İskender’in seferlerini ve Moğol hükümdarı Cengiz Han’ın yalnızca işgal ve yağmadan oluşan “geçici” fetihlerini saymazsanız, tarihte bu kadar kısa bir zaman dilimi içinde böylesine geniş topraklara hükmetmeyi başaran bir başka uygarlık yoktur.</p>

  <p class="p6">İskender de, Hellenistik imparatorluğunu yalnızca askeri güce ve stratejik yetkinliğe dayandırmamıştı. İki temel ilkeyi sürekli gözeterek başarıya ulaşmıştı genç Makedonyalı: Bilgiye sahip olmak ve ele geçirdiği toprakların kültür ve bilgi birikimini zor yoluyla yok etmek yerine, o birikimle buluşmayı ve ondan yararlanmayı yeğlemek. Yunanistan, Anadolu, Ortadoğu ve Mısır’a silinmez biçimde damgasını vuran Helenistik kültürün başarısının ardında, işgalciliği değil “bütünleşmeyi” yeğleyen bu politika yatıyordu. İslam uygarlığının da çok büyük oranda bu bakış açısı sayesinde sekizinci yüzyıldaki göz kamaştırıcı gelişmeleri sağladığını söyleyebiliriz.</p>

  <p class="p6">Gözden uzak tutulmaması gereken birinci nokta, yüzyıllar boyu göçebe olarak yaşamış bir toplumun, İslam sonrasında oldukça hızlı biçimde yerleşikliğe geçmesi ve bu yeni yaşam biçimine şaşırtıcı bir uyum sağlamasıdır. O kadar ki, İran’dan Endülüs’e dek uzanan topraklarda birbiri ardına inşa edilen sarayların, kütüphanelerin ve anıtların görkemi, Avrupa’nın önemli kentlerindeki ünlü yapıları gölgede bırakacak denli göz kamaştırıcıdır.</p>

  <p class="p6">İkinci önemli nokta, İslam birliklerinin, fethettikleri bölgelerdeki yerleşik kültür ve gelenekleri yok etmek yerine onlardan yararlanma ve elinde tutmayı yeğlemesi olarak çıkar karşımıza. Bu, İslam tarihinin bütününe yayılan, önceden belirlenmiş kalıcı ve değişmez bir strateji olmamakla birlikte, en azından onuncu yüzyıla dek varlığını sürdürmüş bir eğilimdir, iktidar yapısı netleşip, sosyal ve siyasi kabuğu din adına her türlü değişime karşı korumaya kararlı muhafazakâr dinsel otorite kendini belli ettiğinde, ilerideki bölümlerde göreceğimiz gibi, bu bilgiye ve bilime açık, istekli tavır da hızla değişecek; siyasi baskılar (tıpkı Kilise’nin yaptığı gibi) en başta, İslam içinde felsefi arayışların öncülüğünü üstlenen ezoterik gruplara (tarikat) yönelecektir. Ancak ilk birkaç yüzyıl içinde, Peygamber’in açıklık ve bilim tutkusuna yönelik ideallerine olabildiğince bağlı kalındığı ve bu sayede o göz kamaştırıcı başarıların elde edildiği söylenebilir.</p>

  <p class="p6">“İslam dinini yayma gayretlerine ve dinin ilkelerine sıkı sıkıya bağlı öğretilerine rağmen Müslüman fatihler, fethettikleri yerlerdeki yerel kültürlere belli bir hoşgörüyle yaklaştılar,” diyor Colin Ronan. “Öyle ki, kurdukları saraylarda yerel sanat ve bilgiler ile İslamiyet’in Arap tarzlarının dikkate değer bir kaynaşması görüldü. Böylece Müslümanlar, diğer şeyler yanında, birçok Hellenistik şehirdeki Yunan bilimini ve İran’daki Sasani kültürünü de miras aldılar. Yayılma devri bittikten sonra, İslam kültüründe bir Altın Çağ başladı.”<a id="a341"></a><a href="../Text/Notlar.html#a1231"><span class="t13">{339}</span></a></p>

  <p class="p6">Yaşanan bu hızlı ve çarpıcı genişleme dönemine karşın, İslami hareketin başlangıçtan itibaren iç bütünlüğe sahip bir seyir izlediği de söylenemez. Peygamber’in 632 yılında ölmesinden sonra, İslam dünyasının liderliği, ardılları (Halifeler) tarafından yürütüldü. Ancak kimin halife olması gerektiğine ilişkin tartışmalar başta olmak üzere, birtakım derin anlaşmazlıklar nedeniyle, ilk 120 yıl içinde İslam devleti üç büyük iç savaş yaşadı. İngiliz İslam Tarihi profesörü Francis Robinson, bu yoğun, hareketli ve karmaşık dönemi birkaç cümle içinde özetlerken, varlığını günümüzde de sürdüren, büyük mezhep ayrışmasının ortaya çıkış koşullarına kısaca değiniyor:</p>

  <p class="p6">“Çatışmada sürekli bir öğe, Peygamber’in yeğeni ve damadı Ali’nin partisinin muhalefetiydi. Halifelik makamına geçenlere karşı, Ali’nin Şia’sı (fırkası) meşru önderliğin Peygamber’in soyundan gelenlere ait olduğunu ileri sürüyordu. Üçüncü halife Osman’ın hükümdarlığı sırasında bu karşıtlık açığa çıktı; Osman öldürülüp Ali tehlikeli koşullar altında halifeliğe geçince de savaş patladı. Çarpışmalar ancak Ali’nin kendisinin de 661 yılında Kûfe’de öldürülmesi ve en büyük oğlunun (Haşan) hilafet üzerinde hak iddia etmekten vazgeçmesiyle sona erdi. Fakat Şia muhalefeti burada bitmedi; hatta başlangıçta seçimlik bir görev olan ve ideal olarak da hep öyle kalması istenen halifeliğin, soylu bir Mekke kabilesi olan Emevilerin hanedanına mal olmasıyla daha da kızıştı. 680’de Ali’nin küçük oğlu Hüseyin, Emevi halifesi Yezid’e başkaldırınca ikinci iç savaş başladı. Hüseyin’le küçük kuvvetinin çoğu, Kerbelâ’da öldürüldüler. Böylelikle Peygamber’in torunu ve en yakın akrabaları ortadan kaldırılmışlar, genç İslam dünyası dehşete düşmüştü.”<a id="a342"></a><a href="../Text/Notlar.html#a1233"><span class="t13">{340}</span></a></p>

  <p class="p6">Bu tarihten itibaren Şii partisi, Kerbelâ’nın yasını tutan ve sürekli olarak Emevi halifeliğine karşı mücadele eden güçlü ve etkili bir muhalefete dönüştü. Sekizinci yüzyıl ortalarında yaşanan üçüncü büyük iç savaş sonrasında da Emevi hanedanı yıkıldı ve onun yerini, Peygamber’in amcası El Abbas’ın soyundan gelenler (Abbasiler) aldı.</p>

  <p class="p6">750 yılından sonraki süreç, bir yandan kendi içinde ciddi ayrılıkları yaşarken diğer yandan sınırlarını hızla genişleten İslam imparatorluğu için, erken gelen olgunluk çağının başlangıcı olarak değerlendiriliyor. Yayılma ve büyüme, “doğal sınırlar” kabul edilebilecek bir noktaya gelip dayanmış ve bir anlamda işin daha zor ve ayrıntılı aşaması başlamıştı: Kendi içine dönmek ve evrensel bir İslam kültürünü biçimlendirmek. Kılıçla egemenlik altına alınan halklar, daha önce de belirttiğimiz gibi belli sınırları olan bir “hoşgörü” çerçevesinde yeni kültürün oluşmasına katkı sağlamak anlamında yüreklendirildi ve bu akılcı politika, fethedilen bölge halklarının İslam dünyasına entegrasyonunu hızlandırdı. Oluşmakta olan kültür, ana dokusunda Arap-İslam anlayışının yer aldığı, ancak ayrıntıları ve derinliği antik dünyanın bilgi birikimiyle renklenen, yeni ve farklı bir dinamizmi bünyesinde barındırıyordu.</p>

  <p class="p6">Esas olarak İslam’ın “Altın Çağ”ının başlangıcı, Emevi hanedanının yıkılıp Abbasiler liderliğinde Bağdat’ta yeni bir başkent kurulması olarak kabul edilebilir. Yeni iktidarın ikinci halifesi El Mansur tarafından kurulan kent, çok kısa bir zaman içinde çağın en görkemli ve en zengin kültür merkezlerinden biri haline geldi. Mansur’un ardılı Harun Reşid döneminde, Hindistan’dan getirilen astronomi ve matematik belgeleri incelendi, sınıflandı ve Hint sayı sistemi yavaş yavaş Arapça’ya çevrilmeye başlandı. Reşid’in oğlu El Me’mun döneminde bu çeviri ve kaynak derleme çalışmaları hızlanırken, İslam düşüncesi içinde felsefi arayışlara da ağırlık verildi.</p>

  <p class="p6">“Bilge Persler, Yahudiler, Yunanlılar, Suriyeliler ve daha uzaklardan gelen aydınlar, yeni başkent Bağdat’ta toplandılar,” diye yazıyor John Desmond Bernal. “Yunan biliminin önemli kitaplarının Arapça’ya çevrilmesine başlanması burada ve Jundishapur’da gerçekleşti. Bu çeviriler ya doğrudan doğruya Yunancadan ya da çoğunlukla Süryaniceden yapılıyor ve Halife’ler ve soylular tarafından mali anlamda destekleniyordu. Halife Me’mun, bir çeviri bürosu kurdu (Hikmet Evi) ve burada büyük bilgeler Hunayn Ibn Isak ve Sabit Ibn Kurra, Aristo ve Ptolemy’nin eserlerinin çoğunu Arapça’ya çevirdiler.”<a id="a343"></a><a href="../Text/Notlar.html#a1235"><span class="t13">{341}</span></a></p>

  <p class="p6">Aslına bakılacak olursa “Beyt El Hikmet” ya da “Hikmet Evi”ni, Bernal’ın ifadesini kullanarak bir “çeviri bürosu” olarak nitelemek, bu büyük ve önemli kurumu fazla hafife almak anlamına geliyor. Bilim tarihi konusunda en kayda değer araştırmacılardan biri olmasına karşın Bernal, ortodoks tavra sahip birçok çağdaşı gibi Pythagoras ve Platon düşüncelerini “materyalist bilim”in rasyonelliğinden kopuş olarak değerlendirme eğiliminde. Bu nedenle, söz konusu düşünce sistemlerine yakınlığıyla bilinen El Me’mun ile ilgili yorumlarının satır aralarına, bu hoşnutsuzluğun izleri de ister istemez yerleşiyor. Bağdat’ta kurulan Hikmet Evi, yalnızca klasikleri Arap diline çevirme işini üstlenen bir çeviri bürosu değil, antik kaynaklar üzerine araştırmaların yapıldığı bir akademiyi ve son derece büyük bir kütüphaneyi de içeren bir bilgi merkeziydi. Bu akademide dokuzuncu yüzyıl ortalarına dek çok sayıda önemli İslam bilgini yetiştiğini ve yeni düşünce akımlarının filizlendiğini unutmamak gerekiyor.</p>

  <p class="p6">Abbasi halifeleri dönemi, sekizinci yüzyıl sonlarından itibaren İslam egemenliğindeki topraklarda yaşanan büyük rönesansın da en parlak evresine damgasını vurdu, iktidarı, biraz sevimsiz görünen bir iç savaş sonrasında kardeşi El Emin’den zorla almış olmasına karşın Halife Me’mun, savaş ve şiddetten çok barışa değer veren, oldukça iyi eğitim görmüş, bilginin peşinden koşma tutkusunu sürekli içinde yaşatan bir Arap soylusuydu ve geçmişin büyük uygarlıklarının sahip olduğuna inandığı “eski gizemli bilgi”ye karşı büyük bir merak ve ilgi duyuyordu. Batı’nın, özellikle de Avrupa’nın ciddi bir “karanlık çağ” anlayışına ve yobazlığa teslim olduğu günlerde, yok edilme noktasına getirilmiş antik bilim ve felsefeyi koruma altına alma çabalarının yanı sıra, her dönem büyük bir titizlikle “gizli” tutulmuş bilgelik geleneklerinin izini sürme konusunda da çok istekliydi. Eski Mısır’ın yüzyıllardır merak edilen, sırrı kimse tarafından çözülememiş görkemli anıtlarında, aradıklarının bir kısmına ulaşacağına inanmaktaydı.</p>

  <p class="p6">Giza platosunda yer alan ve yapılışları ya da “gerçek işlevleri”yle ilgili gizemleri hâlâ aydınlatılamamış piramit kompleksi üzerindeki ilk ciddi ve kapsamlı incelemeyi, dokuzuncu yüzyılın ilk yarısında El Me’mun yapmıştı. Büyük Piramit’in ana giriş kapısını bulmayı başaramayınca, kalabalık bir taş ustası ekibi ve danışmanlarının gözetiminde, duvarda bir geçit açarak içeri girdi. Bugün de Giza’yı ziyaret edenler, Büyük Piramit’in içine Me’mun tarafından açtırılmış bu “yapay kapı”yı kullanarak giriyorlar.</p>

  <p class="p6">Eldeki kayıtlardan, Me’mun ve danışmanlarının bu görkemli yapı içinde hiçbir şey bulamayıp düş kırıklığına uğradıklarını öğreniyoruz. Kimi belgelerdeyse halifenin tüneli sonuna dek izleyip, galeri bitiminde bir “anahtar” ile birlikte, ancak bu kazı operasyonunun maliyetini karşılamaya yetecek değere sahip birkaç parça altın bulduğundan söz ediyorlar.<a id="a344"></a><a href="../Text/Notlar.html#a1237"><span class="t13">{342}</span></a> Ancak o anahtarın nereye ait olduğu, ne işe yaradığı ve daha sonra nereye götürüldüğü belirsiz; tabii eğer böyle bir anahtar varsa.</p>

  <p class="p6">Doğu’ya ve İslam kültürüne karşı önyargılı Batılı uzmanların büyük bölümü hâlâ Me’mun ve adamlarının piramide “hazine bulmak” yani “zenginlik elde etmek” için girdiklerini ileri sürüyor. Oysa dokuzuncu yüzyılın ilk yarısında Abbasiler çağın en zengin devleti, Bağdat bilinen dünyanın en zengin kenti, El Me’mun da kuşkusuz o coğrafyanın en zengin hükümdarıydı ve binlerce yıllık dev bir taş yapının içinde kendi kasasına nakledecek altın ya da mücevherden çok daha başka şeyler bulmayı umuyor olmalıydı.</p>

  <p class="p6">Kimi tarihçiler, El Me’mun için piramitlerin Mısır firavunlarının güç ve bilgeliğini simgelediğini; Büyük Piramit’e girme arzusunun da aynı gücü kendisinin de elde etme tutkusundan kaynaklandığını söylüyorlar.<a id="a345"></a><a href="../Text/Notlar.html#a1238"><span class="t13">{343}</span></a> Ancak, görece daha “anlaşılabilir” nitelik taşıyan bir başka teze göre, aslında Me’mun bu dev anıtın içinde, sürekli olarak varlığından söz edilen, “eski uygarlığın gizemli bilimi”ne ilişkin belge ve kalıntılar arıyordu.<a id="a346"></a><a href="../Text/Notlar.html#a1241"><span class="t13">{344}</span></a> Binyıllardır içine girmeyi kimsenin başaramadığı, güç ve gizem simgesi Büyük Piramit’in, bilinmeyen dönemlerden kalma astronomi haritalarını, matematik formüllerini, evrenle ilgili bilgileri ve dünyanın uzak geçmişinin kayıtlı olduğu bir günceyi içeren, “gizem kitapları”na ev sahipliği yaptığı inancındaydı. Bir başka deyişle, Abbasi uygarlığının ünlü halifesi de, artık iyice aşina olduğumuz, “güç getiren” bilginin ve “gizli kitapların” peşindeydi.</p>

  <p class="p6">Ancak Me’mun, yalnızca akademiler ve kütüphaneler kurup, eskinin gizemli anıtlarında bilinmeyen bir uygarlığın izlerini aramaya kendini adamış bir lider değildi. Siyasi ve felsefi anlamda da, oldukça ciddi ve döneme göre hayli radikal kabul edilebilecek yeni arayış ve sistemlere de öncülük etmeye çalışıyordu. Üzerinde en çok durduğu hedeflerden biri de, İslam uygarlığının denetimi altındaki topraklarda güçlü bir merkezi devlet yapısının biçimlendirilmesi ve otoritenin tartışmaya yer bırakmayacak biçimde halifelik makamıyla bütünleşmesiydi. Yönetsel işlevlerde bütün denetimi elinde tutmakla birlikte, titizlikle seçtiği ve yetki verdiği danışman ve vezirlerinden, söz konusu devlet yapısının, en üst kademeden tabana doğru örgütlenmesine yönelik çalışmaların hızlandırılmasını istedi.</p>

  <p class="p6">Aslına bakılırsa, işler de tam bu noktada karışmaya başlıyordu. Devlet yapısıyla ilgili oluşturulacak düzenlemeler, doğal olarak “hukuk” sistemini ilgilendiren yenilikleri gündeme getiriyordu ki, bu aşamada İslam geleneğinin muhafazakâr kanadı, yani bir anlamda hukuk düzeninden de doğrudan sorumlu olan “ulema” için rahatsızlıklar başlıyordu. Eğer Me’mun oluşturmakta kararlı olduğu merkezi devlet sistemi için ulemanın, yani din bilginlerinin görüşlerini alsa ve onlarla koordinasyon halinde çalışsa, belki fazla sorun yaşanmayacaktı. Ancak halifenin aklında, çok daha başka şeyler vardı.</p>

  <p class="p6">&nbsp;</p>

  <h3 class="h30"><a id="ncx1410"></a>Mutezile: Abbasi Rönesans’ı</h3>

  <p class="p6">Me’mun dönemindeki siyasal ve felsefi gelişmeleri sağlıklı değerlendirebilmek için, İslam dininin hızlı yaygınlaşma sürecine ve bunu sağlayan fetih politikasının doğrudan ya da dolaylı sonuçlarına göz atmak gerekiyor. Yedinci yüzyılın ortalarında bir Arap birliği olarak sınırlı bir coğrafya içinde doğan İslam devletinin, yaklaşık yüz yıl gibi bir sürede doğuya ve batıya doğru hızla ilerleyip bu bölgeleri denetimi altına aldığından söz etmiştik. Başta İran, Ortadoğu ve Kuzey Afrika olmak üzere, Müslüman fatihler, girdikleri her bölgede iyi tanımadıkları çok çok eski kültürler, gelenekler ve inanç sistemleriyle karşılaştılar. Ele geçirilen bölgelerdeki halkların bir bölümü İslam dinini kabul etme konusunda istekli davranırken, önemli bir bölümü de kendi inancını değiştirmeden İslam yönetimi altında yaşamını sürdürme yolunu seçmişti.</p>

  <p class="p6">Bu konuda (Emevi yönetimleri sırasındaki kimi baskı politikalarını dışta bırakırsak) genel anlamda İslam yöneticilerinin hassas ve dikkatli davrandıklarını ve farklı inançlara belli koşullar altında varlığını sürdürme olanağı tanıdıklarını sık sık yineledik. Ancak, kısa vadede yabancı halkları İslam yönetimi altında içselleştirme yolunda olumlu sonuçlar veren bu politika, orta ve uzun vadede İslam devletinin kendi yapısıyla ve daha da önemlisi, İslam felsefesiyle ilgili, üzerinde dikkatle durulması gereken sorunlar yaratmaya adaydı.</p>

  <p class="p6">Her şeyden önce, fethedilen topraklarda o döneme dek varlığını sürdüren köklü kültürler, belli bir direnç ve “muhalefet” potansiyeline sahiptiler. Yahudilik, Hıristiyanlık, Zerdüşt dini başta olmak üzere, geçmişi oldukça eskilere dayanan ve süreç içinde kendi felsefi argümanlarını, tartışma deneyimlerini geliştirmiş inanç sistemlerinin mensupları, İslam yönetimi altında oluşmaya başlayan yeni uygarlık içinde ciddi bir “rekabet” un-surunun temsilcileri olarak ortaya çıkıyorlardı. Diğer yandan, yerleşik halklar içinde İslam dinini kabul edenlerin de bu yeni inançla buluşurken, eski alışkanlık, gelenek ve düşünce biçimlerinin yoğun etkisinden kolay sıyrılabildikleri söylenemezdi. İslam ise, genç bir dindi ve elinde Peygamber’in ölümünden sonra derlenmiş kutsal kitap olan Kuran’dan ve yine Peygamber’in çeşitli konulara ilişkin görüş ve yorumlarının derlemesi diyebileceğimiz “hadis”lerden başka güvenebileceği bir kaynak yoktu.</p>

  <p class="p6">İslam uygarlığı, fetihlerle ve yayılmayla geçen çok kısa bir zaman dilimi içinde, derinlikli ve ayrıntılı bir yönetim geleneği oluşturmasına elverecek deneyimi kazanma olanağına sahip olmamıştı. Diğer yandan, iç çalkantıları da içeren bu kısa ama yoğun dönem boyunca “içe yönelme” ve kendi felsefi yapısını tanımlayıp geliştirmeye de zaman bulamamıştı. Bilime ve eski bilgelik geleneklerine duyulan ilginin, fethedilen topraklardaki yerleşik kültürün özümlenmesine yönelik bir istekliliği de beraberinde getirdiğinden söz etmiştik. Ancak, sözünü ettiğimiz koşullar altında İslam düşüncesi ve kültürü için, son derece büyük önem taşıyan, vazgeçilmez bir adım gerekiyordu artık: Köklü yerel kültürlerin düşünce gelenekleri ve buna yaslanan “muhalif reflekslere” karşı koyabilecek, yaşamın her alanında kendi bakış ve değerlendirmesini hissettiren bir İslam felsefesi.</p>

  <p class="p6">Bir başka deyişle, Arap çöllerinde yalıtılmış bir “kabileler birliği” olarak kalmayı yeğleyen bir toplum için belki de çok büyük önem taşımayan, ama çok geniş bir coğrafya üzerinde bir “dünya devleti” olmayı seçmiş bir uygarlık için “olmazsa olmaz” nitelik taşıyan ciddi bir görev çıkıyordu ortaya.</p>

  <p class="p6">Farklı toplumları kendi yönetimi altında birleştirmek; o toplumların bilgi birikimlerinden yararlanırken etki altında kalarak “fethedilen topraklarda asimile edilmemek” için, İslam dünyası kendi özgün felsefe ve kültürünü biçimlendirmek zorundaydı. Üstelik bu, yönetsel bir zorunluluk niteliği de taşıyordu bir yandan. Yönetim demek, “hukuk” demekti; hukuk da, yaşamın içinde ortaya çıkması olası her tür ayrıntıyı kapsayacak biçimde geniş ve esnek olmalıydı. Fethedilen her yeni toprak, yeni “yaşam biçimleri” ve gelenekler, dolayısıyla karşılaşılacak yeni koşullar ve yeni ayrıntılar anlamına geliyordu. O halde yeni uygarlığın hukuk anlayışı ve uygulama yöntemleri, yüz yıl önceki gibi kalamazdı, İslam uygarlığı artık bir “Arap Birliği” değil, bir büyük dünya devleti olma yolundaydı ve bunun gereklerine uygun adımlar atmak durumundaydı. Nasıl Roma imparatorluğu, çok sayıda farklı halkı aynı merkezi yapı içinde bir araya getirip bir “Roma Barışı” (Pax Romana) yaratmayı gerekli gördüyse, şimdi aynı güç ve olanakları elde eden İslam devleti de bir “İslam Barışı” (Pax Islamica) yaratmak durumundaydı ki, bunun yolu da köklü bir yönetim geleneği ve en önemlisi, bir felsefe oluşturmaktan geçiyordu.</p>

  <p class="p6">Abbasi döneminde (yine çeşitli iç karışıklıklar yaşanmasına karşın) söz konusu yönetim geleneğini biçimlendirmek, <span class="t11">Pax Islamica’yı</span> geçerli kılmak ve kültürel zenginliği sağlamak yolunda ciddi adımlar atıldığını söyleyebiliriz. El Mansur’dan itibaren halifeler, bugün tarihçiler tarafından “Abbasi Devrimi” olarak anılan siyasi hamleleri gerçekleştirirken, felsefi anlamdaki girişimler de, sekizinci yüzyıl ortalarında <span class="t11">Mutezile</span> olarak bilinen bir aydınlar grubundan geldi. Bu hareket, tarihsel kaynaklara göre, İslam bilginlerinden Haşan El Basri’nin öğrencisi Vasıl bin Ata tarafından başlatılmıştı ve adının kökeni, Arapça “<span class="t11">ayrılma</span>” anlamındaki “<span class="t11">itizal</span>” sözcüğünden geliyordu. Bir başka ifadeyle <span class="t11">Mutezile, “ayrılanlar”</span> demekti ve Vasıl bin Ata ile izleyicilerinin, İslam felsefesinin gelişim sürecinde ortodoks düşünceden ayrılarak farklı bir yol izlediklerini vurguluyordu.</p>

  <p class="p6">Mutezile düşüncesi, temelde ortodoks İslam teolojisiyle oldukça hassas noktalarda ters düşen yorum ve yaklaşımlarla birlikte çıkmıştı ortaya. Birinci ayrılma noktası da, “yazgı” kavramı üzerinde düğümleniyordu. Mutezile bilgelerine göre insan, kendi edimlerinden kendisi sorumlu olmalıydı ve burada yazgı değil, “irade” kavramı belirleyiciydi. Eğer insanların yaşamları boyunca yaptıkları işler, önceden ilahi kararla belirlenmiş bir yazgıya bağlı, değiştirilemez eylemler olsaydı, hiçbir biçimde karşı koyamayacakları bir süreç nedeniyle “günahkâr” kabul edilebilmeleri ve bu yüzden Tanrı tarafından cezalandırılmaları adaletli olmazdı. Oysa Mutezile düşünürleri Tanrı’nın adaletinin mutlak ve yüce olduğuna inanıyorlardı ve bu nedenle insanlar için “yazgı”nın değil, “irade”nin belirleyici olduğunu savunuyorlardı. Bir başka deyişle, yaptığı olumlu ya da olumsuz işlerin sorumlusu, doğrudan doğruya insanın kendisiydi.</p>

  <p class="p6">Diğer temel ayrılıklardan bazıları çok kısa olarak şöyle sıralanabilir: Mutezile, birincil ilkesi olan “Tevhid” (Birlik) uyarınca Tanrı’nın “zatı” (varlığı) ile “sıfatları” arasında ayrımı ortaya koyuyor; bu sıfatları kabul etmekle birlikte bunlara Tanrı’nın “zatı” dışında var olan bir kutsallık tanımıyordu. Kuran’ın evrende Tanrı’yla birlikte ezelden beri var olduğu görüşünü reddederek, “Ezeli ve ebedi olan yalnızca Tanrı’dır” diyor ve Kuran’ın “yaratılmış” olduğunu söylüyordu. Tanrı’nın insana verdiği en büyük armağanın, doğruyla yanlışı ayırt etmeyi sağlayan “akıl” olduğunu savunarak, aklın koşulsuz imandan üstün olduğunu vurguluyordu.</p>

  <p class="p6">Mutezile’ye göre Tanrı’dan yalnızca iyilik gelir, kötü eylem ve kötü düşünceyse Tanrı tarafından yaratılmaz, insan iradesiyle ortaya çıkardı. Buna bağlı olarak, iyiliğin karşılığı ödülse, kötülüğün karşılığı da ceza olmak durumundaydı ve Tanrı bunu Kuran’da açıkça belirtmişti zaten. Dolayısıyla kötü eylemde bulunan (günah işleyen) biri, bunun sonuçlarına katlanmak ve Tanrı tarafından cezalandırılmayı göze almak durumundaydı.</p>

  <p class="p6">Mutezile bütün bu temel farklılıkların dışında mucizeleri, cennet ve cehennemi, vahyi ve kerameti de reddederek ortodoks inançtan net biçimde ayrılıyordu. Bütün bu yönleriyle, İslam düşünce tarihinde <span class="t11">“Akliyyun” (Akılcılık)</span> olarak adlandırılan çizginin ilk ve ana temsilcisi oldu.</p>

  <p class="p6">Sekizinci yüzyıl, daha önce de vurguladığımız gibi, büyüme ve yaygınlaşmanın getirdiği yeni koşulların İslam düşüncesinin gelişim sürecinde çeşitli tartışma ve belirsizlikler yarattığı bir dönemdi. “Ehlisünnet” olarak bilinen ortodoks İslam düşüncesini benimsemiş çoğunluk, daha ilk andan itibaren Mutezile hareketini “sapkın” ilan etti. Eğer İslam çevrelerinde bu akıma sıcak bakacak ve koruyacak güçlü bir destek olmasaydı, baskı ve dışlamalara çok uzun süre direnmeleri beklenemezdi ki, söz konusu destek de uygun bir zamanlamayla Abbasi elitlerinden geldi.</p>

  <p class="p6">Bilginlerin, sanatçıların ve aydınların koruyucusu kimliğiyle öne çıkan Halife Me’mun, Mutezile hareketine yakınlık göstermekle kalmayıp, onu koruma altına alan ilk önemli yöneticiydi. Harun Reşid döneminde yönetimin sempatisini kazanan Mutezile bilgeleri, Me’mun iktidara geldikten sonra büyük bir itibar gördüler ve saray içinde yüksek konumlarda kendilerine yer bulabildiler. Hatta Mutezile düşüncesi, giderek Abbasi yönetiminin resmi ideolojisine dönüşmeye başladı. Ancak muhafazakâr kesimin, ulemanın ve onların etkisi altındaki halk kitlelerinin olumsuz yargıları ve tepkileri, azalmaksızın devam ediyordu.</p>

  <p class="p6">Me’mun, çoğunluktaki halk kitlelerinin eğitimsizlik ve bilgisizlik nedeniyle dinle ilgili konularda aşırı tutucu ve dirençli davrandıkları kanısındaydı. “Hikmet Evi”, işte bu nedenden ötürü İslam uygarlığı için can alıcı önem taşımaktaydı ona göre. Oluşturulacak bilim merkezi, eğitimsizlikle de mücadele edecek ve yüksek bir İslam kültürünün elit kesimden başlayarak halk tabakalarına dek yaygınlaştırılmasında etkili rol oynayacaktı.</p>

  <p class="p6">Dokuzuncu yüzyılın ilk yarısı, “Abbasi Rönesansı”nın sağladığı büyük atılımlarla, gerçekten de İslam kültürünün doruk noktası oldu denebilir. Belli başlı bütün büyük başyapıtlar, bilimsel incelemeler, felsefe klasikleri Arapça’ya çevrilmiş; Hindistan’dan taşınan sayı sistemi uyarlanarak Arap matematiği geliştirilmiş; eski Mezopotamya kaynakları başta olmak üzere kadim dünyanın bıraktığı bilgiler yeniden gün ışığına çıkarılarak, astronomi alanında İslam damgası taşıyan yenilikler bunlar üzerinde inşa edilmeye başlanmıştı. Tıp ve anatomi konularında büyük adımlar atıldı, Hipokrates başta olmak üzere önemli bilginlerin kitapları çevrilip incelendi ve araştırmalar daha ileri götürülerek yalnızca tıp değil, biyoloji, zooloji ve botanik dallarında büyük gelişmeler sağlandı.</p>

  <p class="p6">Kısacası, Roma’nın mirasçısı durumundaki Avrupa, Hristiyanlaştırılmış Frank, Cermen ve Kelt dukalıklarına bölünen yapısıyla Kilise dogmatizmi altında düşünsel anlamda karanlığı yaşarken, doğudaki İslam uygarlığı, görkemli bir bilim ve felsefe merkezi haline gelmişti. Abbasi imparatorluğu bir Arap hanedanının yönetiminde olmakla birlikte, sekizinci yüzyıl sonları ve dokuzuncu yüzyıl başlarındaki parlak dönem Arap kültürüne değil, İslam himayesindeki uluslararası entelektüel buluşmaya bağlıydı büyük oranda.</p>

  <p class="p6">“Tam bu noktada, bütün Arapların Arap olmadığını anımsamak gerekir,” diyor Eloise Hart. “Hıristiyan köktendinciliğinin katlanılmaz oranda baskıcı olduğu yüzyıllarda, entelektüel özgürlüklerini yeniden elde etmeye çalışan Pers, Türk ve Berberi toplulukları, Arap fatihlere gönüllü olarak teslim olurken, korunma güdüsüyle kendilerini Arap olarak adlandırmışlardı. Dolayısıyla bu terim Arapça konuşan, İslam dinine inanan ve o dönemlerde kendi tebaasından katkı ve ortak çalışma bekleyen Arap yönetiminin koruması altına girenleri içermek üzere kullanılıyordu.”<a id="a347"></a><a href="../Text/Notlar.html#a1243"><span class="t13">{345}</span></a></p>

  <p class="p6">Ancak “Abbasi Rönesansı” olarak adlandırılan dönemin en kritik evreleri sırasında, aşağı yukarı Me’mun yönetiminin Mutezile düşüncesiyle birleşmesinden hemen sonra, çoğunluğu Arap kökenli ortodoks ulemanın muhalefeti de hızlandı. Hikmet Evi’ndeki yoğun çalışmaların göz kamaştırıcı başarısı ve Bağdat’taki yüksek yaşam standartları yönetim adına olumlu göstergeler olarak öne çıksa da, kırsal bölgelerden başlayarak dini an-lamda hoşnutsuz olan kesimin direnci kırılamamıştı. Me’mun, bu noktada geri adım atmaktansa, direncin üzerine yeni yasal oluşumları kullanarak sertlikle gitme yolunu seçti ve “<span class="t11">Mihne</span>” olarak bilinen yeni bir sistemi uygulamaya koydu.</p>

  <p class="p6">Genel olarak Mihne, Batı dünyasında sonraki yüzyıllarda ortaya çıkan “Engizisyon”un paraleli olarak kabul edilmekle birlikte, bu benzetmenin haksız yönleri bulunduğunu da belirtmek gerekiyor. Tıpkı Engizisyon gibi Mihne de egemen dini anlayış ölçü alınarak yapılan bir tür sorguydu ve bu sorgudan “başarısız” çıkanlar cezalandırılıyordu ama tarihsel kayıtlara bakılırsa Mihne uygulamaları hiçbir zaman Engizisyon’la karşılaştırılabilecek oranda şiddet ve acımasızlık içermemişti.</p>

  <p class="p6">Me’mun tarafından verilen talimatla Suriye, Irak, Mısır ve Hicaz bölgelerinde yoğunlaşmak üzere başlatılan uygulama gereği, bütün kadılar ve din adamları, resmi otorite tarafından dini konularda bir “sınav”dan geçiriliyordu. Sorgunun ana ekseni, Mutezile düşüncesinin temel ilkeleri üzerine kuruluydu ve ulema, “Kuran’ın yaratılmışlığı”, kader, irade ve Tevhid konularında sözlü ifade vermeye zorlanıyordu. Mihne kurulu aldığı yanıtlardan tatmin olmadığında, ifadeyi veren kişi resmi görevlerden azlediliyor, hukuk sistemi içinde çalışması yasaklanıyor ve dinsel otoriteden uzaklaştırılıyordu, ilerleyen dönemle birlikte uygulamalar yoğunlaştıkça, “başarısız” kabul edilenlerin öğretmenlik yapması ve camide kitleye hitap etmesi de yasaklanmaya başladı.<a id="a348"></a><a href="../Text/Notlar.html#a1245"><span class="t13">{346}</span></a> Ancak, muhalif ortodoksinin iddialarının aksine, çok ender birkaç örnek dışında, Mihne’nin ölüm ya da ağır hapis cezası verdiğini gösteren verilere rastlamıyoruz.</p>

  <p class="p6">Me’mun, Kuran’ı temel danışma kaynağı olarak merkez kabul eden ve bu zemin üzerinde akıl, bilim ve felsefeden yararlanarak çözümlemeler geliştirip kararlar alan bir yönetim sistemi geliştirmenin peşindeydi. Karşısında yer alan ortodoks ulema içinse Kuran ve Hadisler dışında hiçbir kaynak, hele insan düşüncesi ve aklı, referans olarak alınamazdı. Bu temel karşıtlık var oldukça, sistem içinde “din ve inancın yöneticisi ve koruyucusu” unvanını taşıyan Halife’nin otoritesi de bir biçimde sarsılıyordu ki, Mihne de aslında bu kaygılar uzantısında uygulamaya geçmişti. Sorgulamalar “doğru inancın test edilmesi” biçiminde sunulunca, Mihne salt felsefi ya da dinsel bir sorgu olmanın ötesine uzanıyor; bireyin inanç ve düşünce özgürlüğünü tehdit eden ve ipotek altına alan bir tür “mahremiyet ihlali” görünümüne bürünerek, siyasi nitelik de kazanıyordu.</p>

  <p class="p6">833 yılında Bizans’a yaptığı sefer sırasında Me’mun öldüğünde, yerine geçen Mu’tasım ve onu izleyen halifeler, hem Mutezile düşüncesiyle yakınlığı, hem de Mihne uygulamasını sürdürdüler. Ancak büyük kentler dışında büyüyen ve yaygınlaşan ortodoks muhalefetin baskıları sonucu, 847 yılında halife olan Mütevekkil, Mihne’yi yürürlükten kaldırdı. Hemen ardından da, Harun Reşid, Me’mun ve izleyicilerinin yönetimleri sırasında sarayda ve kamu yönetiminde etkin konumlara gelen Mutezile’ye bağlı aydın ve düşünürlerin görevden uzaklaştırılması, sürgüne gönderilmesi ve hatta yargılanıp mahkûm edilmesiyle süren bir “reaksiyon dönemi” başladı. Dokuzuncu yüzyıl bitiminde Abbasi devletinden Mutezile düşüncesi ayıklanıp uzaklaştırılmış, Me’mun yönetiminde doruğa ulaşan “aydınlanma” dönemi de fiilen sona ermişti. Ortak noktaları Mutezile’ye karşı olmaktan geçen din adamlarından kurulu yeni bir ulema kuşağı, etkinliği ve egemenliği eline alıyordu artık.</p>

  <p class="p6">Tarihçi Jonathan Berkey, Me’mun iktidarını, bilimsel anlamda büyük atılımların yapıldığı bir dönem olmanın yanı sıra, merkezî otoritenin ciddi biçimde güçlendirildiği kritik bir evre olarak da değerlendiriyor. Berkey’ye göre Mihne ile birlikte güçlendirmeye çalıştığı merkezî yönetim, Me’mun için Şia ile yakınlaşma isteğinin göstergelerinden biri olarak da görülebilirdi, çünkü o, halifeliği, tıpkı Şia’nın İmam’ı gibi, hem dinsel hem de siyasi otoriteyi kendi elinde birleştiren bir makam haline getirmeye çalışıyor ve açıkçası kendi konumunu da İmam’a eşdeğer görüyordu.<a id="a349"></a><a href="../Text/Notlar.html#a1247"><span class="t13">{347}</span></a> Berkey, buna bağlı olarak, her ne kadar iman ile düşünceyi, din ile de siyaseti birbirinden ayırma yolunda adımlar atmış görünseler de, Me’mun ve izleyicilerinin çok erken bir dönemde bugün “laik” olarak adlandırdığımız sisteme yakın bir oluşuma yöneldiklerini söylemenin doğru olmayacağı görüşünde.<a id="a350"></a><a href="../Text/Notlar.html#a1249"><span class="t13">{348}</span></a> Çünkü neresinden bakılırsa bakılsın, Me’mun ve diğer Abbasi halifeleri, güç ve otoritelerini dinden almaya çalışıyor ve sonuçta teokratik bir devlet yapısını biçimlendiriyorlardı.</p>

  <p class="p6">&nbsp;</p>

  <h3 class="h30"><a id="ncx1435"></a>Fraternis ve Ortaçağ</h3>

  <p class="p6">Beşinci ile dokuzuncu yüzyıllar arasında çıktığımız bu kısa gezinti, Roma’nın çözülme sürecinde bilinen dünyanın yaşadığı hızlı değişimi sergilerken, izini sürmekte olduğumuz olguya ilişkin de bir soruyu gündeme getiriyor: Bütün bu süreç içinde Fraternis ya da ondan geriye kalan gruplar neredeydi ve neler yaptı?</p>

  <p class="p6">Julianus’un ölümüyle birlikte başlayan çöküş o denli hızlıydı ki, özellikle beşinci yüzyılda İskenderiye Kütüphanesi’nin yok edilmesi sonrasında Avrupa ve Yakındoğu’da, eski ve köklü bir ideale bağlı kalmayı sürdüren, mistik unsurlarla da donatılmış bir misyonun temsilciliğini üstlenen gizli ya da açık “kardeşlik” grupları da kayıplara karıştı. Roma’nın denetimi altındaki topraklarda bu, fazlasıyla anlaşılabilir bir durumdu elbette. Julianus tehlikesi ortadan kaldırıldıktan sonra Hıristiyanlık resmi otoriteyle tam anlamıyla bütünleşmiş; Kilise’nin telkinleri uzantısında sürdürülen koğuşturma ve operasyonlar sonucu, bir dönemin nüfuz sahibi bürokratları, eski yöneticiler ve gizem kültleriyle bağlantısı olduğu saptanan resmi görevliler ya tutuklanmış ya da konumlarını yitirmişlerdi. Mithra locaları, Magna Mater ve Eleusis kültlerinin uzantıları olan tapınak grupları ve siyasi nitelik taşıdığı saptanan meslek örgütleri bütünüyle dağıtıldığı için, resmi otoritenin “sapkın avı” başlatmasından sonra, bu insanlar toplanıp bir araya gelecekleri sığınakları da yitirmişler, büyük olasılıkla aralarındaki iletişimi korumayı da başaramamışlardı.</p>

  <p class="p6">Batı Roma’nın çözülüşü sonrasında İtalya’nın kuzeyi, Galya ve Doğu Avrupa bölgelerini denetimleri altında tutan kavimler Katolik Kilisesi tarafından başarıyla yönlendirilip Hristiyanlaştırıldığında, büyük kentlerden uzaklaşıp kırsal bölgelere sığınan eski kültlerin mensuplarının işleri daha da güçleşmişti. Hristiyanlığı kabul ettikten sonra güç ve iktidarlarının “tescili” için Katolik Kilisesi’nden onay bekleyen bir zamanın “barbar” şef ve liderleri, bu yolla, sözgelimi bir Papa’nın elinden taç giydiklerinde, krallıklarını Roma hükümdarlığıyla eşdeğer görebiliyorlardı; çünkü varlığı ortadan kalkmış görünse bile adı ve izleriyle belleklerde yaşayan görkemli Romanın mirasını üstlenen tek temsilci Kiliseydi.</p>

  <p class="p6">Dolayısıyla, Kilise ve Papa’nın onayını almak, Frank ve Cermen şefleri için bir zamanların efsane imparatorlarının ün ve prestijini elde etmek anlamına geliyordu. Avrupa’daki pagan kökenli göçmen ve savaşçı kavimlerin Hıristiyan dinini kabul etme konusunda bu denli istekli davranmalarını sağlayan unsurlardan en önemlisi de buydu zaten. Kilise onlara Roma’nın prestijini sağlıyor, hükümdarlar da bunun karşılığında yeni kabul ettikleri dinin örgütsel yapısını kabullenerek otoritelerini Papa’yla birleştiriyorlardı. Bu, eski inançlarına bağlı kalmak isteyenler için çemberin iyice daraldığının da habercisiydi. Kilise örgütlenmesinin hızla sürdüğü despotik derebeyi düzeni içinde Avrupa’nın yalnızca kentlerinde değil, kırsal bölgelerinde de sığınılacak yer sayısı gittikçe azalıyordu.</p>

  <p class="p6">Bu nedenlerden ötürü, oldukça uzun sayılabilecek, yaklaşık dört yüz yıllık bir süre boyunca, Avrupa’da ya da benzeri bir dinsel baskının bütün hızıyla sürdüğü Bizans topraklarında, Fraternis ile bağlantılı bir iz ya da işarete rastlamakta güçlük çekiyoruz. Aşağı yukarı dokuzuncu yüzyıla dek kesintisiz devam eden bu sessizlik, hem siyasi hem de düşünsel bir ideale bağlı olan bu insanların operasyonlar sırasında büyük ölçüde dağıtıldıklarını, koğuşturma furyasından kurtulmayı başaranların da kendini gizleyerek yaşamaya devam ettiğini gösteriyor. Sözünü ettiğimiz dört yüz yılık süre içinde çok sayıda yeni kuşağın gelip geçtiğini, zamanla birlikte insanların da ciddi bir değişimden geçtiklerini gözden uzak tutmamak gerek. Ancak, dönüşümlerden geçerek de olsa, hedef ve ideallerini en az üç bin yıl korumayı başaran bir hareketin, Ortaçağ başlangıcında da bir biçimde ayakta kalmayı başarmış olduğuna inanmak için nedenlerimiz var.</p>

  <p class="p6">Ataerkil ilişkilerin sosyal düzene hükmettiği dönemde Orta ve Güneydoğu Anadolu’nun mütevazı yerleşimlerine ya da Karadeniz kıyılarına çekilen; savaşçı sınıflı toplumların ortaya çıktığı ve Hint-Avrupalı akıncıların doğudan gelip Anadolu’yu işgal ettikleri sırada kültür ve inançlarını Ege kıyılarına taşıyıp varlıklarını sürdürmeye çalışan; ikinci binyılın ortalarında Sibyl adlı rahibelerinin denetiminde, Yunan kent devletlerinin inanç sistemleri üzerinde etkili olarak ilk yönetim örgütlerini kurmayı başaran; bu yapının çözülmesi sonrasında, kendi yetiştirdikleri düşünür ve liderleri aracılığıyla Güney İtalya’daki kolonilerde yönetimi eline geçirebilen; uğranan yenilgi sonrasında kuzeye göç ederek Roma’da Cumhuriyet rejiminin biçimlenmesinde birincil aktör olarak sahneye çıkan ve imparatorluk döneminin zorlu despotizmi içinde var olmayı sürdürmenin yanı sıra, zaman içinde resmi kült üzerinde söz sahibi olmayı beceren; Mithra localarıyla devlete hükmetmeye çalışırken Hıristiyanlık gibi güçlü bir rakibe karşı direnip, kendi içinden karizmatik bir imparator çıkarmayı başaran köklü ve inatçı bir hareket, bunca zorlu engelle dolu uzun bir süreci aştıktan sonra Ortaçağ’ın baskı koşullarına direnemeyip dağılmış olabilir miydi?</p>

  <p class="p6">Buna paralel bir başka soru daha sorulabilir: Yedinci yüzyılda İslam imparatorluğunun yayılması sırasında, dünyanın değişik ülkelerinde Kilise’nin düşünce ve inanca yönelik baskısından kaçan aydın, bilim adamı ve düşünürlerin, belli bir hoşgörünün hüküm sürdüğü Müslüman kentlere sığındıklarından, hatta bunlardan bazılarının kendilerini Arap olarak nitelemeye bile başladıklarından söz ettik. Bu dönem içinde, Fraternis yelpazesi içinde yer alan grupların üyelerinden bazıları da İslam ülkelerine sığınmış olabilir miydi? Kardeşlik misyonuyla ilgili izleri Doğu’da bulabilir miydik?</p>

  <p class="p6">Bu noktada karşılaştığımız veri yetersizliği, ancak belli somut olgulardan yola çıkarak spekülasyon yapmamıza olanak sağlayabiliyor; kesin bir şey söylemek mümkün değil. Yine de şunları gözden uzak tutmamakta yarar var:</p>

  <p class="p6">- Ortadoğu’dan başlayan İslam’ın hızlı yayılışı, Batılı tarihçilerin de üzerinde anlaştığı gibi, dinsel despotizm ve Kilise baskısıyla yok edilme tehlikesiyle karşı karşıya kalan klasik dönem bilimsel yapıtlarının, felsefe akımlarının ve antik kültürün bir biçimde korunmasını, hatta geliştirilmesini sağlamıştı. Eğer son derece kritik bir dönemde İslam ortaya çıkmasaydı ve bütün Yakındoğu, Mısır ve Anadolu, eskiden olduğu gibi Roma’nın yönetimi altında kalsaydı, bugün belki de Pythagoras, Platon, Aristo, Manethon ve daha birçok antik çağ düşünür ve bilgesini tanımayacaktık ve İskenderiye Kütüphanesi’ne yapılan saldırı, eski düşünce ve bilgeliğin yok edilmesine yönelik sistemli çabaların yalnızca başlangıcı olacaktı.</p>

  <p class="p6">- Avrupa’da ya da Bizans topraklarında Hıristiyanlık dışında tüm inanç gelenekleri ve kültler yok edilirken İslam yönetimi altındaki topraklarda belli koşullar altında hoşgörülü bir bakışın söz konusu olması, buraları çekici birer sığınak haline getiriyordu. Dolayısıyla Fraternis’e bağlı gruplardan bazılarının üyeleri de, güvenli görünen doğu kentlerine sığınmış olabilirdi.</p>

  <p class="p6">- Abbasi yönetimi sırasında ve özellikle Harun Reşid’den sonra, halifelerin antik çağ düşünür ve bilim adamlarının yapıtlarına büyük ilgi duyduklarından söz ettik. Bu dönem boyunca Pythagoras ve Platon düşüncelerinin hem sarayda, hem de Bağdat aydınları arasında belli bir sempatiyle karşılandığını; Babil ve Mısır’ın “astronomik gizemleri”nin dikkatle araştırıldığını biliyoruz. Bu durumu, Halife Mütevekkil ‘den sonra eski yöne-timden kalan izlerin yok edilip, Mutezile aydınlarının dağıtılmasını izleyen dönemde, ortodoks din adamlarının, Me’mun başta olmak üzere eski halifelere yönelttikleri suçlamalar da doğruluyor. İddialara göre “putperest yabancılar” sarayda önemli görevlere getirilmiş; Me’mun ve izleyicileri, Helen düşüncesinin etkisi altına girerek, yönetimi ve din kurumlarını yozlaşmaya sürüklemişlerdi.</p>

  <p class="p6">Bunlardan yola çıkarak, deneyimli ve donanımlı Fraternis liderlerinden bazılarının İslam topraklarına sığındığını; dokuzuncu yüzyıl başlarında da Bağdat’ta Abbasi sarayına dek ulaşmayı başardıklarını söyleyebilir miyiz? “Abbasi Rönesansı” olarak bilinen evrede, Fraternis uzantılarının payı olabilir mi?</p>

  <p class="p6">Eloise Hart, İslam’ın yükselişinin öncesine rastlayan yıllarda, Harran’da yaşayan oldukça eski bir kült ve geleneğin koruyucularının, Kilise baskısının en yoğun olduğu dönemde bile Hristiyanlaştırılmaya kararlılıkla direndiklerinden söz ediyor:</p>

  <p class="p6">“İslam gücünün yükselmeye başlamasından önce, Mezopotamya’nın kuzeyindeki Harran’da Suriyeli bir kardeşlik örgütü, yüzyıllar boyunca Hıristiyan otoritesine teslim olmayı reddetti. Ardı arkası kesilmeyen koğuşturmalara rağmen bu kültün üyeleri, Hermes, Mithra ve Yeni Platon’cu düşüncenin bir bileşimi olan dinsel felsefelerini terk etmediler. Ancak 830 yılında Bağdat halifesi, Bizanslılara karşı yürüttüğü bir sefer sırasında ürkütücü müfrezesiyle birlikte Harran’a girdiğinde, varlıkları tehlikeye girdi. Ürkek ve tedirgin davranışlarla karşılaşmaya alışık olan Halife Me’mun, gördüğü konuksever ve sıcak karşılamadan şaşırmıştı. ‘Müslüman mısınız?’ diye sordu onlara, ‘Hristiyan mısınız? Zerdüşt mensubu musunuz? Kuran’ın tanıdığı bir kutsal kitabınız var mı?’ Bunun ne denli tehlikeli olduğunu bile bile bu ‘inançsızlar’, her zamanki dürüstlükleriyle, soruları basitçe ‘Hayır’ diye yanıtladılar. Bu cesaret, Me’mun’un hoşuna gitmişti. Beklenenin aksine, onları idam etmeyip bunu erteledi ve o tekrar geri dönene dek Müslüman -ya da Hıristiyan- olmalarını önerdi.”<a id="a351"></a><a href="../Text/Notlar.html#a1251"><span class="t13">{349}</span></a></p>

  <p class="p6">Bu anekdotun ne denli gerçeği yansıttığını bilmiyoruz ama Eloise Hart, dönemin atmosferiyle bire bir örtüştüğü düşüncesinde. Aynı zamanda, bir noktanın daha altını çiziyor: Halife Me’mun dâhil, İslam yöneticileri için “putperest” olarak kabul edilen eski inanç mensuplarına yönelik bir hoşgörü söz konusu değildi; bu anlayış ancak Hıristiyan ve Yahudi gruplar, yani aynı tek tanrılı din ailesine mensup insanlar için geçerli olabiliyordu. O halde, Fraternis’le bağlantıları olsun ya da olmasın, eski inanç kültlerinin mensupları İslam topraklarında kendilerine yer bulabilirler miydi? Hart’ı dinlemeye devam edelim:</p>

  <p class="p6">“Baskıyla karşılaşınca Harranlılardan bazıları, din değiştirmiş gibi davranmayı yeğlediler, inançlarından ödün vermeyi reddeden diğerleriyse, belli bir güvenlik bedeli ödemek koşuluyla Müslüman olmayanların ‘devlet konuğu’ olarak kabul edildiğini duydukları Bağdat’a doğru yola çıktılar. Jundishapur’dan bu kente göç eden İranlı komşuları, eski tıp ve astronomi yapıtlarını Arapça’ya çevirmek için görevlendirilmemişler miydi orada?</p>

  <p class="p6">Ne var ki Harran’ın paganları Bağdat’a geldiklerinde dinleriyle ilgili sorgulama yeniden karşılarına çıktı ve yaşamlarını ancak, akıllı bir hukukçunun tavsiyesine uymaları sayesinde kurtardılar: ‘Kendinizi Sabiler olarak tanıtın. Şimdi çoktan yok olmuş bulunan bu eski kültten, Kuran’da da söz edilir.’ Böylece Harran’dan gelen ‘inançsız bilgeler’, bir Müslüman kentinde kendilerine resmikabul olanağı bulmuş oldular. Çok geçmeden de Hellen bilimi ve kültürüyle ilgili bilgileri yerel aydınları o denli etkiledi ki, yalnızca Hikmet Evi’ne kabul edilmekle kalmadılar, ders vermeleri ve kitaplarını yayınlamaları için davet edildiler, hatta kendi Yeni Platoncu okullarını açmalarına bile izin verildi. Sonuçta ortaya çıkan şey, 350 yıl önce Justinianus tarafından kapatılan gizem okuluna benzer niteliklere sahip ve Arap dünyasının bilgi birikimine büyük katkılarda bulunan bir akademiydi.”<a id="a352"></a><a href="../Text/Notlar.html#a1253"><span class="t13">{350}</span></a></p>

  <p class="p6">Hart’ın anlattığı hikâye, bizim için birçok bakımdan ilgi çekici. Her şeyden önce, diğer tek tanrılı dinlerin inananları gibi hoşgörüyle karşılanmayan eski inanç kültleri mensuplarının, “Sabi” olduklarını söyleyerek İslam devletinden kabul görmeyi başarabildiklerini ve bu sayede Bağdat gibi büyük kentlerde barınabildiklerini öğreniyoruz. Sonra, belki bundan daha önemlisi, geçmişi en az on iki bin yıl öncesine dayanan Güneydoğu Anadolu’daki Harran kentinde, neredeyse bire bir “Fraternis modeli”ne uyan bir grubun varlığını hissettiren işaretler çıkıyor karşımıza. Son olarak, Bağdat’ta büyük bir saygınlık elde eden bu gruba mensup bilgelerin, Hikmet Evi’ne kabul edildiklerine, kültür seferberliğine katıldıklarına ve o ünlü akademinin açılışında ciddi pay sahibi olduklarına ilişkin bilgiler buluyoruz.</p>

  <p class="p6">Her ne kadar kesin kanıtlar bulunmasa da, bu oldukça önemli ayrıntılar, Me’mun yönetimi sırasında Fraternis ‘in hiç değilse bir kanadının, Bağdat’ta etkin görevler üstlendiğine ve Abbasi yönetiminde nüfuz sahibi olmayı başardığına ilişkin hiç de yabana atılamayacak ipuçları sunuyor. Me’mun ve kurmaylarının, yönetimin en tepesinden tabana doğru kademeli olarak inen bir örgütlenme çabası içine girdiklerini; inanç formülünü akıl ve bilgiyle buluşturmaya çalışan rasyonalist bir politika izlediklerini; popülist değil, “seçkinci” bir tavır içinde olduklarını ve son olarak kendi inanç prototiplerini kitlelere kabul ettirebilmek için Mihne gibi bir sisteme başvurduklarını düşününce, resim biraz daha netleşmeye başlıyor: Doğrudan, başrolü üstlenmese bile, en azından “danışman” düzeyinde, Fraternis düşüncesi hem felsefi hem de siyasi anlamda, Me’mun yönetimi altındaki Bağdat’taydı.</p>

  <p class="p6">Avrupa’da dört yüz yıl boyunca sesi soluğu çıkmayan; Bizans’ta da yoğunlaşan baskılar nedeniyle hiçbir biçimde varlığını sürdüremeyen Fraternis, eğer gerçekten uzunca bir süre Harran’ı bir tür sığınak gibi kullanıp, dokuzuncu yüzyılda Abbasi yönetiminin himayesi altında varlığını güçlendirmeyi başardıysa, daha sonra ortodoks din adamları iktidar üzerinde yeniden denetimi ele geçirdiklerinde, bir anda nereye kayboldu? Eloise Hart, söz konusu aydın grubunun, Harran’ı “doğu ile batı arasında bir köprü” gibi kullandığını düşünüyor. Aşağı yukarı onuncu yüzyıl başlarından itibaren, yani Bağdat’taki yönetim değişip dini baskılar ortaya çıktıktan hemen sonra, Fraternis etkilerinin izlerine Anadolu ve Balkanlar’da yeniden rastlamaya başlamamız, bu görüşü destekler nitelikte.</p>

  <p class="p6">Oldukça kritik bir dönemi Harran ve Bağdat’ta geçiren ve bu arada İslam’la tanışarak bilgi ve deneyimini de artıran Fraternis düşüncesi, uzun bir aradan sonra yeniden Roma toprakları üzerinde, bu kez “sapkın mezhepler” kimliğiyle (ve Kilise’nin başını epey ağrıtacak uzun bir süreci başlatmak üzere) ortaya çıkıyordu. Bir sonraki bölümde, direniş ve muhalefetle birlikte o eski idealin de kesin olarak Avrupa’ya taşınmasını, ayrıntılarıyla inceleyeceğiz.</p>

  <p class="p6">&nbsp;</p>

  <p class="p6">&nbsp;</p>

  <p class="p6">&nbsp;</p>

  <p class="p6">&nbsp;</p>

  <p class="p1">&nbsp;</p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p9"><span class="t2">&nbsp;</span></p>
</body>
</html>
