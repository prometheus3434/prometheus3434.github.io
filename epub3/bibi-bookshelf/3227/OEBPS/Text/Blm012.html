<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>1. Batı Dünyasının “Sapkınları”</title>
</head>

<body>
  <h2 class="h20">1. Batı Dünyasının “Sapkınları”</h2>

  <p class="p6">Resmi otoritenin tercihleriyle halkın eğilimleri, çoğu kez farklı doğrultularda seyreder ve “tepede” alınan kararların kitlelerde sindirilmesi, doğal bir direnç nedeniyle uzun süreçlere yayılır; hele bu kararlar, insanların yaşam biçimleriyle ilgili köklü değişimleri gündeme getiriyorsa. Hıristiyanlığın Roma toprakları üzerinde yaşadığı serüven, bu nedenle oldukça sancılı ve zorlu aşamalardan geçmek durumunda kaldı. Resmi kanalların zorlayıcılığıyla insanlara empoze edilmeye çalışılan yeni inanç ve bu inanç tarafından kesin kurallarla yönetilmek istenen gündelik yaşam değişimi, hemen bekleneceği gibi, imparatorluk sınırları içindeki değişik bölgelerde farklı nitelikte ama çıkış noktası ve dayanağı aynı olan güçlü bir dirençle karşılaştı.</p>

  <p class="p6">Hıristiyan tarihçiler, hatta yakın zamana dek onların etkisinde kalan resmi tarih sözcüleri ve kimi ortodoks akademisyenler, Roma’nın Hıristiyan oluşunu, halkın belli bir kesiminin zaman içinde tercihlerini bu yönde kullanmalarının yönetime yansıyan sonucu olarak göstermeye çalıştılar. Yani farklı inanç kültlerinin yeşerdiği Roma toprakları üzerinde, Hıristiyan dininin de genel hatlarıyla bugün bildiğimiz biçimde yaygınlaştığı ve sonunda yönetim katında kabul görme noktasına geldiği düşüncesini, tarih çözümlemelerine egemen kılmaya çalıştılar. Oysa gerçek durum, Kilise doktrinine bağlı tarihçilerin anlattıklarından çok daha farklıydı.</p>

  <p class="p6">Her şeyden önce, Roma’da “Mesih inancı ve öğretisi”, hiçbir zaman homojen ve düzenli olarak yaygınlaşıp kitlelerce benimsenen bir niteliğe sahip olmadı. Essene düşüncesi ve teolojisinin Galile’de, İskenderiye’de, Anadolu’nun kimi kesimlerinde ve Kuzey Suriye’de farklılaşarak yoluna devam etmiş irili ufaklı varyasyonları söz konusuydu. Mesihçi düşünce çoğu kez İran kaynaklı dualist (ikici) geleneklerle ve ağırlıklı olarak da&nbsp; gnostik okulla iç içe geçerek büyümüş; misyonerlik çabalarıyla taşındığı Avrupa kentlerinde de yerel inanç ve mitleri içselleştirmek durumunda kalmıştı. Bu dağınık görüntü altında bile batıda dördüncü yüzyıl başlarına dek hiçbir zaman yaygın ve genel kabul gören, “majör” bir inanç olarak belirmedi; doğudaysa kimi bölgelerde büyük cemaatlere sahip olurken, kimi bölgelerde hiçbir varlık gösteremedi, “ilk Kilise” olarak bilinen oluşum, zaten iç çalkantılar sırasında resmi otorite tarafından askeri yöntemlerle dağıtılan küçük bir misyonerler grubuydu. Onun mirasını üstlenme iddiasındaki “Kilise Babaları”ysa, Mesih düşüncesinin en muhafazakâr ve en sekter kesimini oluşturuyordu.</p>

  <p class="p6">Üzerinde durulması gereken bir diğer ciddi yanılgı, kısmen Marksist tarihçilerin de katkılarıyla ortaya çıkan, Hıristiyanlığın “yoksul ve dışlanmış” kitlelerin dini olarak, bir tür “muhalif hareket” olarak doğduğu ve geliştiği iddiası. Tarihsel gelişimi, düzenle olarak ileri giden “çizgisel” bir süreç olarak görme eğiliminin, büyük oranda önyargılarla beslendiğine önceki çalışmamda<a id="a353"></a><a href="../Text/Notlar.html#a1255"><span class="t13">{351}</span></a> değinmiştim. “Pozitivist” yönteme bağlı kalma ve “bilimsel” olma iddiasındaki on dokuzuncu ve yirminci yüzyıl modern düşüncesi, insan topluluklarının gelişim sürecini zorunlu bir “toplumsal ilerleme” yasasına bağlı olarak görme alışkanlığını geliştirdi. Tarihe genel olarak “doğru” noktalardan bakan ve görece en sağlıklı analizleri üreten Marksist düşünürler de bu eğilime sıkı sıkıya bağlı kaldılar.</p>

  <p class="p6">Söz konusu çizgisel yaklaşım uyarınca, hem toplumsal düzenlerin hem de insan düşüncesinin değişimi, mutlak bir “ilerleme” ve gelişme grafiğini izliyordu. Buna göre, “köleci sistem”in yerini alan “feodal düzen” nasıl üretici güçlerin ve toplumsal değişimin uzun dönemli seyri içinde zorunlu ve “ileri doğru” bir değişimse, çok sayıda farklı inanç kültünün yan yana var olduğu yapının yerini doktriner tektanrıcılığın alması da hem “kaçınılmaz”, hem de “ilerici” bir değişimdi. Bu bakış açısı, Marksist tarihçilerin Roma’nın çözülme dönemlerine ilişkin değerlendirmelerini de ciddi biçimde etkiledi. Eğer “çoktanrılı” resmi inanca sahip köleci imparatorluğun değişimi “ileri” bir adımsa ve feodalizm “üretici güçlerin” gelişiminde zorunlu ve “ileri” bir aşamaysa, sistemdeki bu değişimin üstyapıdaki karşılığı olan Hıristiyanlık da “pagan” dinlere göre ileriye doğru atılmış bir adım olarak görülmeliydi. Çoğunlukla, eski inanç kültlerinin “yerel” dinler olduğu, Hıristiyan tektanrıcı düşüncesininse, “evrensel nitelik taşıdığı” gibi, hiç de sağlam dayanaklara sahip olmayan bir tez geliştirildi. Aynı bakış uzantısında, az sayıdaki, güvenilirliği tartışılır durumdaki veriden de yola çıkarak, Hıristiyanlığın imparatorluk inanç sistemine ve siyasi yapısına karşı bir tepkiden beslendiği varsayımı geliştirildi ve “yoksulların, kölelerin ve dışlanmışların devrimci dini” modeline sarılma şablonu kemikleşti.</p>

  <p class="p6">Bu çok temel yanılgı, en az “köleciliğin feodalizme dönüşümünü” toplumsal ilerleme ilkesi uzantısında “zorunlu” bir değişim olarak görmek kadar vahimdi. Bir önceki bölümde kısmen değindiğimiz gibi, Roma’nın yaşadığı çözülmenin sonucunda Avrupa’da ortaya çıkan feodalite, “üretici güçlerin gelişimi” sürecinde yaşanmış kaçınılmaz bir değişim olmaktan oldukça uzaktır, imparatorluğun belli eyaletlerinde zaman zaman patlak veren kimi büyük isyanları saymazsanız, Roma tarihinde köleler ile köle sahipleri arasında köklü bir “sınıf savaşımı”nın izlerine de rastlamazsınız. Feodaliteyi ortaya çıkaran koşullar ne sınıf savaşımından doğrudan etkilenmiştir, ne de üretici güçlerin zorunlu gelişimiyle doğmuştur.</p>

  <p class="p6">Roma’nın yönetsel sisteminde yüzyıllar boyunca alınan siyasi kararlar; toprak mülkiyetinin tekelleşmesinin önüne geçilememesi; barbar akınları ve doğudan yükselen “İslam tehlikesi” nedeniyle hem kentlerin güvenliklerinin azalması hem de ticaretin sekteye uğraması; iklim ve bitki örtüsünün nitelikleri dolayısıyla yeterli tahıl üretimine uygun, geniş topraklara sahip olmayan Avrupa’nın, Mısır ve Suriye başta olmak üzere önemli eyaletleri yitirmesi sonucu ekonomik darbe yemesi; feodaliteyi hem siyasi hem de ekonomik bir “gerileme” aşaması olarak ortaya çıkarmıştı. “Zorunlu” bir değişim değildi; çok farklı imparatorluk politikalarıyla ve daha “denetlenebilir” dış koşullarla, böyle bir tarım sisteminin ve kapalı ekonominin ortaya çıkmasının önü kesilebilirdi, “ilerici” bir değişim, hiç değildi; büyük kentlerin zayıflaması, kırsal merkezli dukalıkların ortaya çıkması ve yoğun dinsel baskılar sonucu insan düşüncesinin, insan uygarlığının gelişimine set çekmiş, uzun süren bir “karanlık çağ”ın yolunu açmıştı.</p>

  <p class="p6">Benzeri biçimde, Hıristiyanlık ya da dogmatik tektanrıcılık da insan düşüncesinin ve rasyonalizmin doğal ve zorunlu bir sonucu falan değildi, hiçbir zaman da öyle olmadı. Bu inanç sisteminin yaygınlık kazanması, felsefi akımların çabaları, büyük düşünürlerin katkıları ya da yenilikçi fikirlerin mücadelesiyle değil, gücü ve iktidarı elinde bulunduran imparatorların ve onlarla birlikte hareket eden egemen sınıfın siyasi kararlarıyla gerçekleşti. Daha da ötesi, temel simgelerden ibadet biçim ve geleneklerine ilişkin ayrıntılara dek birçok yönüyle Hıristiyanlık, açık seçik, bizzat Roma imparatoru ve resmi otoritesi tarafından, çok sayıda yerel unsur da devreye sokularak formüle edildi. Yani, yaygın ve egemen din olarak Roma topraklarına hükmeden karakteri, doğduğu ve ortaya çıktığı andaki otantik halinden oldukça farklılaşmıştı.</p>

  <p class="p6">Hıristiyanlığın, Roma topraklarındaki ezilen kesimlerin, kölelerin ve yoksulların dini olduğu ve bu anlamda muhalif bir niteliğe sahip olduğu yolundaki görüşler de, en hafif deyişle “abartılı” olarak kabul edilebilir ancak. Galile’den Anadolu’ya taşındığı dönemde, yerel kültlerle yoğun etkileşime giren farklı grupların değişik yönlerde devam eden düşünsel yolculuğuyla Mesihçi “temel”ide, kısmen imparatorluğun baskısına maruz kalan kesimlerde ilgi uyandırmıştı. Ama ona “mazlumların ve yoksulların dini” olarak bakmak, tarihsel gerçekleri istek ve eğilimlerimize göre değiştirmenin ötesinde bir anlam taşımıyor bugün.</p>

  <p class="p6">Roma toplumunda imparatorluk despotizminin en sertleştiği dönemlerde, baskılardan nasibini alan kültler, gizliden gizliye Fraternis tarafından desteklenen Bacchus-Dionysos cemaatleriydi ki, eğer herhangi bir dinsel gruba “yoksulların ve kölelerin ağırlıkta olduğu muhalif bir hareket” etiketini yapıştıracaksak, daha uygun bir aday bulmamız mümkün değil. Eleusis gizemciliği (Demeter kültü) ve onunla organik bağa sahip Dionysos cemaatleri, her zaman imparatorluk politikasının kuşkuyla baktığı gruplar olarak kaldılar. Hıristiyanlıksa, en azından ilk dönemlerinde, baskı altındaki Dionysos kültüyle etkileşime girdiği oranda kölelerin ve yoksulların ilgisini üzerinde toplayabildi. Roma içinde adından söz edilecek büyük dini gruplardan biri haline gelmeyi başardığı dönemlerde, gücünü ve dayanağını yoksul kesimlerden ya da kölelerden değil, tam tersine, iktidardaki Fraternis yanlısı Mithra gruplarıyla çıkar çatışması içine giren, soylu, zengin kesimden, yani egemen sınıftan alıyordu. Eğer varlıklı ve siyasi nüfuza sahip kesimin koruyuculuğu altına girmeseydi, resmi din haline gelmek bir yana, büyük olasılıkla yaygınlaşma olanaklarını bile bulamayacaktı.</p>

  <p class="p6">Yukarıda andığımız tarihçiler, Hıristiyanlığı imparatorluğun yoksul ve ezilen kesimlerince desteklenen bir inanç olarak nitelerken, çoğunlukla onun “ölümden sonra kurtuluş” ya da “sonraki hayatta ödüllendirilme” temalarının, acı çeken insanları avutucu niteliğini dayanak olarak gösteriyorlar. Oysa burada unutulan, dikkatlerden kaçırılan oldukça önemli bir yanılgı var: Mesihçilik, en azından ilk ortaya çıkış dönemlerinde “manevi kurtuluşu” (Salvation) değil, gerçek anlamda, yani “dünyevi yaşamda” baskı ve zulümden kurtulmayı sağlayan somut bir değişimin haberciliğini ve çağrısını yapıyordu. Dinin Yahuda toprakları üzerinde doğmuş olmasının, Eski Ahit’te sözü geçen Kurtarıcı Kral’ı Roma baskısından kurtulmanın tek yolu olarak görmesinin bir sonucuydu bu.</p>

  <p class="p6">Ne Essene’ler, ne de bu mezhebin Galile’ye sığınan ve oradan Ortadoğu’ya dağılan üyeleri “spiritüel kurtuluş”un peşine düşmüşlerdi. Onlar, Tanrı’nın kendilerini (daha önce de birkaç kez olduğu gibi) somut biçimde, “bu yaşamları” sırasında esaret ve baskıdan kurtaracağına, Mesih’i bunun için yollayacağına inanıyorlardı. Ayrıca, “dünyanın sonu” benzeri inanışlar da, en azından ilk ortaya çıktığı sıralarda, mistik fanteziler olmaktan çok uzaktı, ilk Mesihçiler, çok eski kültürlerden kendilerine aktarılmış bilgileri yorumlamaya ve deşifre etmeye çalışarak, yakın zamanda gerçekleşeceğine inandıkları, “göksel kaynaklı” somut bir afetler zincirini haber veriyordu. Bir başka deyişle, sonradan Hıristiyanlığın temel düşüncesi haline gelen “Tanrı’nın planı uyarınca insanların ruhlarının kurtuluşu” unsuru, bu insanların öğretisinde çok başka biçimde anlatılıyordu.</p>

  <p class="p6">Diğer yandan, “spiritüel kurtuluş” ve “manevi selamet” ya da “bu dünyanın ötesindeki yaşam” gibi kavramlar Yahuda kökenli Essene düşüncesinin değil, tam tersine, “pagan” olarak nitelenen Anadolu kökenli çeşitli Yunan gizem tapılarının ürünüydü! Yani eğer Roma topraklarında yaşayan yoksul ve ezilmiş insanlara çekici gelebilecek, avutucu nitelik taşıyan bir öğretiden söz edilecekse, bunu Hıristiyanlıkta değil, ondan çok daha eski olan ve İran’dan İtalya’ya, Mısır’dan Balkanlar’a dek uzanan bir coğrafya içindeki irili ufaklı mistik gruplarda aramak daha anlamlıydı. Nitekim Filistin sınırlarının ötesine taşınmaya başladıktan sonra Essene-Nasorean düşüncesi yavaş yavaş yerel kültlerden bu tür spiritüel temaları alarak içselleştirmeye başlamış ve belli bir ilgi ve yaygınlığı da ancak bu değişim ve “adaptasyon” çabaları sonrasında sağlayabilmişti.</p>

  <p class="p6">Yeni dini spiritüel, dünyevi yaşamın dışındaki bir kurtuluşla buluşturan ve Mesih’i Yunan mitlerini çağrıştırır biçimde “Tanrı’nın Oğlu” unvanına taşıyanlar, Anadolu ve Roma’da Hristiyanlığı koruma altına alıp iktidara taşımaya hazırlanan egemen sınıf temsilcileri oldu. Constantine ve kurmayları 325 İznik Konseyi’nde son rötuşları yaptıklarında, üç yüz yıl önceki otantik halinden iyice uzaklaşmış; hatta “Teslis” (trinity - üçleme), “Baba ve Oğul’un nitelikleri” ve “Kutsal Ruh ‘un tanımlanması” gibi fazlasıyla “Grek kokan” unsurlarla klasik tektanrıcı inanca bile aykırı düşen, kafa karıştırıcı bir görünüm almıştı. (Bu nedenle, bugün Kitabı Mukaddes’i dikkatli bir gözle okurken, Eski Ahit’in bitiminden sonra başlayan İncil’in sayfalarında, hem kültürel, hem geleneksel hem de “ideolojik” anlamda ciddi bir kopuşu, üslup ve anlayış ayrılığını fark etmemek mümkün değildir.)</p>

  <p class="p6">Grek ve Roma kökenli inanç kültlerinden uyarlanan motiflere, ibadet biçiminde yerel halklarca yadırganmayacağı düşünülen temaların kullanılmasına karşın, imparatorluk halkları Hristiyanlığı kolay ve çabuk benimsemedi. Yerel inançlarda yaşayan tanrı ve yarı-tanrı figürlerinin “Azizler” olarak içselleştirilmesi; Tanrıça kültüne binlerce yıl yakınlık duymuş insanların tercihlerinin zorlayıcılığı karşısında Meryem Ana figürünün İncil’de yer aldığından çok daha fazla önemsenerek öne çıkarılması; kimi eski pagan şenlikleri ve bayram günlerinin çeşitli yeni adlarla Hıristiyan kültürü içinde “yortu” olarak yer almasının sağlanması, işleri bir miktar kolaylaştırmıştı belki ama özellikle Avrupa topraklarında direnci kırmak oldukça zor görünüyordu.</p>

  <p class="p6">Bunun çok temel bir nedeni ve açıklaması vardı elbette: Romalılar yeni dinlere ve inanç kültlerine hep sıcak bakmışlar ve manevi yaşamları içinde yeni geleneklere ve ibadet biçimlerine yer bulmayı başarmışlardı ama bu kez durum oldukça farklıydı, imparatorluk halkları, ilk kez kendisinden başka tüm inançları kâfirlik ve sapkınlıkla; diğer kültlerin saygı gösterdiği ilahi figürleri “sahte tanrı” olmakla suçlayan ve bununla yetinmeyip bütün dinleri yasaklayan, tapınakları kapatıp cemaatleri dağıtan bir despotik zihniyetle karşılaşıyordu.</p>

  <p class="p6">Julianus’un devrilmesi sonrasında Hıristiyanlığa karşı örgütlü ve düzenli son direniş, Virius Nicomachus Flavianus önderliğinde gelişti. Roma’nın etkin ve nüfuzlu ailelerinden birine mensup olan Flavianus, kendisiyle aynı idealleri paylaşan Praetextatus ve Symmachus gibi Roma politikasının önde gelen isimleriyle, 384 yılındaki Saturnalia şenlikleri sırasında ev toplantılarında bir araya gelmiş ve Hıristiyanlığa karşı Roma’nın geleneksel değerlerini ve kültürünü korumak için bir şeyler yapma gerekliliği konusunda fikir alışverişinde bulunmuştu. Bu üç önemli ismin çevresinde gelişen direnişin ardında önemli bir senatörler grubu da vardı.<a id="a354"></a><a href="../Text/Notlar.html#a1257"><span class="t13">{352}</span></a> Mithra (Sol Invictus) locaları tarafından da desteklenen söz konusu buluşmanın, yeni koşullara ve yoğunlaşan tehlikeye karşı gerçekleştirilmiş bir “Fraternis toplantısı” olduğunu rahatlıkla söyleyebiliriz.</p>

  <p class="p6">Romalı düşünür Macobius’un sonraki yıllarda bu harekete duyduğu nostaljik ilgiyle kaleme aldığı Saturnalia adlı kitabında, toplantının ayrıntılarına ilişkin ilginç ipuçları buluyoruz. Konuşmalar genellikle felsefe, edebiyat, din ve “antik bilgi” üzerinde yoğunlaşmıştı ve Roma’nın kültürel mirasını koruma kaygısı güden tartışmalar, hem entelektüel hem de politik nitelik taşıyordu. Bu üç Romalı aristokrat, Hıristiyan yönetime ve bu yönetim desteğinde yükselen yeni “yüksek sınıfa” tepki duyuyor, kendilerini eski Roma değerlerinin muhafızları olarak görüyorlardı.<a id="a355"></a><a href="../Text/Notlar.html#a1259"><span class="t13">{353}</span></a></p>

  <p class="p6">Ancak, Saturnalia’nın ardından etkin biçimde yaşama geçirilen bu son örgütlü direniş çabası da başarılı olamadı. Praetextatus, aynı yıl içinde öldü; Flavianus ise, izleyen on yıl boyunca giderek şiddeti artan bir mücadele içinde, eski inancı Roma’dan silmeye kararlı olan imparator Theodosius’a karşı fiilen savaştı ama yenik düşünce 394 yılında intihar etti. Direnişe destek veren senatörler çok kısa süre içinde yok edildi, Mithra grupları dağıtıldı, liderler tutuklanıp çoğu öldürüldü. Fraternis’ in, uzun süre iktidarın çok yakınında bulunmuş güçlü fraksiyonlarından biri, ciddi bir darbe almış oluyordu böylece.</p>

  <p class="p6">Güçlü ve etkin aydınların, politikacıların ve deneyimli askerlerin direnişi bozguna uğrayınca, Roma’da “sade vatandaş” için çok fazla seçenek kalmıyordu. Devlet eliyle yürütülen resmi baskıların iyiden iyiye yoğunlaşıp sistematik bir görüntüye bürünmesinden sonra, eski inançlara mensup olanlar doğrudan karşı koymayı değil, bir tür pasif direnişi yeğlediler, inat edenlerin başına neler geldiği düşünülürse, böylesi daha akıllıcaydı hiç kuşkusuz. Sessizce, Hıristiyanlığı kabul etmiş göründüler; kiliselere gitmeye, Pazar ayinlerine katılmaya, İsa adına dua etmeye başladılar. Dördüncü yüzyılın ünlü Yunan retorikçisi Libanius, şunları söylüyor:</p>

  <p class="p6">“Eğer size din değiştirdiklerini söylerlerse, bilin ki bu ani değişim yalnızca bir taklitten ibarettir. Gerçek Hıristiyan cemaatlerinin içine girdiklerinde, yeni dini duygularını sergilerler. Birlikte dua ettikleri Mesih inançlılarının sayılarını kabartıyor görünürler. Hiç kuşkusuz gerçekten dua ederler ama bulundukları mekâna hiç de uygun olmayan farklı sözlerle.”<a id="a356"></a><a href="../Text/Notlar.html#a1261"><span class="t13">{354}</span></a></p>

  <p class="p6">Hıristiyanlığı kabul etmiş görünenlerin eski geleneklere bağlı kalma yönünde gösterdiği bu pasif direnişin ortaya çıkardığı “garip” görüntülere, Robert Markus da değiniyor: “Birçok Hıristiyan, geleneksel Roma şenliklerine katılmaya devam etti; bazen kiliselerde dans ederek, mezarlık törenlerinde içki içip sarhoş olarak, büyücülere danışarak ya da sorunlarından kurtulmalarına yardım etmesi için tılsımlar taşıyarak, piskoposları şoka sürüklüyorlardı.”<a id="a357"></a><a href="../Text/Notlar.html#a1263"><span class="t13">{355}</span></a></p>

  <p class="p6">Kilise, bu kültürel karmaşaya yaklaşık yedinci yüzyıla dek belli ölçülerde tahammül etmek zorunda kaldı, özellikle de pagan alışkanlıkların günlük yaşam içinde çözülmemekte direndiği Orta ve Kuzey Avrupa bölgelerinde. Sonuçta, istenen oluyordu: Kuzeyli Viking boyları dâhil, Avrupa’nın bir dönem Roma imparatorluğu ile yakın ilişkide bulunan “barbar” halklarının hemen tümü, şeflerinin, krallarının ya da büyük toprak sahiplerine dönüşen beylerinin istek ve zorlamasıyla Hıristiyan olmayı kabul etmişlerdi ki, bu durum, Roma’nın kâğıt üzerindeki tek siyasi varisi durumundaki Katolik Kilisesi’nin otorite alanını genişletmekteydi. Bu nedenle kırsal kesimdeki halkların vazgeçemedikleri eski alışkanlıkları, yani hasat şenlikleri, ekinoks ve gündönümü bayramlarının asimile edilip Hıristiyan kültürüne ithal edilmesine izin verildi. Bazı bölgelerdeki yerel ilahi güçlerle ya da kutsal olduğu kabul edilen kişilerle ilgili inanışlar da, bu figürlerin Hıristiyan azizlerine dönüştürülmesiyle doktrin tarafından hoş görülür hale getirildi.</p>

  <p class="p6">Bütün bunlar, “Karanlık Çağ” başlangıcındaki Avrupa’da, siyasi ideallerini, eski bilgeliğe yakınlıklarını koruyan ve bir biçimde “gizli muhalif” kimliğini sürdüren kişi ve gruplara, var olmayı sürdürmenin olası bir yoluyla ilgili fikir veriyordu. Açıktan açığa Kilise’ye ve onun temsil ettiği resmi otoriteye, monarşiye meydan okuyan bir girişimde bulunmak akıl kârı değildi. Eğer koğuşturmaya uğramadan, zindanlarda çürümeden ya da idam edilmeden varlıklarını sürdürmek, bilgilerini ve ideallerini sonraki kuşağa aktarmak istiyorlarsa, kalabalık içinde kendilerini unutturup, Hıristiyanlaşmış gibi davranmalıydılar. Bu yöntem, gerçek kimliğini deşifre edip şimşekleri üzerine çekmeden ayakta kalmanın ve bir biçimde “ideale” giden yolculuğu sürdürmenin tek yoluydu. Fraternis olarak adlandırdığımız eski ezoterik “kardeşlik çekirdeği”nin geriye kalan dağınık grupçukları da, temel olarak bu yöntemi benimsediler. Yenikler, farklı çıkış noktaları arıyorlardı şimdi ve Hıristiyan kültürünün heterojen yapısının yarattığı bu karmaşa içinde “din sınırları” içinde kalır görünüp kendi varlıklarını gizlemeleri daha kolay ve risksiz görünüyordu.</p>

  <p class="p6">&nbsp;</p>

  <h3 class="h30"><a id="ncx1513"></a>Anadolu’da Paulisyen Direnişi</h3>

  <p class="p6">Ancak Kilise, yedinci yüzyıla gelindiğinde oldukça iyi örgütlenmiş durumdaydı ve artık kendi istihbarat sisteminin ilk örneklerini de oluşturuyordu. Sıradan birer köylü gibi görünüp evlerde gizli toplantılar yapanlar; eskiye ait bilgileri içeren belge ve papirüsler ışığında bilimsel araştırmaları sürdürenler ya da gizlice küçük grupçuklar oluşturup belli “üstat”ların verdiği dersler aracılığıyla “eğitim çalışmaları” yapanlar saptandıkça, şiddetle cezalandırılıyordu. Suçlamalar çoğu kez, dinsel otoritenin belirlediği doktrine uygun iddialar çevresinde oluşuyordu ve hemen her seferinde en yaygın koğuşturma gerekçesi, “büyü ve gizli bilimler” ile uğraşmak ya da “sapkın düşüncelerle Kilise otoritesine karşı çıkmak” idi.</p>

  <p class="p6">Sekizinci yüzyıla gelindiğinde İslam’ın yeni ve hızla büyüyen bir uygarlık alternatifi olarak ortaya çıktığından söz etmiştik. Bu beklenmedik gelişme, Avrupa’da ve Bizans sınırları içinde yaşayıp Kilise dogmatizmine, monarşik yönetimlere, eşitsizliğe ve sosyal adaletsizliğe karşı tepki duyan her kesim için, iki nedenden ötürü yüreklendirici nitelik taşıyordu. Birincisi, yine daha önce değindiğimiz gibi, bilime ve felsefeye daha anlayışlı ve istekli bakan İslam yönetimi altındaki topraklara göç ederek baskılardan uzaklaşmak gibi bir seçenek çıkıyordu ortaya. İkincisi, Kilise artık bütün enerjisini ve ilgisini Hıristiyan yönetimi altındaki ülkelerde yaşayan “sapkın” mezheplere ya da “yer altı örgütlenmelerine” yöneltemeyecekti; baş etmesi gereken oldukça güçlü bir düşman, denetimi altındaki toprakları hızla kuşatmaktaydı.</p>

  <p class="p6">Bu rahatlamanın getirdiği düşünsel ve sosyal hareketlilik, daha yedinci yüzyıl sonlarında kendini belli etmeye başladı. Büyüyen İslam tehlikesinin yarattığı korku ve şaşkınlık Ortaçağ egemenlerini yeni önlemler alma zorunluluğuna ittikçe, merkeze uzak, kırsal bölgelerde ya da eyaletlerde varlığını sürdürmeye çalışan “sapkın” gruplar yüreklenerek daha ileri adımlar atmaya, örgütlenmeye başlıyorlardı. Üstelik bunlardan bazıları, merkezî otoritenin Avrupa’ya oranla çok daha güçlü olduğu; Arius ya da Nestorian mezheplerine karşı mücadelede son derece deneyimli bir din adamları ve yönetici ordusuna sahip Bizans’ta bile, pervasızca ortaya çıkabiliyorlardı.</p>

  <p class="p6">660 yılında, Doğu Anadolu’da yaşayan Constantine adlı bir keşiş, kendine bağlı rahipler ve müritleriyle birlikte Hıristiyan dogmatizmine yönelik ilk büyük radikal başkaldırıyı başlattığında, kimse bu hareketin fazla uzun ömürlü olabileceğini düşünmüyordu. Ancak kendilerine “<span class="t11">Paulisyenler</span>” diyen bu grup kısa bir süre içinde doğu bölgelerinde güçlendi ve özellikle de kimi askerler, eski yöneticiler, aydınlar ve Anadolulu yerel aristokratlar arasında yandaş buldu. Constantine ‘in düşünceleri, din adına merkezi ve hiyerarşik bir örgütlenme yapılamayacağı itirazıyla yola çıkıyor; Kilise’nin sahip olduğu otoriteyi ve ruhban sınıfının yetkilerini bütünüyle reddediyordu.</p>

  <p class="p6">Bir yaklaşıma göre, kendilerini Paulisyenler olarak adlandıran, Papaz Constantine’e bağlı bu grupların ayrılıkçı düşüncelerinin kaynağı, üçüncü yüzyılın önemli dinsel figürlerinden biri olan Samosata’lı Paul’ün “sapkın” öğretileriydi. Birbirinden farklı Mesihçi grupların Anadolu’da yandaş bulmaya çalıştığı günlerde Paul, dönemin büyük metropollerinden Antakya’nın piskoposu ve ruhani lideriydi. Ancak görüşleri ve savunduğu değerler, sonradan İznik Konseyi’nde imparator Constantine ile birlikte hareket edecek olan merkezî ortodoks kilise yöneticilerinin tepkilerini üzerinde topluyordu, İsa’nın Tanrı olduğu görüşünü reddetmesiyle başlıyordu Samosata’lı Paul’ün “sapkın”lığı. Onun düşüncesine göre İsa, doğaüstü niteliklerle donanmamıştı, bir “insan”dı ve İsa’ya atfedilen “büyük bilgelik” ancak Tanrı için geçerli olabilirdi. İsa, vaftiz edilmesi sırasında o bilgeliğin ışığıyla aydınlanmış ve bu sayede “yol gösterici” olmuştu. Paul ayrıca dinsel doktrinin temellerinden biri olan Teslis’i de reddetmiş ve Tanrı’nın “üçlü” bir niteliği olamayacağını savunmuştu. Tarihsel kayıtlara göre 269 yılında ortodoks kilise yöneticilerinin gazabına uğradı ve aforoz edildi; yaşamının son yıllarında da Palmyra kraliçesi Zenobia’nın yanına sığındı.</p>

  <p class="p6">Yabana atılmaması gereken, inandırıcı tarihsel dayanaklara sahip bir başka görüşe göre, Paulisyenlerin esin kaynağı olan Paul adlı kişi, sözünü ettiğimiz bu ünlü Antakya piskoposu değildi. Yalnızca bir isim ve “memleket” benzerliğinin neden olduğu karışıklık söz konusuydu burada. Biraz daha geç bir tarihte, yine Samosata’da doğup büyüyen bir başka Paul, düşüncesi ve öğretileriyle sivrilip kendisine yandaş bulmuş ve sonraki yüzyıllarda ortaya çıkan “sapkın” mezheplerin fikir babalarından biri haline gelmişti. Annesi, Samosata’da iyi tanınan, Manihaizm düşüncesini benimsemiş Kallinike adlı bir bilge kadındı. Dokuzuncu yüzyıl Hıristiyan tarihçilerinden Sicilyalı Peter’e göre, Paulisyenler kendi kökenlerini Kallinike’nin oğlu Paul’e dayandırıyorlardı.<a id="a358"></a><a href="../Text/Notlar.html#a1265"><span class="t13">{356}</span></a></p>

  <p class="p6">Manihaizm, İranlı düşünür Mani’nin üçüncü yüzyıl ortalarında Anadolu’dan başlayarak Yakındoğu’ya yayılan düşünce ve öğretisiydi; genel hatlarıyla, Zerdüşt dini, gnostisizm ve Yunan topraklarındaki Mesihçi inançların bir tür bileşimi de denebilir. Mani, tıpkı Zerdüşt düşüncesinde olduğu gibi, evrende “iyi” (ışık) ve “kötü” (karanlık) ilahi güçler arasında bitmeyen bir savaşın yaşandığını anlatıyordu müritlerine. İnsanın bireysel ve toplumsal kurtuluşu, eğitime, kendini yetiştirmeye, bedeni ve zihni saf ve arınmış tutmaya bağlıydı. Maddi dünya, hırslar ve maddesel çıkarları insanların ruhlarına egemen kılmaya çalışan kötülüğün tanrısının yönetimindeydi; evrenin gerçek Tanrı’sının, yani ışığın, iyiliğin ve aydınlanmanın zaferi, ancak insanların birey olarak teker teker maddi dünyanın hırslarından, bencillikten, açgözlülükten kurtulmaları ve kan dökmekten vazgeçmeleriyle mümkündü. Bireysel selamet için Mani, arınmış ve saf bir yaşam biçimini savundu; vejetaryenliği öğütledi; eğitimi, bilgi edinmeyi ve zihni arıtmayı önemsedi. Onun düşüncesine göre iyiliğin büyük ve karşı konmaz gücünün, yani evrenin gerçek Tanrı’sının ışığını yakalamak için, onun yolunu izlemek, yani maddi hırslardan arınmak gerekiyordu.</p>

  <p class="p6">Üçüncü yüzyıl sonlarından itibaren Manihaizm düşüncesi, Hıristiyan kilisesinin en büyük baş ağrılarından biri oldu. Mani’nin öğretisi Batı İran’dan Anadolu’nun doğusuna, oradan da Suriye ve Filistin yoluyla Mısır’a dek ulaşmış; birçok yerde gnostiklerle birleşerek ciddi bir yaygınlık kazanmıştı. Dördüncü yüzyılda İznik Konseyi’yle birlikte oluşan resmi din ve onun ruhani yöneticileri, bu nedenle en az “paganlar” kadar, Mani’nin izleyicileri ve gnostiklerle de mücadele etmeye çalıştılar. Theodosius sonrasında Hıristiyanlıktan başka tüm dinler ve inanç kültleri yasaklanıp baskı altına alındığında, resmi otoritenin gazabı büyük oranda bu “sapkın” gruplara yöneldi.</p>

  <p class="p6">İşte yedinci yüzyılın ikinci yarısında Bizans’ın doğu eyaletlerinde ortaya çıkan Papaz Constantine’in izleyicileri, Mani öğretisini ve gnostik düşünceyi yaymaya çalışan, Kallinike’nin oğlu Paul’ü esin kaynağı olarak kabul ettikleri için Paulisyen adını almışlardı ve varlıkları hem Kilise hem de resmi otorite için ciddi bir tehlike oluşturuyordu.</p>

  <p class="p6">Paulisyenler, vaftiz ve evlilik törenleri de dâhil birçok ortodoks ayini reddediyorlardı; “Tanrı’nın Annesi” onlara göre Meryem değil, göklerdeki Kudüs’tü. Rahipleri ve dinsel hiyerarşileri yoktu; gerekli ayinleri sıradan kişilerden hiçbir üstünlüğü ve ayrıcalığı bulunmayan din sorumluları belli bir kolektif düzen içinde yürütüyorlardı. Buna karşılık, kendi içinde belli aşamaları ve dereceleri içeren bir “inisiye sistemleri” vardı:<a id="a359"></a><a href="../Text/Notlar.html#a1267"><span class="t13">{357}</span></a> Tıpkı eskinin gizem kültleri gibi!</p>

  <p class="p6">Bizans, Paulisyenler sorununu fazlasıyla ciddiye aldı ve Kilise’nin önerisiyle Doğu Anadolu’da bu cemaatin yaygın olduğu bölgelere büyük bir askeri operasyon düzenlendi. Kanlı bir gövde gösterisinden sonra “sapkınlar”ın çoğu öldürüldü ya da tutuklandı. Lider ve “Büyük Usta” konumundaki Papaz Constantine ise, adaşı imparator IV. Constantine’in emriyle idam edildi.</p>

  <p class="p6">Ne var ki bu şiddet ve despotizm gösterisi, Paulisyen örgütlenmesini yalnızca görünürde dağıtmıştı. Cemaat, gizliliğe elden geldiğince özen göstererek varlığını “yeraltına” taşımayı bildi ve sekizinci yüzyıl sonlarında, daha da güçlenmiş olarak bir kez daha ortaya çıktı. Üstelik kendi askeri birliklerini ve yerel yönetimlerini oluşturmuş ve bugünkü Divriği’de başkentlerini kurmuş olarak. Doğu Anadolu’dan Suriye’ye dek uzanan bölgede bir cemaat olmanın ötesine geçerek “bağımsız bir devlet” haline gelmeye başlayan Paulisyenlerin, oldukça önemli bir de müttefikleri vardı artık: Abbasi devleti!</p>

  <p class="p6">Dokuzuncu yüzyıl başlarından itibaren Anadolu’ya güçlü ve etkili akınlar düzenleyen Abbasi birlikleri, Doğu Anadolu’da karşılaştıkları Paulisyenlerle daha ilk günlerden itibaren dostça ilişkiler kurdular. Bu yakınlıkta, Bizans’ın “ortak düşman” olarak ortaya çıkmasının etkisi de vardı tabii ama Abbasilerle Paulisyenlerin ittifakı yalnızca “stratejik ortaklık” olarak açıklanamazdı. Ortada ciddi bir “felsefi yakınlık” ve görmezden gelinemeyecek bir karşılıklı sempati de söz konusuydu. Böylece Bizans için Paulisyenler, “sapkın” olmanın yanı sıra, “hain” niteliğini de kazanıyorlardı bir anda; çünkü Hıristiyan dünyasında “<span class="t11">Sarazenler</span><a id="a360"></a><a href="../Text/Notlar.html#a1269"><span class="t14">{358}</span></a>“&nbsp; olarak adlandırılan “doğulu düşman” ile açıkça işbirliği yapmışlardı!</p>

  <p class="p6">Abbasi devletinde Harun Reşid ile başlayıp, özellikle Me’mun döneminde hızlanan yenileşme ve aydınlanma hamlelerine ayrıntılarıyla değinmiş; bilgiyi ve akılcılığı temel alan Mutezile düşüncesinin de katkılarıyla bir “Altın Çağ” yaşandığından söz etmiştik. Yine aynı döneme ait çeşitli veri ve izlere dikkat çekerek, Fraternis’le bağlantılı grupların Me’mun yönetiminden itibaren Bağdat’taki Hikmet Evi’nde etkin görevler aldıklarını ve içlerinden bazılarının sarayda nüfuzlu konumlar elde ettiklerini de dile getirmiştik. Bunların ışığı altında, tam da aynı dönemlerde, Abbasi yönetimiyle Doğu Anadolu’daki Paulisyenler arasında böylesi sıkı bir yakınlık ve işbirliğinin ortaya çıkması, çok da şaşırtıcı görünmüyor. Despotizmi, taassubu ve Kilise diktatörlüğünü ortadan kaldırmayı, eski ve köklü “eşitlik, adalet ve özgürlük” idealinin kaçınılmaz yolu olarak gören Fraternis’in mistik fraksiyonları, Abbasi devletinde aynı hedefleri gözeten bir “seçkin aydınlar” yönetimiyle açıktan açığa güçlerini birleştirme yoluna gidiyordu. Bir başka deyişle, dokuzuncu yüzyılda doğu Anadolu’da parlayan Paulisyen hareketi, uzun bir sessizlik ve içe kapanma döneminin ardından Fraternis’in yeniden harekete geçtiğinin habercisiydi; üstelik, Abbasi desteğiyle.</p>

  <p class="p6">Dokuzuncu yüzyılın ikinci yarısına dek Paulisyenler, Bizans’ın korkulu rüyası olmayı sürdürdü. Ancak Bağdat’ta gerçekleşen yönetim değişimi ve Mutezile’nin iktidardan uzaklaştırılmasıyla başlayan iç karışıklıklar, bir anda çok önemli bir müttefiki yitirmeleri sonucunu doğurdu. Bizans, bu gelişmelerin yarattığı fırsatı iyi değerlendirmekte gecikmedi. 872 yılında imparator Basileos’un görevlendirdiği Khristophoros, büyük bir orduyla doğuya yürüdü ve Paulisyen birlikleri karşısında kesin bir zafer kazandı. Paulisyenlerin lideri Khrisokheiros öldürülmüş, Divriği kalesi yakılıp yıkılmış ve kanlı bir savaş sonrasında cemaat bir kez daha yenilgiye uğratılmıştı. Doğudaki bu tehdidin ortadan kaldırılması, Bizans’ın etki alanını bir anda ciddi biçimde artırdı ve Abbasi devletinin güç yitirmesinden de yararlanan Basileos’un orduları Fırat bölgesinde ilerleyerek, Malatya’ya dek geldiler.<a id="a361"></a><a href="../Text/Notlar.html#a1271"><span class="t13">{359}</span></a></p>

  <p class="p6">Bizans devleti, huzursuzluk çıkaran bölgelerde askeri güçle düzeni sağladıktan sonra, yerel halkı uzak eyaletlerde sürgüne göndermeyi bir tür resmi strateji haline getirmişti. Buna uygun olarak, uzun yıllar Paulisyenlerin yönettiği bölgede yaşayan halkın önemli bir bölümünü de Trakya ve Makedonya dolaylarına yerleştirdiler. Bu insanlar, yeni yerleştikleri topraklarda bir süre tedirgin, sessiz ve ürkek davranacaklar; yeniden harekete geçmek için uygun bir fırsat bekleyeceklerdi. Onuncu yüzyılın ilk yarısı boyunca Paulisyenler, Bizans’ın komşusu Bulgar devletinin kırsal bölgelerine dek yayıldılar ve kendi inanç ve düşüncelerine ilgi duyan yandaşlar bulmakta gecikmediler.</p>

  <p class="p6">&nbsp;</p>

  <h3 class="h30"><a id="ncx1531"></a>Bogomil’ler: Balkan Topraklarında Fraternis</h3>

  <p class="p6">Karadeniz’in kuzeyinden kabileler halinde Avrupa’ya doğru ilerleyen Bulgarlar, yedinci yüzyılın sonlarında liderleri Asparuh Han yönetiminde Balkanlara göç ederek Trakya’ya dek inmişler ve oradaki yerli Slav halkla birleşerek Bizans’a karşı bir tür etnik ve siyasi “rakip” olarak ortaya çıkmışlardı. O sıralarda iktidarda bulunan IV. Constantine, batı sınırlarında böyle tehlikeli bir düşmanla karşı karşıya gelmenin ne demek olduğunun farkındaydı. Bu nedenle büyük bir ordunun ve Karadeniz’den Tuna’ya doğru yola çıkan bir donanmanın desteğiyle, Bulgar sorununu daha başlamadan bitirmeyi umuyordu. Ne var ki kendinden emin hükümdar, çok iyi örgütlenmiş savaşçılardan oluşan Bulgar birlikleri karşısında ummadığı bir yenilgiye uğradı ve ancak, savaş tazminatı ödemeyi kabul edip geri çekilerek büyük bir kıyımdan kurtulabildi. Bu savaşın bitimiyle birlikte daha da güneye inip Varna önlerine dek ilerleyen Bulgarların 681 yılında kurdukları devlet, tarihin ilk Slav kökenli ulus-devlet prototipiydi ve çok kısa bir süre içinde gözlerini Bizans topraklarına, özellikle de Constantinopolis’e dikecekti.</p>

  <p class="p6">Yedinci yüzyıl sonlarında, IV. Constantine öldüğünde, yerini oğlu II. Justinianus aldı. Doğu sınırlarında güveni sağladıktan sonra, yeni imparatorun ilk işi, Balkanlar’a doğru dönmek ve Bulgar-Slav sorununu çözmek olacaktı. Yıpratıcı savaşlardan sonra Bulgarları yenmeyi başaran II. Justinianus, Bizans’ın Balkanlar ve Trakya’da yeniden rahat bir soluk almasını sağlamıştı ki, ülkedeki taht kavgaları ve iç kargaşalarla beklenmedik derecede sıkıntılı bir dönem yaşamaya başladı.</p>

  <p class="p6">Bizans’ın iki başlı siyasi yaşamı, belli başlı iki büyük partinin nüfuz ve egemenlik mücadelesi üzerine kuruluydu: Yeşiller ve Maviler. Her ikisi de ilkin Constantinopolis hipodromunda mücadele eden rakip spor kulüpleri görünümü altında ortaya çıkmış, zaman içinde hipodrom, Eski Roma’daki forum benzeri bir “siyasi tavır” belirleme yeri haline gelince, parti niteliği kazanmışlardı. Bu partilerin karşıtlığı, sınıfsal bir ayrılığı vurgulamaktan çok, egemen sınıfın içindeki iki ayrı eğilimi politika sahnesine yansıtıyordu. Daha doğru bir ifadeyle, kentli halkın politik etkinliği ve talepleri, aslında ikisi de egemen sınıf tarafından yaratılmış partiler içinde eritilmek isteniyordu. Yöneticiler ve politikaları belirleyenler, egemen sınıfın, çıkar çatışması içindeki ana gruplarıydı; parti üyeleriyse, çoğunlukla kentli Bizanslılar.</p>

  <p class="p6">“Mavilerde aristokratların, yeşillerde sosyal bakımdan aşağı tabakanın partisini görmeye çalışmak yanlış olurdu,”diyor Georg Ostrogorsky. “Parti mensuplarının büyük çoğunluğunu, her ikisinde de geniş halk kitleleri oluşturmaktaydı; yönetici tabakaya gelince, bunlar görünüşe göre mavilerde özellikle Grek-Roma aristokrasisinden eski büyük arazi sahiplerinin temsilcilerinden, yeşiller partisindeyse ticaret ve zanaat erbabı ile çoğunluğu devletin doğu eyaletleri kökenli, saray ve mali idare hizmetinde yükselmiş unsurların temsilcilerinden oluşuyorlardı. Bu yüzdendir ki yeşillerin monofizitliğe ve diğer doğu sapkın mezheplerine taraftar olmalarına karşılık, maviler Grek Ortodoksluğunu temsil ediyorlardı.”<a id="a362"></a><a href="../Text/Notlar.html#a1273"><span class="t13">{360}</span></a></p>

  <p class="p6">İşte 695 yılında bu iki büyük partiden Maviler, ani bir darbe düzenleyerek II. Justinianus’u tahttan indirdiler ve Leontios’u imparator ilan ettiler. Beklenmedik bir yazgıyla yüz yüze gelen eski imparator Bizans’tan kaçtı ve güvenebileceği komşu ülkelerde saklanarak, tedirgin bir on yıl geçirdi. Bu zor günlerinde yanına sığındığı hükümdarlardan biri, verdiği büyük destekle ona yeniden Constantinopolis’e gidip tahtını geri alma olanağı da sağlayacaktı: Bulgar kralı Tervel.</p>

  <p class="p6">Justinianus, bu yardımı unutmadı ve iktidarı yeniden ele geçirdikten sonra Bulgarlarla iyi ilişkiler kurarken, Tervel’e de Caesar unvanını vererek, resmi devlet törenlerinde özel konuğu olarak yanına oturttu. Bulgar krallığı, Büyük Bizans’ın tahtına ortak olmanın heyecanını yaşıyordu artık. Constantinopolis’i bütünüyle ele geçirme emelleriyse asla yok olmamış, tersine daha da güçlenmişti.</p>

  <p class="p6">İzleyen yıllar içinde kısa aralıklarla ortaya çıkan yeni savaşlar ve hemen ardından gelen barış dönemleri, Bizans ile Bulgar devleti arasındaki sınırların sürekli değişmesine olduğu kadar, her iki halk arasında kültürel ilişkilerin de alabildiğine yoğunlaşmasına yol açtı. Bu tür durumlarda dinsel egemenliğin ne denli güçlü bir unsur olduğunu bilen Kilise, misyonerlik etkinliğini ustaca kullanarak, kendi sınırları içinde kalan Bulgar ve Slav kitlelerini düzenli olarak Hristiyanlaştırıyordu. İncil çoktan Slav diline çevrilmiş ve Trakya’daki halklara ulaştırılmıştı bile. Bizans’ta yaşayan Slav ve Bulgarların aşamalı olarak Hristiyanlaşması, doğal olarak sınırın diğer tarafında yaşayan akrabalarını da etkilemekteydi.</p>

  <p class="p6">Diğer yandan, irili ufaklı birçok Avrupa devletinin hükümdarları, yönetici hanedanları ve egemen sınıfları, “dünya imparatorluğu” olmayı başaracak kadar siyasi kültüre ve köklü bir geleneğe sahip Roma’nın mirasçılarının dinini kabul etmeyi çekici bir fikir olarak görüyordu. Bu sayede hem “evrensel” nitelik taşıyan bir örgütlenmeyle bütünleşerek, o imparatorluğun bir parçası olacaklar, hem de kendi halklarını çok daha kolay ve sistemli biçimde yönetmeyi başaracaklardı.</p>

  <p class="p6">Dokuzuncu yüzyıl sonlarına girerken Roma’nın iki mirasçısı vardı görünürde: Batı’da Katolik Kilisesi ve Papa’yla bütünleşmiş Frank Krallığı, doğudaysa Bizans imparatorluğu. Bulgar Krallığı, Hıristiyan sistemine entegre olmak amacıyla doğrudan doğruya Frank devletine başvurdu ve temsilciler gönderdi. Ancak Bizans, bu duruma seyirci kalmaya hiç niyetli değildi, iki devlet arasında zaman zaman epey kanlı bir görünüm kazanan savaşlara karşın, “yoğun ilişkiler” söz konusuydu ve Bizans topraklarında Bulgarlar, sınırın diğer yanındaysa Hıristiyan Bizanslı halklar yaşıyordu. Ara yol çok kısa sürede bulundu ve Bulgar Krallığı yüzünü yeniden doğuya çevirerek, yeni diniyle tanışmayı kabul etti. 870 yılında Constantinopolis Patrikliği aracılığıyla Bulgarlar Hristiyanlaştırılıyor ve Bizans’a bağlı Bulgar Ortodoks Kilisesi kuruluyordu.</p>

  <p class="p6">Biraz önce sözünü ettiğimiz Paulisyen savaşları ve yenik düşen “sapkın”ların Trakya’ya sürgüne gönderilmeleri, aşağı yukarı tam bu dönemlere denk geldi. Hıristiyanlık henüz Bulgar topraklarında çok yeniydi; Kilise yeni yeni örgütleniyordu ve bölgeye alışılmadık düşünceleri olan, “garip” yabancılar gelip yerleşmişlerdi. Diğer yandan, sık sık yaşanan yıpratıcı savaşlar, Bulgar ekonomisine ciddi zararlar vermişti. Tarımsal üretim biçimi, Batı Avrupa’daki eğilime uygun olarak büyük toprak sahipleri ve derebeylerinin denetiminde yürüyor; güçlenen feodal yapı, giderek yoksullaşan köylülerin yaşamlarını iyiden iyiye zorlaştırıyordu.</p>

  <p class="p6">“Dokuzuncu yüzyılın sonlarında, güçlü toprak sahiplerinden oluşan yeni sınıfın gelişmesi, Bulgaristan’da küçük köylü işletmelerinin gerilemesiyle aynı zamana rastlamış ve tarım topluluklarının çöküşünü hızlandırmıştı,” diyor Dmitri Obolensky. Ünlü tarihçiye göre sık yaşanan savaşların verdiği zararların yanı sıra, Balkanlar’da 927 yılında yaşanan büyük bir kıtlık tarımda hasat verimliliğini ciddi biçimde düşürmüş ve bu gelişme nedeniyle değeri azalan tarlalar, hem Bizans hem de Bulgaristan’da büyük toprak sahipleri tarafından çok ucuz bedellerle (yalnızca yiyecek karşılığı) satın alınarak feodalleşme ivme kazanmıştı.<a id="a363"></a><a href="../Text/Notlar.html#a1275"><span class="t13">{361}</span></a> Olumsuz ekonomik koşullar, yoksulluk, açlık, feodal baskılar ve despotik yönetim, Trakya’dan Balkanlar’ın kuzeyine doğru uzanan bir bölgede yaşayan halkları, büyük bir hoşnutsuzluğa sürüklüyordu yavaş yavaş. Üstelik, resmi otoritenin siyasi baskıları, yöneticiler tarafından kabul edilip halka da zorla benimsetilmeye çalışılan bir din aracılığıyla yoğunlaştırılmış yasakçılıkla birlikte geliyordu.</p>

  <p class="p6">Bulgar topraklarına sürgüne gönderilen Paulisyenler (ya da Fraternis idealini yaşatmaya çalışan mistik fraksiyonlar) çok kısa süre içinde yerel halkla kaynaştılar ve onların takdirini kazandılar. Dürüsttüler, yalan söylemiyor ve içten davranıyorlardı. Maddi çıkarları değil, insani değerleri benimsiyorlar; mülkiyet duygusunu aşağılayıp, paylaşmayı savunuyorlardı. Hepsinden önemlisi, baskı ve zulmü arttıran feodal toprak beylerine karşı yoksul halkın yanında yer alıyor, korkmadan resmi otoriteye kafa tutabiliyorlardı. Onuncu yüzyılın ilk yarısında, bilgeliği ve derviş yaşamını her şeyin üstünde tutan bu ilginç insanların arasından, kendisine Bogomil (Slavca “<span class="t11">Tanrı’nın Sevdiği</span>”) adını veren bir lider çıkıp vaazlar vermeye başladığında, yoksul kitlelerin, devlet ve kilise baskısından yılmış köylülerin desteğini almayı başardı ve Balkanlar’da, Trakya’dan Makedonya’ya dek geniş bir bölgede hızla yayılan bir hareketin öncüsü oldu.</p>

  <p class="p6">“Bogomil’in öğretisi, Messalian’lar ile, Bizans tarafından büyük kitleler halinde Trakya’ya sürgüne gönderilerek bir süreden beri Makedonya’nın Slav halkıyla yan yana yaşamakta olan Paulisyenlerin doktrininden doğmuştur,” diyor Ostrogorsky. “Bu düşünüşe göre göze görünen bütün dünya şeytanın işidir ve böyle olduğu için kötünün elindedir. Doğu’daki selefleri gibi Bogomil’ler de saf bir ruhi dindarlığa ve ciddi biçimde dervişçe bir yaşama erişme çabasındadırlar. Bunlar büyük bir şiddetle bütün görüntüsel ibadet biçimlerini, bütün kilise âdetlerini, hatta bütün kilise düzenini reddederler. Bogomil’lerin egemen kiliseye karşı isyanları, <span class="t11">en güçlü desteği kilise olan mevcut dünya düzenini de reddetmek anlamına geliyordu</span>. Bogomillik hareketi egemenlere, güçlülere ve zenginlere karşı protestonun bir ifadesiydi.”<a id="a364"></a><a href="../Text/Notlar.html#a1277"><span class="t13">{362}</span></a></p>

  <p class="p6">Onuncu yüzyılın sonlarına doğru Bogomil hareketi ve örgütlenmesi, batıya doğru hızla yayılmaya başladı. Çok kısa bir süre içinde Sırbistan ve Bosna’da cemaatler oluşmuş, yeni inisiyeler yetiştirilmeye başlamıştı. Hatta hareket “yeraltı” olanaklarını kullanarak o denli ilerledi ki, on birinci yüzyılın hemen başlarında Constantinopolis’te, yani Ortodoks Kilise’nin merkezinde bile gizli Bogomil hücreleri ortaya çıkmaya başladı. 1046 yılında hareketin gelişmesi İtalya’ya da ulaştı. Kilise yöneticileriyle rahipler arasında geçen yazışmalarda, Torino ve Verona bölge sınırları içinde Bogomil’lerin etkinliklerine sıkça rastlanmaya başlandığından söz ediliyordu. Anadolu’da da durum farklı sayılmazdı. Paulisyenlere yapılan onca zulümden sonra aynı düşünce ve örgütlenme, Bogomillik kimliğiyle yeniden ortaya çıkmıştı. Frigya’dan Constantinopolis’e yolladığı bir mektupta Peribleptos manastırından Euthymios adlı bir keşiş, “Bogomil’lerin yalnızca Bizans ülkesinde değil, tüm Hıristiyan âleminde yayıldıklarından” söz ediyordu.<a id="a365"></a><a href="../Text/Notlar.html#a1279"><span class="t13">{363}</span></a></p>

  <p class="p6">Kilise tarafından sapkın bir mezhep ya da grup olarak değerlendirilmesi, Bogomil düşünce ve örgütlenmesinin dinsel bir görüntüye bürünmesine neden oluyordu. Günümüzde de bazı tarihçi ve Ortaçağ uzmanları, Bogomilizm’i bir tür “din” olarak görme eğiliminde. Oysa bu, ciddi bir yanılgı. Tıpkı Paulisyen hareketi gibi (ve onun bir anlamda “devamı” olarak) Bogomil grupları, Hıristiyan egemenliğinin olduğu bölgelerde bir tür muhalif direniş olarak ortaya çıkmışlardı ve düşünce, gelenek ve örgütlenme yöntemlerinin Hıristiyanlıkla hiç ilgisi yoktu. Başlı başına bir “din” de değildi Bogomilizm; spiritüel yönleri öne çıkmakla birlikte, daha çok hücre örgütlenmesine dayalı siyasi bir yapılanmayı çağrıştırıyordu. Esas olarak, bir “yeraltı hareketi” görünümüne sahipti. Liderler, yani “Büyük Usta”ların kimlikleri gizliydi; kimse onları gerçek adlarıyla tanımıyordu, ilk efsanevi lider Bogomil’in bile kim olduğu belirsizdi. Belki de birden fazla insan, aynı adı ve sembol kimliği kullanarak hareketi Balkanlar’da yaymayı başarmıştı.</p>

  <p class="p6">Yine tıpkı Paulisyenler gibi, küçük gruplar, yani “localar” halinde yatay bir örgütlenme biçimine sahiptiler. Koordinasyonu sağlayan liderler tanınmıyor, onlarla ancak bu grupların yöneticileri aracılığıyla ilişki kurulabiliyordu. Cemaat, genel olarak “içerdekiler” ve “dışarıdakiler” olarak iki ana çemberden oluşuyordu. Büyük kitlesel destek, loca yapısına dâhil edilmeyen ve belli aralıklarla “Bogomil kiliselerinde” buluşan dış çemberden gelmekteydi. Bir tür merkez halka niteliği taşıyan “içerdekiler” arasında yer alabilmek içinse, ilkin güven ve takdir kazanmak, ardından da localara “insiye” olmak gerekiyordu, ilk girişten itibaren, zamana ve inisiyenin kişisel yetkinliğine, başarılarına bağlı olarak yukarı doğru yükselen “ara aşamalar” başlıyor; geride bırakılan her bir aşamanın sonunda derece atlayan inisiye, yeni bir “sır” öğrenme şansına kavuşuyordu. Kısacası, birçok yönüyle Bogomil hareketi, eski gizem kültlerinin ve Pythagoras Kardeşliğinin devamı ya da yeni bir versiyonu gibi görünmekteydi.</p>

  <p class="p6">Dmitri Obolensky’ye göre “temelde dinsel nitelik taşıyan” Bogomil hareketinin ana düşmanı Bizans ve onun Ortodoks Kilisesi’ydi. Bu nedenle Bogomilizm’ in siyasi kimliği de en net biçimiyle Bizans karşıtlığında ortaya çıkıyor; hareketin liderleri Bulgar halkındaki Bizans karşıtı eğilimden yararlanarak yandaş sayılarını artırıyorlardı.<a id="a366"></a><a href="../Text/Notlar.html#a1281"><span class="t13">{364}</span></a> Obolensky’nin yorumu belli oranda inandırıcılığa sahip olmakla birlikte, Bogomil’lerin bizzat Bulgar yöneticilerine, feodal beylerine yönelik şiddetli muhalefetini ve hareketin yaygınlaşma süreci boyunca örgütlediği çeşitli ayaklanmaları hafife alma gibi bir risk de içeriyor. Bogomil’ler, ilkin Çar Simeon’un, ardından da Petro’nun yönetimleri sırasında resmi otoritenin desteğiyle palazlanan toprak sahiplerine karşı yoksul kırsal kesim halkının haklarını savunmuş ve belki de en çok bu nedenle sempati toplamışlardı. Balkanlarda Bogomil olmak, yalnızca Kilise’nin dayattığı inanç sistemine değil, egemen baskı düzenine karşı da direnmek demekti.</p>

  <p class="p6">Hareketin “Bizans karşıtı”, hatta bazı tarihçilerin yorumuyla “anti-Grek” yüzüyse, daha çok felsefi ve ideolojik unsurlardan kaynaklanıyordu. Tıpkı Kilise ve Hıristiyanlık karşıtlığının belli bir dine yönelik “iman bağlantılı” bir tepkiden çok, o dinin bütünleştiği despotik siyasi yapıyı hedef alan muhalif bir tavır olması gibi. Din ya da inançla ilgili ayrıntılar, Bogomil’lerin kitleselleşmesini kolaylaştıran, önlerini açan ve onları popüler kılan mistik unsurlardı. Liderlerinin verdiği söylevlerde vurgulanan dinsel temalar, gayet yakından tanıdığımız, oldukça eski ve köklü bir evren anlayışıyla büyük paralellikler içeriyordu.</p>

  <p class="p6">Bogomil teolojisine göre evrenin sahibi Tanrı’nın ilk oğlu, <span class="t11">Satanael</span>’di. Güç, iktidar ve büyüklük hırsıyla Tanrı’ya isyan ettiğinde “<span class="t11">spiritüel evren</span>”den kovulmuş, bunun üzerine, ona bütünüyle karşıt bir “<span class="t11">maddi evren</span>” yaratmıştı. Yani bizim içinde yaşadığımız, “algılanabilir evren”. Satanael’in tinsel varlık üzerinde en küçük bir yetkisi ve gücü yoktu; yaşamı yaratamazdı. Dolayısıyla bu maddi evrende kendine tapmak üzere tasarladığı insanların ruhlarını da o değil, spiritüel evrenin gerçek sahibi olan Tanrı vermişti. Ne var ki Satanael bu ruhları tutsak almış, maddi evren içinde kötülük ve ihtiras üzerine kurulu kendi düzenini oluşturmuştu. Bu durum, Tanrı’nın ikinci oğlu <span class="t11">Logos</span> (Tanrı Sözü, Kelâm) doğana dek sürdü. Bu ikinci oğul bir ruh olarak göklerden dünyaya inmiş; Satanael’in kötülüğe dayalı gücüne doğruluktan yana bir alternatif oluşturmuş; bu gelişme sonrasında maddi dünyanın efendisi olan kötü oğulun adından, Tanrı’yı ifade eden “El” takısı çıkarılmış ve yalnızca <span class="t11">Satan</span>’a dönüşmüştü (Şeytan). Artık evren, bu iki gücün, kötülük ve iyiliğin sürekli savaşımına sahne olmaktaydı.</p>

  <p class="p6">Bogomil’ler kötülüğün temsilcisi iblislerin, kendi aralarındaki hiyerarşiye göre, kiliselerde yuvalandıklarını söylüyorlardı. Bu düzene göre bütün kötülüklerin ve iblislerin başı olan Şeytan, bir zamanlar Kudüs’teki kilisedeyken, sonradan Constantinopolis ‘teki Ayasofya’ya taşınmış ve oraya yerleşmişti!<a id="a367"></a><a href="../Text/Notlar.html#a1283"><span class="t13">{365}</span></a></p>

  <p class="p6">Her ne kadar bazı ayrıntılarda küçük farklılıklar göze çarpsa da, Trakya ve Balkanlardaki Bogomil’ler, Doğu Anadolu’da uzun yıllar Bizans’a kafa tutan Paulisyenlerin devamı niteliği taşıyordu ve her iki hareket arasında örgütlenme ve eylem yöntemleri dâhil, belirgin bir kesintisizlik ve uyum söz konusuydu. Kırsal kesimde, Bogomil’lerin denetiminde olan küçük yerleşim bölgelerinde titizlikle seçilerek harekete ilk adımlarını atan inisiyeler, yalnızca inanç ve felsefe alanında eğitilen bir “müritler grubu” oluşturmuyorlardı elbette. Politikadan tarihe, müzikten edebiyata dek birçok farklı disiplinde, deneyimli ustalar tarafından yetiştiriliyorlar; içlerinden bazıları, savaşçılık eğitimi bile alıyordu.</p>

  <p class="p6">Her ne kadar derviş yaşamı sürdüren barışçı bir düşüncenin izleyicisi olsalar da, mücadele ettikleri bir “dünya sistemi” karşısında nihai başarıya ulaşmak için kendi askeri güçlerini oluşturmaları kaçınılmazdı; bu nedenle, zaman içinde iyi eğitimli üyelerden oluşan gerilla birlikleri de kurdular. Zaten hem Bulgar toprak beylerine hem de Bizans’a açıktan açığa kafa tutabilmeleri, kendi içlerinde böylesi bir gücü ortaya çıkarabilmeleri sayesinde mümkün olabilmişti.</p>

  <p class="p6">On birinci yüzyıl boyunca Bogomil düşüncesi ve örgütlenmesi şaşırtıcı bir hızla yayılmaya ve Bizans’ı ciddi biçimde tehdit etmeye başladı. Constantinopolis’teki kiliselere dek rahip kimliğiyle sızabilen Bogomil misyonerleri, imparatorluk sınırları içinde halkın sempatisini toplayıp düşüncelerini yaymayı başarıyorlardı. Anadolu’daki kimi manastırlar bütünüyle Bogomil kontrolüne geçmiş; burada yeni inisiyeler yetiştirilmeye başlanmıştı.</p>

  <p class="p6">“Doğuya özgü ayrılıkçı hareketlerin etkisiyle, Slav Balkanlar’da ortaya çıkmış Bogomil doktrini zamanla öylesine yayılmış ve Bizans ahalisi, hatta Bizans başkenti içinde o kadar çok sayıda taraftar bulmuştu ki, imparator (I. Aleksios) bu tehlikeli sapkınlığa karşı harekete geçmeyi, devletin önemli görevlerinden biri saydı,” diyor Ostrogorsky.<a id="a368"></a><a href="../Text/Notlar.html#a1285"><span class="t13">{366}</span></a> Aslında Bizans yönetimi artık Bogomilleri yalnızca Kilise aracılığıyla iman mücadelesi yürütülecek “sapkın bir mezhep” değil, için için büyümekte olan bir “iç savaş”taki rakibi olarak görüyordu; daha doğru bir deyişle, “devrimci bir tehlike”, imparatorun da bu durumun gereklerine uygun önlemler alma yoluna gittiği söylenebilir.</p>

  <p class="p6">On birinci yüzyıl bitimine doğru Balkanlar’dan başlayarak Bogomil’lere karşı büyük bir askeri harekât düzenlendi. Uzun süren kanlı bir operasyon sonrasında gruplar ve localar dağıtıldı, direnen ve savaşanların çoğu öldürüldü ya da tutuklandı. Hareketin “Büyük Usta”larından biri olan Basileios adlı lider, yanında yer alan müritleriyle birlikte, meydanda odun ateşi üzerinde yakıldı.</p>

  <p class="p6">Bizans yönetiminden gelen sert darbenin şokunu, Anadolu’da yürütülen koğuşturma ve idamlar izledi ve Bogomil hareketi büyük oranda dağıtılmış gibi göründü. Ama imparator ve Kilise, ne kadar uğraşırsa uğraşsın, bu güçlü muhalif grubu bütünüyle yok etmeyi başaramamıştı. Bizans kentlerinde yaşayıp kendini bir biçimde gizlemeyi becerenler, sessizce yeni bir uygun dönemin gelmesini bekleyeceklerdi. Bogomil localarının önemli bir bölümüyse, zaten uzunca bir süredir batıya doğru yayılmayı sürdürmüş, İtalya ve Sicilya başta olmak üzere, Avrupa’nın değişik kentlerinde örgütlenme çabalarını sürdürmüşlerdi. Büyük kıyımdan kendini kurtarmayı başaran usta ve müritlerin önemli bir bölümü de Avrupa’ya kaçtı. Çoğunlukla tercih ettikleri bölgeyse, Fransa’nın güneyiydi. Yani Julianus’un bir dönem, imparatorluğun yeni kültürel merkezi olarak düşündüğü ve tasarladığı, Fraternis gruplarının en yoğun bulunduğu, Toulouse bölgesindeki kent ve kasabalar.</p>

  <p class="p6">&nbsp;</p>

  <h3 class="h30"><a id="ncx1559"></a>Elf Bilgeleri, Kutsal Maria ve Albi</h3>

  <p class="p6">Julianus’un Roma’da köklü bir devrim gerçekleştirmeye çalışırken en çok önemsediği eyaletin Galya olduğundan daha önceki bölümlerde söz etmiştik. O tarihlerde imparator, artık yakından tanıdığımız o eski ve köklü idealin merkezine, en güvendiği dostlarının ve destekçilerinin yaşadığı Güney Fransa’yı yerleştirmenin hesaplarını yapıyordu. Eski kültüre dönüş, özgürleşme, insani değerleri yüceltme ve eğitim seferberliği buradan başlayacak; toplumsal dönüşüm, sınırların ortadan kalktığı barışçı ve eşitlikçi, bütünleşmiş insan uygarlığının prototipi, burada oluşturulacaktı. Doğuda, aynı işlevi görmek üzere Antakya’yı seçmişti Julianus. Ama batıyı, stratejik olarak çok daha fazla önemsiyordu. Galya’nın kuzeyindeki Paris, yani “İsis’in Kenti” (Pharia-İsis) bir yönetim merkezi olacaktı. Güneyde, Tarn nehri kıyılarında kurulmakta olan yeni kasaba, yani Albiga’ysa, kültürün ve bilimin nabzının attığı yer.</p>

  <p class="p6">Julianus’un beklenmedik erken ölümüyle bütün bu hesapların bozulduğunu ve büyük toprak lordlarıyla despotik imparatorluk destekçilerinin yeniden denetimi ellerine geçirdiklerini görmüştük. Bu ittifakın merkezine Kilise’nin de katılmasıyla Julianus’un attığı adımların izleri silinmeye başlamış, teokratik bir yönetim Roma’ya egemen olmuştu. Ancak Galya’nın, özellikle de güneydeki Languedoc<a id="a369"></a><a href="../Text/Notlar.html#a1287"><span class="t13">{367}</span></a> bölgesinin karakteri değişmedi. Al- biga’ysa, izleyen yüzyıllar boyunca neredeyse el değmeden kalıp, bir Fraternis kalesi olma özelliğini korudu.</p>

  <p class="p6">Kasabanın adı, rasgele seçilmemiş; Romalıların kökenini kadim Troya uygarlığına bağlayan efsanevi Aenias’ın, yakınlarıyla birlikte batıya göç ettikten sonra İtalya topraklarında kurduğu ilk kent olan <span class="t11">Alba Longa</span>’yı çağrıştırması istenmişti. Böylece, o eski Cumhuriyet ideolojisinin yüzyıllar boyu altını çizmeye çalıştığı “Eski Roma” büyüsünü, adıyla da üzerinde taşıyordu yeni yerleşim yeri. Bir başka deyişle, batıdaki yeni topraklarda Roma sembolik olarak bir kez daha kurulmuş oluyordu; tıpkı, Aenias ve oğullarının yüzyıllar önce yaptığı gibi.</p>

  <p class="p6">“Alba”, Latin dilinde “parlak beyaz” anlamına geliyordu; bir başka ifadeyle, “ışıltılı beyaz”. (Aynı zamanda “değerli taş” ve “inci”.) Romalılar için eskilerde kalan daha derin anlamıysa, ışığın yol gösterici gücü ve beyazın saflığını aynı anda vurgulamaktaydı: Aydınlanma, doğruluk ve arınmışlık. Zaman içinde kasabanın adı kısaltılarak, Albi’ye dönüştürüldü ki, bu da rastlantısal bir değişim sayılmazdı pek. Bölgede halkının dilinde <span class="t11">Albi, “Dişi Elf</span>” anlamına geliyordu: Şu Kelt efsanelerinde sık sık karşımıza çıkan, güzelliği, zekâsı ve doğruluğuyla ünlü “Elfler” adlı mitolojik ırkın, dişi üyeleri.</p>

  <p class="p6">Elfler, Kelt söylencelerinde yüceltilen, insanüstü niteliklere sahip, bir tür “peri”yi andırmakla birlikte yine de insan görünümüne sahip varlıklardı. Bu anlamda, maddi dünyaya düşkünlüğü ve kötüye eğilimiyle öne çıkan “insan” için, bir tür “ideal”i simgelemekteydiler. Yani, Pythagoras’tan beri insan zayıflıklarını ve olumsuzluklarını aşıp, saflığa, kusursuzluğa ve bilgeliğe ulaşmak için öngörülen modelin, varılmak istenen o ideal noktanın masalsı karşılığıydı Elf. Bazı Frank lehçelerinde Elf’in karşılığı olan Albi sözcüğü, kökünü yine Latince’deki Alba’dan alıyordu: <span class="t11">Işıltı, parlaklık, beyazlık</span>. Albi (Elf) demek, insan zaaflarını aşmış, ışıkla buluşmuş, “aydınlanmış” varlık demekti. Sözcüğün dişil olması, yani “dişi Elf” anlamına gelmesi de, yine kökeni Sibyl’lara ve gizem kültlerine dek dayanan, ışıltılı dişi perileri, yani Muse’leri getiriyordu akla. Müziğin koruyucusu ve sahibi sayılan tanrıçanın, Kybele’nin ünlü ilham perilerini.</p>

  <p class="p6">İskoçyalı soy Bilim uzmanı ve araştırıcı Sir Laurence Gardner, “Albi, Provence dilinde dişi Elf anlamına gelen Ylbi sözcüğünün bir varyantıydı,” diye anımsattıktan sonra, kasaba halkına (ve onların temsil ettiği düşünceyi savunanlara) Albigens (Albi soyu) denmesine ilginç bir yorumla yaklaşıyor: Gardner’a göre Albi sakinleri, kendilerini “Elf soyundan gelenler” olarak görüyorlardı. Sözcüğün dişil niteliği de, Albi’de akrabalık bağlarının anne tarafından yürütülmesine olduğu kadar, inançlarındaki kutsal kişiliğe, yani Maria Magdalena’ya gönderme yapmaktaydı.<a id="a370"></a><a href="../Text/Notlar.html#a1289"><span class="t13">{368}</span></a></p>

  <p class="p6">Kendisiyle aynı düşünceyi paylaşan çeşitli araştırmacılar gibi, Gardner da Albi’de oluşan topluluğun Merovenj hanedanı üzerinden Maria Magdalena aracılığıyla Galile’ye dayandığını; daha geriye doğru da soy ilişkilerinin yine anne tarafını izleyerek Eski Mısır’a, oradan Sümer’e ve nihayet bilinen tarihin başlangıcından çok daha eski dönemlere ait, esrarengiz bir anaerkil hanedana dek uzandığını savunuyor. Varlığını henüz tam anlamıyla bulup kanıtlayamadığımız, onun “Kutsal Kâse Soyu” dediği bir hanedan bu. Mensupları arasında yalnızca Maria Magdalena değil, adlarına eski kutsal metinlerde rastladığımız Batsheba, Miriam ve hatta efsanevi Lilith de var.<a id="a371"></a><a href="../Text/Notlar.html#a1291"><span class="t13">{369}</span></a>&nbsp; Gardner yayımladığı hemen tüm kitaplarında, Hıristiyan kültürüne bir biçimde ithal edilen Kutsal Kâse (Holy Grail) mitinin, aslında bu kadim anaerkil hanedanın kadınlarını, daha doğrusu onların “rahmini” simgeleyen bir metafor olduğunu kanıtlamaya çalışıyor.</p>

  <p class="p6">Şu an bizim üzerinde bulunduğumuz konu açısından burada dikkate değer olan nokta, Fransa’nın güneyinde, Languedoc bölgesinde seslerini duyuran Albi kasabası sakinlerinin, tıpkı Sibyl geleneğinin binlerce yıl boyunca direnerek, korumaya ve yeniden canlandırmaya çalıştığı gibi, anayanlı (maternal) bir akrabalık bağına sahip olmaları ve Maria Magdalena figürünün tanrıça kültürüyle olan açık bağlantısı. Bunlara, kasabaya verilen Albi adının ışığı, parlaklığı, saflığı, kusursuzluğu vurguladığı; bir tür tinsel “aydınlanma”yı çağrıştırdığı; aynı bağlam içinde bir aydınlanmıştık modeli olarak Elf kadınını simgelediği de eklenebilir. Tabii kasabanın kuruluşundaki adı olan “Albiga”nın, Roma’nın Troya asıllı kurucu atası Aeneas ile olan bariz ilişkisi de gözden uzak tutulmamalı.</p>

  <p class="p6">Acaba Kelt folklorunda karşımıza çıkan Elfler, yalnızca mitolojik masal yaratıkları mı, yoksa bütün o “ışıltılı” ambalajın içinde, çok eski zamanlara ait, bilge ve yetkin bir insan topluluğunun anılarıyla oluşmuş “ideal” bir modeli de simgeliyor olabilirler mi? Alba Longa’yı kurup, antik Troya’nın bilgi birikimi ve geleneklerini İtalya’ya taşıyarak Roma’ya esin kaynağı oluşturduğuna inanılan Aeneas, Anadolu’daki ülkesinde böyle eski bir topluma ait bilgeliğin koruyucularından biri miydi? Dişi Elf ya da Albi, bilinen en eski dönemlerdeki anaerkil uygarlığın bilgi birikimini saklamaya çalışan Sibyl’larla bağlantılı bir metafor muydu? Maria Magdalena tanrıçaya verilmiş simgesel bir ad mıydı, yoksa binlerce yıl önce aziz düzeyine yükseltilen bir Sibyl’ın toplumsal bellekte varlığını koruyan anılarıyla mı oluşmuştu? Tanrıça kültünde ve en eski geleneklerde kutsal bir simge olan ve mağaralarla özdeşleştirilen ana rahmi, Kutsal Kâse motifine de aynı temayı vurgulamak üzere mi sızmıştı? Korunmaya çalışılan yalnızca eski bir toplumun soyağacı mıydı, yoksa o toplumun bilgelerine ait sırlar mı?</p>

  <p class="p6">Albi kasabası ve on birinci yüzyıldan itibaren bütün dikkatleri üzerinde toplayan o bölgenin halkı söz konusu olduğunda, ister istemez zihinlerde oluşan bu ve benzeri sorulara tez elden doyurucu yanıtlar bulabilmek kolay değil. Ancak böylesine yoğun ve simgesel yönü ağırlıklı bir ada sahip<a id="a372"></a><a href="../Text/Notlar.html#a1293"><span class="t13">{370}</span></a> olan kasabanın, Avrupa’nın düşünce, inanç ve siyaset tarihine damgasını vurması, pek de şaşırtıcı sayılmamalı. Julianus’un destekçilerince dördüncü yüzyıl sonlarında Albiga adıyla kurulan Albi, on ikinci yüzyıldan itibaren yalnızca Avrupa’nın değil, dünyanın tarihine damgasını vuracaktı. Yüzyıllar boyu unutturulmaya, üzeri örtülmeye çalışılmış, oldukça güçlü ve “ışıltılı” bir damgaydı bu ve etkisi Aydınlanma çağına dek sürecekti.</p>

  <p class="p6">Aşağı yukarı 1090 yılından itibaren, Doğu Avrupa ve Balkanlardaki büyük Bogomil kıyımından kaçabilen loca üyelerinin, “büyük usta”ların ve inisiyasyon basamaklarında ilerlemiş müritlerin en güvenilir sığınağı, Albi oldu. Kasabanın yerel sakinleriyle yeni gelen mülteciler arasında hiçbir uyum sorunu yoktu zaten. Aynı idealin ve aynı düşünce sisteminin çevresinde toplanmış, kuşaklardan beri bir geleneği ve bilgiyi korumaya çalışan, dünyanın en eski örgütlenmelerinden birinin üyesiydi hepsi. Albi’dekiler, sonradan oraya gelen Bogomiller, hatta zamanında Güney Fransa’ya kaçmış Doğu Anadolulu Paulisyenler, kendilerine kuşaktan kuşağa aktarılmış bilgeliğin yolcusuydular.</p>

  <p class="p6">Onlar, ilk krallıklar, ilk sınıflı toplumlar, hatta ilk ataerkil toplumsal yapılar ortaya çıktığından beri dünya düzenini değiştirmeye, eski “Altın Çağ” değerlerini yeniden yüceltmeye, atalarının bilgi ve inançlarını koruyup geliştirmeye çalışan Fraternis grupları ve fraksiyonlarıydı. Tıpkı, son devrimci imparator Julianus; Roma’da Cumhuriyet’i kuran ve geliştirmeye çalışan Kardeşlik üyeleri; Güney İtalya’da ideallerini yaşama geçirme yolunda adımlar atan Pythagoras müritleri; Eski Yunan’da ilk konfedere örgütlenmeyi ortaya çıkaran Amphictyonic Konsey’in kurucuları; Eleusis gizem kültünün, Dionysos cemaatlerinin, Orpheus hücrelerinin ve Mithra localarının yaratıcıları; Batı Anadolu’da Troya’dan Frigya’ya dek “Büyük Anne” inancını korumaya çalışanlar ve Çatalhöyük’ten de gerilere, bilmediğimiz dönemlere dek uzanan bir uygarlığın bilge kadınları gibi. Kitap boyunca, kendi iç gelişimini vurgulamaya çalışarak ve heterojen yapısının da altını çizerek Fraternis olarak adlandırdığım köklü bir düşünce ve idealin koruyucuları, on ikinci yüzyıl başlarında bu kez Albi’de, yeniden bir araya gelmişlerdi.</p>

  <p class="p6">&nbsp;</p>

  <h3 class="h30"><a id="ncx1573"></a>İsa Adına Kutsal Savaş</h3>

  <p class="p6">Bu tarihi buluşma ve onu izleyen olaylar zincirine geçmeden önce, on ikinci yüzyılda Avrupa’nın ve özelde Fransa’nın görünümüne kısaca değinmek yararlı olabilir: Batı Roma’nın ismen olmasa bile fiilen çöküşünden sonra, eskiden Galya olarak adlandırılan geniş ülkede Frank Krallığı egemen olmuş; bugünkü Almanya’dan İspanya’nın kuzeyine dek uzanan topraklarda, bir zamanlar “şefler federasyonu” olmaktan öteye gitmeyen Frank ve Cermen kavimlerinin bir araya gelmesiyle oluşan, büyük bir devlet ortaya çıkmıştı. Roma uygarlığına ve soyluların lüks yaşamına büyük bir ilgi duyan yerel şefler ve toprak sahipleri, bazen fetihler, bazen yağma ve işgal, bazen de kısa süreli barış anlaşmalarıyla sıcak ilişki içinde oldukları Roma’nın etki alanına girmişlerdi bir anlamda.</p>

  <p class="p6">Batı imparatorluğunun parçalanmasından sonra, bir kısmı zaten daha önce Hıristiyanlaştırılmış lider ve hükümdarlar, Katolik Kilisesi’yle doğrudan ilişki kurmuşlar ve sonunda krallarının Papa elinden taç giymesiyle Roma mirasına büyük bir istekle sahip çıkmışlardı. Sekizinci yüzyılda yıldızı parlayan Karolenj hanedanı döneminde, özellikle de Frank kralı Büyük Karl’ın (Charlemagne) yönetimi sırasında, bu miras üstlenme kaygısı, Papa destekli hükümdarın “Batı Roma imparatoru” unvanını almasıyla tescil edildi. Büyük Karl, aynı zamanda <span class="t11">Agustus</span> payesiyle de onurlandırılmıştı.</p>

  <p class="p6">Dokuzuncu yüzyılda, Fransa, Almanya, Polonya, Hollanda ve İtalya’nın büyük bölümünü içine alan monarşik federasyon “Kutsal Roma-Cermen imparatorluğu” olarak anılmaya başlamıştı artık. Bu kalabalık ve heterojen Avrupalı kavimler birliğini bir arada tutan “harç” işlevini de, Katolik Kilisesi ve Papalık üstlenmişti. Bir başka deyişle, Avrupa’nın batısında ortaya çıkan Hıristiyan konfederasyonunda yönetimin kilit noktalarından birine, Kilise yerleşmişti. Bu, Papalık için birçok bakımdan ciddi bir hamleydi. Böylelikle Kilise, Batı Roma’nın çöküşüyle gelen bunalımın endişelerinden, yeni bir imparatorluğu avuçlarının içine alarak sıyrılıyordu.</p>

  <p class="p6">Diğer yandan, ruhban sınıfının örgütlenmesi en yaygın dönemini yaşıyor; yeni konfederasyonun sınırları içinde kalan her ülke ve kentte Kilise, kendi varlığını sağlamlaştırıyordu. Bu, ister istemez egemen ekonomik modelle ve toprak mülkiyetinin avantajlarıyla daha çok kaynaşmak anlamına da gelmekteydi. Birçok kentte Kilise de büyük toprak sahiplerinden biri olarak feodal sistemin “nimetlerinden” yararlanıyor; mal varlığıyla birlikte siyasi nüfuzunu da güçlendiriyordu. Ancak bu, karşılıklı ödünlerle birlikte gelen ve iki yönlü işleyen bir süreçti. Kilise liderleri ve piskoposlar geniş topraklardaki tarım ürünlerini denetleme olanağının yanı sıra yönetimde ağırlığını artırırken, yerel toprak ağaları, lordlar ve dükler de, dinsel hiyerarşinin içinde kendilerine saygın ve etkili yer ediniyorlardı. İlişki o denli giriftleşmişti ki, piskoposlar, ruhani liderler ve hatta Papa’lar, artık feodal aristokrasinin kaymak tabakasından seçiliyor; Avrupa’nın soylu aileleri, kendi içlerinden Papa ve piskopos çıkarmalarıyla övünüyorlardı.</p>

  <p class="p6">Onuncu yüzyıldan itibaren kâğıt üzerinde imparatorluğun adı varlığını sürdürse de, fiilen birliğin yapısı yerel krallıklar halinde parçalanmaya başladı. Bunda, kuzeyli savaşçı kavimlerin bitmek bilmeyen işgal ve yayılmacılıkları da rol oynuyordu büyük oranda. On birinci yüzyılda, Viking kökenli savaşçılarla Kuzey Fransa’nın yerli halkının bileşiminden oluşan Normanlar, Manş kıyılarına dek uzanan bir bölgeyi (Normandiya) denetimleri altına almakla yetinmediler; Norman kralı Fatih William (Guillaume) 1066 yılındaki ünlü Hastings Savaşı’nda Anglo-Sakson kralı Harold’ı yenilgiye uğratarak adayı işgal etti ve hemen ardından İngiltere Kralı unvanıyla taç giydi.</p>

  <p class="p6">Normanlar Seine nehrini sınır kabul edecek biçimde Fransa’nın kuzeyini (ve bir süre için de İngiltere’yi) denetimleri altında tutarken, güneyde de dağılan Frank birliğinin bir parçası, Fransa Krallığı adını almıştı. Büyük Karl döneminin geniş imparatorluğunun doğusundaysa, Alman Krallığı vardı artık. İberik yarımadasında dokuzuncu yüzyıl ortalarında hızlanan Hristiyan karşı atağı (<span class="t11">Reconquista</span>) Emevileri geri çekilmeye zorlamış; on birinci yüzyıl sonlarındaysa kuzeyden başlayarak İspanya’nın büyük bölümü geri alınmıştı. İslam’ın Avrupa’yı yitirip Kuzey Afrika’ya doğru çekilme döneminin en önemli evresiydi bu ve yarımadada artık bir İspanya Krallığı hüküm sürüyor, Katalan bölgesinde de Aragon Hanedanı’nın bayrağı dalgalanıyordu.</p>

  <p class="p6">On birinci yüzyıl biterken İspanya, İtalya ve Sicilya’dan Müslümanlar sürülmeye başlamıştı ama doğudaki Bizans imparatorluğundan gelen haberler, Hıristiyan dünyası için pek de iç açıcı değildi. Geçen yüzyıl içinde Arap devletleri gücünü kaybetmiş; İslam dünyası Fas, Mısır ve Bağdat’ta hüküm süren farklı hanedanlar denetimindeki halifeliklere bölünmüş; Katolik Kilisesi’nin “rakibi” durumundaki Ortodoks Patrikliği, Bizans’la birlikte güç ve kan kaybı içine girmişti. Ortaya çıkan yeni konjonktür, Batılı hükümdarları, aristokrasileri ve Papalığı o hiç yok olmayan eski düşü yeniden gerçekleştirebilme yolunda umutlandırıyordu: Bizans’ı yutarak, Kilise birliğini sağlamak ve eski Roma’nın büyüklüğüne yeniden kavuşmak. Ancak doğudaki yeni gelişmeler, bu hesapları bir anda altüst etti. Müslümanlaştırılmış Oğuz Türklerinin kurduğu Selçuklu Sultanlığı, bütün İran’ı denetimi altına aldıktan sonra Anadolu’ya doğru yürümeye başlamıştı.</p>

  <p class="p6">Avrupalı hükümdar ve din adamlarının son umudu, Bizans’ın bu tehlikeye karşı sonuna dek direnebilmesiydi ama beklenen olmadı, imparator Romanos Diogenes’in büyük ve iddialı askeri seferi Malazgirt yakınlarında hezimetle noktalandığında, yalnızca Anadolu’nun yazgısı değişmekle kalmıyor; Katolik hükümdarların doğuyu güvence altına alarak ticaret yollarını yeniden denetleme ve Suriye’ye, Filistin’e, Kutsal Topraklara bir kez daha egemen olma düşleri de tehlikeye giriyordu.</p>

  <p class="p6">On birinci yüzyıl sonlarından itibaren Bizans, Anadolu’daki kalelerini birer birer yitirip geri çekilmeye başlamış; Selçuklu akınlarıyla birlikte doğudan gelen göçler, Anadolu’nun demografik yapısını gözle görülür bir hızla değiştirmişti. O denli ürkütücü bir değişimdi ki bu, Selçuklular Malatya’da ya da Konya’da durmamış; hükümdar Süleyman Şah, Bizans’ı iyice köşeye sıkıştırarak yeni Anadolu devletinin başkentini Constantinopolis ‘in burnunun dibine, İznik’e yerleştirmişti. Karadaki üstünlük kısa sürede Ege denizine de yayıldı ve Türk donanmaları, Sakız, Midilli ve Sisam adalarını da ele geçirdi. Avrupa’daki düş kırıklığı ve tedirginlik, giderek artıyordu.</p>

  <p class="p6">Bu kritik ve gerilimli günlerde Papa seçilen II. Urbanus, Türklerin ilerleyişinin mutlaka durdurulması ve aradaki anlaşmazlıklar ne olursa olsun, Bizans’a yardım edilmesi gerektiğine inanıyordu, ilk büyük adım olarak Hıristiyan dünyasında bir iç barış sağlamayı seçti ve iman sürtüşmeleri sırasında önceki Papa tarafından aforoz edilen Bizans imparatoru Aleksios’u affederek işe başladı. Oldukça korkulu günler geçiren Bizans’ta, bu “iyi niyet gösterisi” sevinçle karşılanmıştı. Aleksios, Batı’nın yardımını alarak Selçuklu tehdidinden kurtulabileceği umuduyla, Urbanus’a elçilerini yolladı. Piacenza’da gerçekleşen görüşmelerde Papa, saatler boyunca bu elçilerden, Hıristiyanların Kudüs’te ve Anadolu’da çektiği acılara; kutsal toprakları ziyaret etmeye giden hacılara uygulanan kasıtlı zulme ilişkin dokunaklı haberler dinledi. Görüşme bittiğinde, kararını büyük ölçüde vermişti: Hem Bizans’ı Selçuklu tehlikesinden kurtaracak, hem de Avrupa’ya yeniden doğunun kontrolünü ve ticaret olanaklarını sağlayacak çözüm, tüm Hıristiyan aleminin seferber edileceği bir Kutsal Savaş’tan geçiyordu. Daha fazla zaman yitirmeden hazırlıklara girişilmeli; Mesih’in üzerinde yürüdüğü, soluk aldığı, havarilerine dersler verdiği topraklar, İslam’ın elinden kurtarılmalıydı!</p>

  <p class="p6">1095 Kasım’ında Urbanus, Clermont’ta, bütün konsey üyelerinin katılımıyla halka açık bir toplantı düzenledi. Burada yaptığı konuşmada, Bizans’ın zor durumundan ve Kudüs’e giden hacıların yaşadıkları “baskı ve tacizleri” oldukça acıklı ve din duygularını körükleyici cümlelerle ifade ettikten sonra, Kutsal Savaş çağrısını dile getirdi. “Deneyimli bir vaizin kalpleri fetheden belagati ve içten coşkusuyla, atalarının Charlemagne döneminde yarattığı örneği dinleyicilerine hatırlattı, intikam ve tamah gibi bayağı güdülerin etkisiyle birbirleriyle savaşmaktan vazgeçmelerini ve silahlarını bunun yerine İsa’nın düşmanlarına çevirmelerini nasihat etti. O da bu dünyada Tanrı vergisi ‘men etme ve serbest bırakma’ yetkisine sahip Aziz Petrus’un halefi olarak, tövbe niyetiyle kendilerini bu davaya adayacak olanların geçmişteki günahlarının affedileceğine ve Kilise’nin getirdiği dünyevi kefaretlerden bağışlanacaklarına söz verdi.”<a id="a373"></a><a href="../Text/Notlar.html#a1295"><span class="t13">{371}</span></a></p>

  <p class="p6">Yoksul, kötü yaşam koşullarına sahip, eğitimsiz bırakılıp kafası yalnızca dinsel dogmalarla doldurulmuş insanları heyecanlandırmaya yetecek oranda etkili ve coşkulu bir konuşmaydı bu. Clermont’ta toplantının yapıldığı tarlayı dolduran kalabalık, Papa’nın son cümlelerinin ardından “Tanrı böyle istiyor!” çığlıklarıyla Kutsal Savaş çağrısına destek verdi. Sıradan insanlar için, nedenini kavrayamadıkları kötü yaşam koşullarından sorumlu tutacakları ve tepkilerini yönlendirecekleri ortak bir hedef bulunmuştu: Doğu’daki Müslümanlar.</p>

  <p class="p6">Urbanus, çağrısına aldığı karşılıktan hoşnuttu. Kısa sürede, seferin ayrıntılarını belirleyen resmi kural ve belgeler de hazırlandı. Bu kutsal savaşa katılacak olanlar, göğüslerine kırmızı birer haç simgesi yerleştirecek; üzerinde bu haçı taşıyanlar, Kudüs’e girmeye yemin etmiş sayılacaklardı. Sefere gidenlerin geride bırakacakları “dünyevi” mülkse, uzakta oldukları süre boyunca yerel piskoposların denetiminde, Kilise güvencesine alınacak; geri döndüklerinde kendilerine teslim edilecekti.<a id="a374"></a><a href="../Text/Notlar.html#a1297"><span class="t13">{372}</span></a> (<span class="t11">Haçlı Seferleri sonrasında Avrupa’nın çeşitli bölgelerinde birçok piskoposun mal varlığında ciddi bir artış görüldüğünü söylemeye gerek yok</span>!) Hükümdarların, büyük toprak sahiplerinin ve kendi denetiminde askeri güçleri olan lordların desteği ve fikir birliği sağlandıktan sonra, sefer için tarih de belirlendi: Bir sonraki yılın hasadı toplandıktan sonra, yani Ağustos ayının sonlarında “Kutsal Yürüyüş” başlayacak, hedefe 1097 ilkbaharında ulaşılacaktı.</p>

  <p class="p6">İlk büyük ordunun, 1096 sonbaharında, Papa tarafından hareketin lideri olarak atanan Le Puy piskoposu Adhemar de Monteil başkanlığında yola çıkması kararlaştırılmıştı. Ama işler pek de planlandığı gibi yürümeyecekti. Urbanus’un Fransa’da yaptığı konuşmalardan etkilenen ve “Derviş Pierre” adıyla tanınan karizmatik bir vaiz, izin almayı beklemeksizin kentleri, kasabaları dolaşmaya; kışkırtıcı konuşmalarla Avrupa kırsalının maceracı lümpenlerini “kutsal görev” adına bir araya toplamaya başlamıştı.</p>

  <p class="p6">Elbette eline kılıcını alıp göğsüne de haç çizenlerin oluşturduğu bu kalabalığın Pierre’in peşine çabucak takılmasını sağlayan tek etken, güçlü din duygularının verdiği coşku ve “Tanrı adına savaşma” isteği değildi. Sefere katılanlar, bu süre boyunca işleyecekleri suçların affedileceğini, yani geçtikleri bölgelerde gerçekleştirecekleri yağma ve talan sırasında edinilen ganimetin yanlarına kâr kalacağını anlamışlardı, “ilahi görev” görüntüsüyle bir araya gelen, Pierre önderliğindeki kalabalık bir çapulcu ordusu, tüm uyarılara karşın, organize seferi beklemeden Bizans’a doğru yola çıktı.</p>

  <p class="p6">Hareket bütünüyle kontrolden çıkmıştı artık. Daha Avrupa sınırları içindeyken birbiri ardına facia yaratan başıbozuk kalabalık, Macaristan ve Almanya’dan geçerken yol üstünde bulunan, içinde Yahudilerin yaşadığı köyleri yakıp yıkarak başladığı gösteriye, Bizans’a vardıktan soma “yardımına koştuğu” Constantinopolis’i talan ederek devam etti. İmparator Aleksios panik içindeydi. Batı’dan yalnızca Selçuklulara karşı savaşını desteklemek üzere para ve asker yardımı talep etmiş, beklenmedik biçimde “kutsal görev” maskesiyle kendi kentlerini işgal eden vahşi bir sürüyle karşı karşıya kalmıştı. Elinden geleni yaparak, bu saldırgan kalabalığın bir an önce Anadolu yakasına geçmesini ve Bizans’tan uzaklaşmasını sağladı. Pierre’nin birlikleri daha sınırı geçip İznik önlerine gelir gelmez de, Selçuklu ordusu tarafından büyük bir bozguna uğratıldı; karizmatik vaiz ve yanındaki birkaç dostu, canlarını zor kurtarıp Bizans topraklarına kaçabilmişti.</p>

  <p class="p6">“Kudüs’ü Sarazenlerden kurtarma” iddiasına sahip asıl disiplinli ve kalabalık birlikler, yani Urbanus’un düşünü kurduğu “Tanrı’nın savaşçıları”, bu olaydan ancak iki ay sonra Constantinopolis’e ulaşabildi, izleyen birkaç yıl içinde Anadolu’dan Filistin’e uzanan bir bölgede art arda kanlı çarpışmalar yaşanacak; her iki taraftan yüzbinlerce insan can verecekti. Aklın, sağduyunun ve vicdanın susup, dogmatik sloganların ve saplantılı inançların konuştuğu, karmakarışık ve dehşet verici bir dönemdi bu. İzleriyse, yüzyıllar boyunca insanlığın belleğinden silinmeyecekti.</p>

  <p class="p6">&nbsp;</p>

  <h3 class="h30"><a id="ncx1592"></a>Cathar’lar: Ruhun Ateşle Vaftizi</h3>

  <p class="p6">İşte bütün bu siyasi, sosyal, ekonomik ve askeri kargaşa içinde, Fransa’nın güneyindeki Languedoc bölgesi, Fraternis mültecileri için gürültüden uzak ve güvenli bir sığınak niteliği taşıyordu. Birçok bakımdan çevre dükleri ve kontlarının etki alanından uzak, Kilise’nin kolunun yetişemediği, gözden uzak ve yalıtılmış bir bölgeydi burası. Bu nedenle, Albi’nin ilginç sakinleri, uzunca bir süre fazla dikkat çekmeden, kendi stratejilerini belirleme ve yavaş yavaş düşüncelerini yakın çevreye iletme olanağı buldular.</p>

  <p class="p6">Kasaba halkı, tarihin hiçbir döneminde Katolik inancına rağbet etmemiş ve zorla Hristiyanlaştırılmaya sıcak bakmamıştı. Papalık talimatıyla yürütülen dinsel yapılanma gereği, Albi’ye çok zaman önce bir kilise inşa edilmişti; görünürde burada görev yapan rahipler de vardı. Ancak bütün bu dekorun ardında çok uzun süredir varlığını sürdüren gerçeklik, pek de Papalığın hoşuna gidecek türden sayılmazdı. Albi’deki insanların inançları, Hıristiyan doktriniyle hiçbir benzerlik taşımadığı gibi, ona taban tabana karşıt bir düşünce yapısı ve evren kavrayışı üzerine kurulmuştu.</p>

  <p class="p6">Albi’de cemaat, artık yakından tanıdığımız sisteme uygun olarak, temelde iki parçalıydı. Yani Eleusis gizemciliğinden Pythagoras Kardeşliği ‘ne, Mithra gruplarından Paulisyen ve Bogomil’lere dek her yerde karşımıza çıktığı gibi, toplum, “içerdekiler” ve “dışarıdakiler” olmak üzere iki parça halinde düşünülüyordu. Dışarıdakiler, inanç ve destekleriyle grubun çevresinde yer alan ama ana örgütlenmeye katılmayıp, herhangi bir yükümlülüğü olmayan, geniş kitlelerden oluşuyordu. Topluluğun çekirdeği niteliği taşıyan “içeridekiler” ise, yaşamını bütünüyle bir inanç ve ideale adamış, bu doğrultuda eğitim gören ve etkin olarak çalışan, inisiyeler, öğretmenler ve “üstat”lardı.</p>

  <p class="p6">Çemberin merkezindeki bu ana halkayla dışındaki kitle arasındaki sınır, <span class="t11">Consolamentum</span> adlı küçük ama çok özel bir kutsama ritüeliyle belirleniyordu. Kilisede değil, ustalardan ya da üyelerden birinin evinde sessizce gerçekleştirilen, görünüşte basit ve sade bir törendi bu. Daha doğru bir deyişle, katılan kişinin o güne kadarki günah ve hatalarını, suçlarını (Servitium) dile getirip bunlardan arınma yolundaki dileğini bildirdiği, samimi bir görüşme.</p>

  <p class="p6">Töreni, “Kusursuzlar” (Perfecti) adı verilen topluluğun ustalarından biri yönetir, daha önce bu aşamadan geçmiş diğer üyeler de törene sessizce katılırlardı. Hata ve suçların itirafı, bunlardan arınma ve “doğru ideale” geri dönülmez biçimde bağlanmanın ilk adımıydı. Ayrıntılara ilişkin elimizde çok fazla bilgi yok. Bu konudaki kayıtların çoğunluğu, on ikinci yüzyılda Cathar karşıtı vaazlar vermiş ve sonraki koğuşturmalar sırasında Kusursuzlar aleyhine bilirkişilik yapmış Katolik din adamlarına ait el yazmalarından oluşuyor.</p>

  <p class="p6">Bunlardan birinin, keşiş Shonau’lu Ekhert’in söylev notlarından öğrendiğimiz kadarıyla, Cansolamentum’u yöneten Kusursuz, yanında inisiye adayıyla birlikte, toplanılan salonun ortasında ayakta durur, diğer üyeler de onların çevresinde bir daire biçiminde dizilirlerdi. Tören, bu yöneticinin, elinde tuttuğu, çok değer verilen büyük bir kitabı bir eliyle havaya kaldırdıktan sonra, adayın başının üzerine yerleştirmesiyle başlar ve çeşitli kutsama sözcükleriyle sürerdi. Ekbert, söz konusu kitabın ne olduğundan söz etmiyor ve bir tür “kutsal kitap” olduğu yorumunu yapıyor. Belki de çeşitli kaynaklarda adı ve önemiyle ilgili satırlara rastladığımız, Bogomil’ler tarafından bir kopyasının Bulgaristan’daki kıyımdan kurtarılıp Albi’ye getirildiği ve güvence altına alındığı söylenen, ünlü “Gizli Kitap”tı bu.<a id="a375"></a><a href="../Text/Notlar.html#a1299"><span class="t13">{373}</span></a></p>

  <p class="p6">Son aşamada Kusursuz, yeni inisiyenin elini tutar, ona henüz adım attığı yeni yaşamının nasıl bir seyir izlemesi gerektiğine ilişkin ilk bilgileri verir ve kutsamayı tamamlardı. “El tutma”, simgesel bir “karanlıktan çıkarma” ya da “yaşama döndürme” anlamı taşıyan, özel bir dokunuştu; tıpkı Mithra localarına üye olanların ilk inisiyasyon sırasında öğrendikleri ve sonra yaşamları boyunca kendi aralarında birbirlerini tanımak için başvurdukları, birçok farklı biçimi bulunan sembolik “el sıkışma” hareketi gibi.</p>

  <p class="p6">Consolamentum tamamlandıktan sonra, inisiye artık “Kusursuz”lardan biri olarak, merkezdeki çemberin içine katılmış kabul edilirdi. Bundan sonra bir derviş gibi yaşaması, dünyevi yaşamın maddi zevklerinden ve bedensel hazlardan arınması, zihinsel gelişimini artırmak için kendi içine dönmesi gerekiyordu. Bir daha asla yalan söylemeyecek, dürüstlükten ayrılmayacak, ağzına küfür ya da kötü söz almayacak, kişisel mal ve mülk sahibi olmayacak, evlenmeyecek ve kesinlikle et yemeyecekti. Kimileri bu önemli ritüeli “ruhun vaftiz edilmesi” olarak niteliyorlardı - ya da “ateş ile vaftiz”.<a id="a376"></a><a href="../Text/Notlar.html#a1301"><span class="t13">{374}</span></a></p>

  <p class="p6">Merkez halkanın dışında kalan çoğunluk içinse bu tür kısıtlamaların hiçbir zorlayıcılığı yoktu. Elbette Kusursuzlar onlara da böyle yapmayı öğütlüyor ama uymadıkları taktirde kınama, aforoz, dışlama gibi herhangi bir yaptırım da uygulamıyorlardı. “Dışarıdakiler” için Consolamentum, ancak ölmek üzereyken gerçekleştirilen bir veda töreniydi. Yaşamının son dakikalarında, bilerek ve isteyerek hatalarını itiraf edip, arınma taleplerini dile getirmeleri ve bu dünyadan bir “Kusursuz” olarak ayrılabilmeleri için. Albi sakinleri arasında, yaşamlarının son günlerini yaşamakta olduğuna inananlar, Consolamentum için bir Kusursuz’u göreve çağırırlar ve çok önem verdikleri bu ritüeli gerçekleştirmeden ölmek istemezlerdi. Ancak, geri dönüşü olmayan bir inisiyasyon töreniydi bu; eğer hasta Consolamen-tum’un ardından iyileşir ve sağlığına kavuşursa, yaşamının geri kalanını bir Kusursuz kimliğiyle, o merkez dairenin içinde yer alarak sürdürmek zorundaydı.</p>

  <p class="p6">Albi sakinleri arasında varlığını sürdüren bu ilginç inanç biçimi Güney Fransa’da fark edilmeye başladıkça, Kusursuzlara olan sempati ve hayranlık da artmaya başladı. Bölge halkı onlara, Yunanca “arınmışlar” anlamına gelen “Cathar” adını vermişti ve bu ad kısa süre sonra İtalya’da, Almanya’da, Aragon Krallığı’nda ve İspanya’da sıkça duyulur olacaktı. Onlara Tanrı’nın cezalandırıcılığından ve öfkesinden söz edip, yaşamlarını katı dinsel yasaklara boğan Katolik rahiplerine ve piskoposlara duyulan tepki, Avrupa’nın değişik bölgelerinde yaşayan insanları Cathar inanç ve düşüncelerine yavaş yavaş daha çok yaklaştıracaktı.</p>

  <p class="p6">Peki, Cathar’lar ve onların seçkin bilgeleri durumundaki Kusursuzlar, nasıl bir inanca ve dünya görüşüne sahiptiler? Bu konuda söylenecek ilk söz, Hıristiyan düşüncesinin oldukça uzağında yer aldıkları. Cathar ideolojisi, birçok yönüyle ikici (dualist) Bogomil öğretisine benzer nitelikler taşıyor; evren ve Tanrı anlayışı gnostisizm ve Mani öğretisiyle büyük benzerlikler taşıyordu. Kozmik düzen, iyi ve kötünün arasındaki karşıtlık ve mücadele üzerine kurulmuştu ve maddi dünya, kötü gücün denetimi ve egemenliği altındaydı. Kötülüğü yenilgiye uğratmanın yolu, onun “üstün olduğu” alanlardan çekilmek ve oyunu onun kurallarıyla oynamamak; yani maddi hırs, bedensel zaaflar ve bunları besleyen tutkulardan sıyrılmaktı. Tutku ve hırslarınız olmazsa, kötülüğün de üzerinizde hiçbir gücü kalmazdı.</p>

  <p class="p6">Tıpkı gnostikler, Paulisyenler ve Bogomiller gibi, Cathar’lar da Eski Ahit’in tanrısı Yahve’nin “Gerçek Tanrı” değil, ona isyan eden bir “<span class="t11">Demiurgos</span>”, yani alt düzey bir ilahi güç, bir “kozmik zanaatkâr” olduğuna inanmaktaydılar. Bütün bu maddi evreni ve dünyayı, o yaratmış; insanı da kendi kulları olarak yeryüzüne yerleştirmişti. Eski Ahit’teki birçok kahraman, İbrahim ve Musa dâhil, esinlerini aslında bu Demiurgos’tan almışlardı.<a id="a377"></a><a href="../Text/Notlar.html#a1303"><span class="t13">{375}</span></a> Bu nedenle Cathar’lar ilk kitap olan Tekvin’i (Genesis) reddediyor; Tanrı’nın insanların kötülüğünü isteyen, kıskanç, intikamcı ve zalim bir varlık olamayacağını savunuyorlardı.</p>

  <p class="p6">Maddi dünyayı “kötü güç” yaratmıştı belki ama insanlara sahip oldukları en değerli şey olan ruhlarını, “Evrenin Gerçek Sahibi ve Mimarı” olan Tanrı, yani Yüce Varlık (Supreme Being) vermişti. O halde insan, ona sunulmuş ruh ve akıl sayesinde çıkarlardan, hırslardan ve maddi dünyanın geçici, görüntüsel yanılgılarından vazgeçip kendini arınmışlığa, iyiliğe ve doğruluğa yönlendirerek bu Demiurgos’un etki alanından çıkabilir; bedensel zaaflarını dizginleyerek Tanrı’ya yaklaşabilir ve böylece ışığın yanında yer alarak kötülüğü yenilgiye uğratabilirdi.</p>

  <p class="p6">“Cathar’lara göre insan, dünyada bir sürgündeydi; ruhun zindanı olan maddi bir beden içine hapsedilmişti. Işığın tanrısal dünyasındaysa bir bedeni, spiritüel varlığı ve ruhu vardı. Göksel bedeni ve spiritüel varlığı hâlâ ışığın krallığındaydı. Ruhuysa, dünyaya düşmüştü ama tanrısal doğasını koruyordu. [...] Nihai kurtuluş, düşmüş ruhun ilahi beden ve spiritüel varlıkla yeniden birleşmesi yoluyla, göksel insanın restorasyonu demekti.”<a id="a378"></a><a href="../Text/Notlar.html#a1305"><span class="t13">{376}</span></a> İşte Consolamentum, bunu sağlama yolundaki en temel törendi ve bu nedenle Cathar düşüncesinin önemli bir parçasını oluşturuyordu.</p>

  <p class="p6">Cathar inançlarında Cennet’e, Cehennem’e ve Araf’a yer yoktu. İsa’nın bir bakireden doğup, “etiyle kemiğiyle” bir insan olarak yaşadığı; tüm insanlığın günahlarının affedilmesi için çarmıha gerildiği; bunun da “Tanrı’nın Kurtuluş Planı” olduğu yolundaki temel Hıristiyan düşüncelerini bütünüyle reddediyorlardı. Haç simgesini bir ikon haline getirmek, şeytanca bir idam aletine tapmaktan başka bir şey değildi onlara göre. Mesih, insan kimliğiyle dünyaya gelen bir peygamber değil, Tanrı’nın insanlığı karanlıktan kurtarmak için yolladığı tinsel bir armağan olan Logos ya da Gnosis’ti; yani, “evrensel bilgi”. Fiziksel bir varlığı yoktu, bir ışık ve esin olarak gelmişti; dolayısıyla çarmıha da gerilemezdi.</p>

  <p class="p6">Çeşitli analizlerde daha çok mistik özellikleri ve dinsel yönleriyle ele alınsa da, Cathar düşüncesinin merkezinde inançlarla iç içe girmiş bir sosyal doktrin ve siyasi bakış da yer almaktaydı ki, belki de hareketin en dikkate değer yönlerinden biri de buydu. Tıpkı kendilerinden 1500 yıl önceki Pythagoras Kardeşliği gibi, Cathar’lar da bireysel özel mülkiyete karşı çıkıyor; çalışmanın, sorumlulukların ve elde edilen ürünün ortak paylaşımı üzerine kurulu komünal bir yaşam biçimi modeli yaratmaya çalışıyorlardı.</p>

  <p class="p6">Dünya, üzerinde yaşayan bütün insanların ortak yurdu, bir anlamda “mülkü”ydü. Dolayısıyla yeryüzünün herhangi bir parçasını kimse kendi malı olarak görmemeliydi. Bu, tek tek bireyler için de böyleydi, ülkeler ve halklar için de. Cathar’ların telkin ettiği dünya modeli, ülkelerin, sınırların, dukalıkların, krallıkların ve özel mülkiyetin olmadığı; barış içinde bir arada yaşanan tek bir insan uygarlığı üzerine kuruluydu.</p>

  <p class="p6">Böylesi bir “evrensel kardeşlik” düzenine, telkin, baskı ve zorlamayla ulaşmanın mümkün olmadığını söylüyordu Cathar’lar. Maddi hırsların, sahip olma güdüsünün, bedensel hazların ve zenginlik tutkusunun, insanın bu uçsuz bucaksız evrendeki varoluşu karşısında ne kadar basit, ilkel ve anlamsız olduğu gerçeğinin kavranması, ancak bilgiyle ve içsel gelişimle mümkündü. Bu nedenle Kusursuzlar, çevrelerinde onları ilgi ve hevesle dinleyen kalabalıklara zorlayıcı telkinlerde bulunmuyor, yaşam biçimlerini değiştirmeleri için baskı yapmıyor, yalnızca “gerçeğe” ulaşmaları yolunda yardımcı olabileceklerini söylüyorlardı.</p>

  <p class="p6">En önemli değer, ruhu ve zihni besleyen, onu Tanrı’ya yakınlaştıran “bilgi”ydi. Belirlenen gerçek ideale, hedeflenmiş paylaşımcı ve barışçı topluma, ancak bilginin sağlayacağı gerçek “aydınlanma”nın yaygınlaşmasıyla ulaşılabilirdi ki, Kusursuzların görevlerinden biri de buydu zaten: Tanrı’nın ışığıyla yeryüzüne inmiş bilgiyi, herkes için ulaşılabilir kılmak. Dolayısıyla, görev paylaşımı sırasında “öğretmenliği” seçen büyük ustalar, sahip oldukları bilginin ışığını, isteyen herkese taşımakla yükümlü hissediyorlardı kendilerini.</p>

  <p class="p6">Bu nasıl mümkün olabilirdi? Elbette “yazı” yoluyla ve kitaplar aracılığıyla. Ama on ikinci yüzyılda kitap, çok ender bulunan ve bu nedenle çok pahalı bir şeydi. İnceltilmiş deri üzerinde hassas zanaatkârlık işlemleri uygulanarak üretilen sayfaları; yazıda kullanılan özel mürekkebi ve bunları koruyacak dayanıklı ve kalın cildiyle, el yazması kitaplara, ancak zenginler ya da okumaya meraklı soylular sahip olabilirlerdi. Kitaba yönelik yüzlerce yıllık Kilise baskısının yanı sıra, maddi güçle bağlantılı ciddi bir engel de söz konusuydu.</p>

  <p class="p6">Kâğıt ilk kez Çin’de ortaya çıkmış, Asya’ya yapılan İslam akınları sırasında Araplar tarafından öğrenilmiş, ancak Avrupa’ya henüz taşınamamıştı. Avrupa tarihine Cathar’ların en büyük katkılarından biri de, tam bu noktada ortaya çıktı. Doğunun tekniklerinden haberdar olan Kusursuzlar, bilgi deneyimlerini bir araya getirerek, ağaç kabukları ve selüloz tabakaları üzerinde özel bir işlem uygulamaya ve kâğıt üretmeye karar verdiler.</p>

  <p class="p6">Harold Bayley, bu noktanın altını özellikle çizerken, Cathar’ların değişik bölgelerde hangi adlarla tanındıklarına ilişkin de bilgi veriyor: “İlk kâğıt üretim merkezleri, Albigens’ler olarak bilinen sapkın mezhebin denetimindeki bölgelerdi. Albigens adı, Reform öncesi dönemde İspanya’nın kuzeyinden Güney Fransa’ya, oradan Lombardia ve Toscana’ya dek uzanan bölgeyi ellerinde tutan çeşitli reformist gruplar için kullanılmaktaydı. Bunlar İspanya’da ve Fransa’da, en tanınmış kasabaları Albi’den dolayı Albigenses olarak adlandırılırlardı. Alp bölgelerinde, en önemli üyeleri Peter Waldo<a id="a379"></a><a href="../Text/Notlar.html#a1307"><span class="t13">{377}</span></a> dolayısıyla Waldense’ler adıyla bilinirlerdi. İtalya’da ise tarih onlardan Cathari ya da Patarini olarak söz ederdi.”<a id="a380"></a><a href="../Text/Notlar.html#a1309"><span class="t13">{378}</span></a></p>

  <p class="p6">Yaşlı kıta için bu, gerçekten de oldukça kritik bir endüstriyel gelişimdi. Cathar’lar, yerleşim yerlerinin uzağında, dere yakınlarına kurdukları atölyelerde, su değirmenlerinden yararlanarak, Avrupa’nın ilk kâğıt üreticileri oldular. Güney Fransa’nın değişik bölgelerinde kurdukları kâğıt üretim tesisleri o denli başarılı oldu ki, bu endüstri Cathar’ların adıyla anılmaya başladı.<a id="a381"></a><a href="../Text/Notlar.html#a1311"><span class="t13">{379}</span></a>&nbsp;</p>

  <p class="p6">Kâğıdın bir anda kolay üretilebilir bir yazı malzemesine dönüştürülmesi ve bollaşması, kitabı da zenginlere ve seçkinlere özgü değerli bir “mal” olmaktan çıkarmış; maliyetler düşünce kitaplar çoğu kişi tarafından edinilebilir hale gelmişti. Cathar’lar, kâğıt üretimi ve satışından elde ettikleri geliri kendi komünal gereksinimleri için ortak kullanır ve paylaşırken, ustaları ve yazmanları aracılığıyla da önemli yapıtları el yazması kitaplar halinde kopyalayıp, cemaat için paylaşılır kılıyorlardı. Bir anlamda, Languedoc bölgesinde Cathar’larla birlikte yeni bir kültür seferberliği de başlamıştı denebilir.</p>

  <p class="p6">Ama kâğıdın sağladığı olanaklar, bununla sınırlı değildi. Harold Bayley’e göre, kâğıdın yaygın kullanımıyla birlikte, Cathar’lar benzeri muhalif örgütlenmeler için, yeni bir “şifreli mesaj” olanağı buluyordu: Üretim sırasında kâğıdın dokusuna yerleştirilen ve “Watermark” olarak adlandırılan kabartma simgeler ve amblemler. Söz konusu gizemli desenlerin Cathar’lar başta olmak üzere Avrupa’da çok sayıda mistik örgüt tarafından yaygın biçimde kullanıldığına dikkat çeken Bayley, birer “düşünce kristali” olarak nitelediği Watermark’ların, düşüncenin baskı altına alındığı dönemlerde de bir tür iletişim işlevi gördüğünden söz edip şu önemli saptamayı ekliyor: Rönesans adı verilen büyük uyanışta, kâğıt üreticilerinin büyük payı vardı ve hem Rönesans’ın hem de onu izleyen Reform hareketlerinin an-nesi, sanıldığı gibi İtalya değil, Cathar’ların yurdu olan Güney Fransa’ydı.<a id="a382"></a><a href="../Text/Notlar.html#a1313"><span class="t13">{380}</span></a></p>

  <p class="p6">Amblem ve simgeler, ta Pythagoras Kardeşliği’nden bu yana, Fraternis kanatları altında gelişen hareketlerin “fikir kristali” ve mesaj iletmek için yoğun olarak kullandığı unsurlar arasındaydı. Cathar’lar ve onlarla güç birliği içindeki diğer muhalif gruplar da bu simgesel motif ve amblemlerden, Katolik Kilisesi ve onun işbirlikçisi feodal düzene karşı mücadeleleri için yararlanıyorlardı. Bu biçimde, üzerine hiçbir şey yazılmamış, boş bir kâğıt bile, üzerindeki Watermark’ı anlayabilen insanlar için, yerine ulaşmış bir “şifreli mesaj” işlevi görmekteydi.</p>

  <p class="p6">Farklı dönemlerde, farklı stratejiler ya da hamlelere uygun olarak değişen amblemler yer alıyordu bu kâğıtların üzerinde. Languedoc bölgesinden Fransa’nın kuzeyine, Hollanda’ya ya da İngiltere’ye yollanan, görünürde “normal ve sıradan” mektuplar, üzerlerinde yer alan kabartma amblemler aracılığıyla, alıcılarına son derece önemli haber ya da talimat iletebiliyordu. Bir başka deyişle Fraternis, kâğıtlara kazınıp “süs” izlenimi veren bu işaretlerle, uluslararası bir haberleşme ve örgütlenme çalışmasını da yürütüyordu.</p>

  <p class="p6">Kimi bilgilere bakılırsa, bu geniş çaplı örgütlenme çalışmalarında Cathar’larla haberleşen müttefiklerden biri de, ilerleyen sayfalarda daha ayrıntılı olarak değineceğimiz, ünlü Tapınak Şövalyeleri’ydi. Harold Bayley’e göre Cathar ve Tapınak Şövalyeleri’nin kurmayları, güç birliği yaparak Katolik Kilisesi’nin karşısına merkezi Kudüs’te olacak alternatif bir örgütlenmeyle çıkmayı planlıyorlardı.<a id="a383"></a><a href="../Text/Notlar.html#a1315"><span class="t13">{381}</span></a></p>

  <p class="p6">Bir cemaat çekirdeği oluşturup insanlarla iletişim kurmayı başardıkları her bölgede, çok kısa süre içinde ilgi odağı haline geliyordu Kusursuzlar. Onlar, “yanlış inanç” yoluyla kitleleri kandırdığı ve despot derebeyleriyle işbirliği içinde yoksul halk üzerinde baskı oluşturduğu gerekçesiyle, “Şeytan’ın temsilcisi” olarak gördükleri Katolik Kilisesi’nin otoritesini tanımayı reddetmiş insanlardı ki bu, tıpkı Bogomil hareketinin Balkanlar’da yaptığı gibi, “egemen dünya düzenine başkaldırmak” ile eş anlamlıydı. Kilise’nin çeşitli gerekçelerle topladığı “haraç”lardan bıkan, üstüne üstlük Haçlı Seferleri’nin yüksek maliyeti de omuzları üzerine yıkıldığı için soluk alamayan insanlar, kendilerine “el ele yeni ve adil bir dünya kurma” idealini sunan Cathar’lara gün geçtikçe daha çok bağlanıyorlardı.</p>

  <p class="p6">“Albigens’ler, komşularından büyük sevgi gördüler,” diyor Bayley. “Çalışkanlıkları, erdemli ve ahlâklı olmaları ve genelde hoş kişilikleri, her yerde ‘iyi insanlar’ olarak tanınmalarını sağladı. [...] Belirgin nitelikleri, çalışkanlıklarıydı ve ‘Çalışmak, ibadettir’ deyişi ilk kez onlar arasında kullanılmıştı.”<a id="a384"></a><a href="../Text/Notlar.html#a1317"><span class="t13">{382}</span></a></p>

  <p class="p6">On ikinci yüzyılın ikinci yarısına gelindiğinde, İtalya’nın kuzeyi ve Alman Krallığı’nın güneydoğusundan, Batı’da Gaskonya’ya dek uzanan bir bölge içinde Cathar düşüncesi, idealleri ve örgütlenmesi hızla yayılmıştı. Üstelik, “sade vatandaşların” yanı sıra, Languedoc bölgesinin nüfuzlu insanları, eğitimli aydınlar, sanatçılar ve Tanrı inancının, yoksul insanların yanında yer almayı gerektirdiğine inanan şövalyeler de Cathar’lara destek veriyorlardı artık. Hatta Toulouse’un yaşamdan tat almayı bilen, sanatsever soyluları ve zenginleri bile, bilgeliklerine hayran kaldıkları Kusursuzlar’dan etkilenmiş; onların öğretileri karşısında heyecanlanarak, mal varlıklarını ihtiyacı olanlarla paylaşma fikrine giderek daha sıcak bakmaya başlamışlardı. “Troubadour” adıyla bilinen halk şarkıcıları, gittikleri köylerde artık bu yeni ve kardeşçe dünya idealini dillendiren türküler söylüyorlardı.</p>

  <p class="p6">Isabel Cooper-Oakley, Troubadour’ların yalnızca sıradan ozanlar değil, “büyük ve köklü bir birikimin taşıyıcıları ve gizli habercileri” olduklarını söylüyor. “Troubadour’ların şarkıları,&nbsp; bu büyük birikimden açan çiçeklerdi. [...] Sözlü olarak dile getirmeye cesaret edemedikleri Ezoterik Bilgelik, onların şarkılarında sonsuza dek yaşayacaktı. [...] Onları, gruplara ayrılıp farklı adlar almış olarak görürüz ama yalnızca adları farklıdır, aynı simgeleri ve aynı gizli dili kullanırlar.”<a id="a385"></a><a href="../Text/Notlar.html#a1319"><span class="t13">{383}</span></a></p>

  <p class="p6">&nbsp;</p>

  <h3 class="h30"><a id="ncx1626"></a>Sapkınlara Karşı Haçlı Seferi</h3>

  <p class="p6">Yeni bir dinî hareketin Güney Fransa’da çok sayıda yandaş bulduğuna ilişkin haberler, daha başlangıç aşamasında, henüz Cathar düşüncesi Albi sınırlarının ötesine uzanamadan, yerel piskoposlar ve keşişler tarafından Papalığa ulaştırılmıştı tabii. Katolik inancını, dinin temel doktrinlerini ve kutsal törenleri reddeden bu “sapkın”lar, gelen haberlere göre Güney Fransa’da kendi rahipleri öncülüğünde hızla örgütleniyordu. Elbette bu, Kilise için asla katlanılamayacak ve hoş görülemeyecek bir durumdu; çünkü göz yumulduğu taktirde Avrupa’nın çok önemli bir bölgesinde Papalık, telafisi olmayacak biçimde güç ve nüfuz kaybına uğrayacaktı. Ancak yaptırım gücüne sahip sert önlemler almak ve resmi otorite aracılığıyla baskı uygulamak için gerekli koşullar da, henüz yeterince olgunlaşmış değildi. O günlerde Kilise’nin ajandasındaki bir tek önemli konu vardı aslına bakılırsa: Haçlı Seferleri ve bu büyük askeri harekâtın getirdiği somut sonuçlar.</p>

  <p class="p6">Verilen ciddi kayıplara karşın, I. Haçlı Seferi sonucunda Selçukluların geri çekilmesi sağlanmış, bu destekten yararlanan Bizans devleti. Batı Anadolu’yu ve tüm kıyıları yeniden ele geçirmişti. Ardından Haçlı birlikleri güneye inip Antakya’yı işgal ederek burada bir prenslik kurmuş; bir diğer kol da Filistin’e dek ilerledikten sonra 1099 yılında Kudüs’ü ele geçirmişti ki, bu gelişmeler, zafer haberleri bekleyen Katolikleri mutlu etmeye yetmişti.</p>

  <p class="p6">II. Urbanus, şehrin alındığı haberi Avrupa’ya ulaşamadan birkaç gün önce ölmüş; seferlerle ilgili sorumluluğu ve yetkiyi, yeni Papa seçilen II. Paschal almıştı. O günlerde henüz “Cathar tehlikesi”nin boyutları fark edilmediği için, kimse güney Fransa’da olup biteni fazla ciddiye almıyordu. Bütün dikkatler, doğuda “Sarazenlerle” girişilen savaşlara yönelmiş durumdaydı.</p>

  <p class="p6">Anadolu, Suriye ve Filistin’deki askeri kazanımlarla birlikte, doğudaki ablukanın kırılmasının ilk ekonomik sonuçları da yavaş yavaş Avrupa’ya ulaşıyordu. Urfa’da alınan ciddi bir yenilgiyle bu kazanımlar tehlikeye girdiğinde, 1147 yılında, Papa VIII. Gregorius tarafından başlatılan II. Haçlı Seferi’yse, doğudaki askeri varlığı güçlendirmenin yanı sıra, Bizans’ı ve Ortodoks Patrikliğini de denetim altına alma amacıyla gerçekleştirilmişti. Bir başka deyişle bu yeni Kutsal Savaş yalnızca Türklere ve Müslümanlara karşı değil, Anadolu’daki gücünü Batı’ya kaptırmak istemeyen Bizans’a karşı da veriliyordu aslında. Bütün bu gelişmeler ve ortaya çıkan yoğun gündem içinde Kilise, ilgiyi “içerideki sapkın”lara çevirecek durumda değildi.&nbsp;</p>

  <p class="p6">Her şeyden önce, el altındaki askeri gücün büyük bölümü, Haçlı harekâtı için seferber edilmişti; Cathar’ların üzerine gönderilecek etkili ve caydırıcı birlikleri bulup toplamak, öyle görüldüğü kadar kolay değildi. Diğer yandan, bu yeni sapkınların giderek büyük bir yaygınlık kazandığı Languedoc bölgesi, Fransa Krallığı’yla bağlarını büyük oranda koparıp, başına buyruk davranan “asi” Toulouse Kontluğu’nun elindeydi ki, bu da ciddi bir sorun oluşturuyordu, çünkü Fransa’nın güneyiyle kuzeyi arasında, yöneticilerin kişisel tercihlerinin ötesinde bir kopuş söz konusuydu.</p>

  <p class="p6">Konuşulan dildeki belirgin farklılığın yanı sıra kültür ve yaşam anlayışı, Toulouse’u Fransa’dan çok, Castilla ve Catalan’a yakın kılıyordu. Krallığın kontrolündeki kuzeyin aksine, Toulouse çok daha büyük oranda kentleşmişti ve insanları daha eğitimliydi; yerel yönetimler çok daha iyi organize olmuş, burjuvazi ilk kez bu bölgede ortaya çıkıp hızla gelişmeye başlamıştı.<a id="a386"></a><a href="../Text/Notlar.html#a1321"><span class="t13">{384}</span></a> Kısacası, kendi yağıyla kavrulan Toulouse’un ne krala ihtiyacı vardı ne de Papa’ya; dolayısıyla hiçbirini umursamıyordu.</p>

  <p class="p6">Dönemin Papa’sı III. Alexander, ilkin 1163’te Tours’da, ardından da 1165’te Lombers’te düzenlenen konseylerde, bu konunun sağlıklı biçimde ele alınmasını ve çözüm üretilmesini istedi. Ulaşan haberlere bakılırsa, bölgeye yollanan rahip ve piskoposların bir bölümü “sapkın”larla mücadelenin altından kalkamayıp pes ediyor, bir bölümüyse Kilise’nin yüzünü kızartacak biçimde “dinden çıkıp”, Cathar’lara katılıyordu.</p>

  <p class="p6">“Lombers’de yayımlanan ve sapkınlığı lanetleyen bildiri, 1166 yılındaki yeni bir konseyde bir kez daha yinelendi. Bu konseylerin toplanmasının birincil amacı, sapkınlığın ne denli tehlikeli olduğunu göstererek, seküler yöneticilerin Kilise’nin yanında yer alıp destek vermesini sağlamaktı. Aynı zamanda, yerel ruhban hiyerarşisine arka çıkarak, bölgelerindeki çalışmalarında otoritenin yanlarında olduğunu göstermeye ve inandırıcılıklarının artmasını sağlamaya çalışılıyordu.”<a id="a387"></a><a href="../Text/Notlar.html#a1323"><span class="t13">{385}</span></a></p>

  <p class="p6">Yerel yönetici ve kontlardan beklenen ilgi görülemeyince, Katolik rahip ve vaizler, sapkınlığa olan ilginin kırılması için, bu insanların düşüncelerinin çürütülmesi gerektiği konusunda fikir birliğine vardılar. Böylece halkın gözünden düşürülecek, itibarlarını yitirecek ve destekten yoksun hale gelince de kolayca ezilebileceklerdi. Bu amaçla, Kilise’nin gücünü hissettiremediği bu bölgelerde, halka açık “münazaralar” düzenlemeye karar verildi.<a id="a388"></a><a href="../Text/Notlar.html#a1325"><span class="t13">{386}</span></a></p>

  <p class="p6">Kilise, sapkın gruplara mensup insanların aptal, cahil, eğitimsiz, fikrini ifade yeteneğinden yoksun zavallılar olduğu görüşünü savunmuştu hep. Ancak Cathar “öğretmen”leri ve rahipleriyle, Katoliklerin karizmatik piskoposları arasında düzenlenen halka açık tartışma ve münazaralarda, bambaşka bir görüntü ortaya çıktı. Kendilerine Kusursuz adını veren bu kişiler, izleyen halkı, söz konusu toplantılardaki performansları ve ikna yetenekleriyle kendi saflarına çekecek kadar donanımlı, bilgili ve zeki insanlardı. Dominiken tarikatına bağlı rahipler, Papalığa bu durumu bildirirken, “Akademik yeteneğe” sahip Cathar ustalarıyla tartışabilmek için, akademik düzeyde mücadele etme gerekliliğinden söz ediyorlardı.<a id="a389"></a><a href="../Text/Notlar.html#a1327"><span class="t13">{387}</span></a></p>

  <p class="p6">Düşünsel alanda Cathar’larla baş edemeyen Katolik Kilisesi, sert yaptırımlar için koşulları zorlamaya başladı. 1179 yılında, binin üzerinde Katolik din adamı ve kral temsilcilerinin katılımıyla bir gövde gösterisine dönüşen “Üçüncü Lateran Konsey” toplandı ve oturumların sonunda açıklanan bildirinin yirmi yedinci maddesinde, Gaskonya, Albi ve Toulouse’un çeşitli bölgelerinde yayılmış durumdaki sapkın gruplar lanetlendi. Bu gruplara mensup insanlar eğer birer günahkâr olarak ölürlerse, ruhlarının kurtarılması için hiçbir şey yapılmayacak, onlara cenaze töreni düzenlenmeyecekti.<a id="a390"></a><a href="../Text/Notlar.html#a1329"><span class="t13">{388}</span></a></p>

  <p class="p6">İki yıl sonra Papa seçilen III. Lucius, yeni bir ferman yayımlayarak “Cathar, Patarini ya da çeşitli adlara sahip sapkınlar” olarak nitelediği gruplara bağlı insanların kalıcı olarak aforoz edildiklerini; bundan sonra, silahlı güçler tarafından cezalandırılacaklarını duyurdu.<a id="a391"></a><a href="../Text/Notlar.html#a1331"><span class="t13">{389}</span></a> Avrupa’da hava iyice ısınıyordu artık. Pireneler’den Alpler’e uzanan bir bölgede şaşırtıcı bir başarı kazanarak yaygınlaşan “sapkın güçbirliği”, Katolik Kilisesi’nin yanı sıra feodal düzeni ve monarşileri de tehdit eder hale gelmişti. Dinsel örgütlenmelerinin yanında okullara, atölyelere, çiftliklere de sahip olan bu gruplar, “ortak mülkiyet” ilkesine dayalı komünal yaşamlarını yaygınlaştırıyor; zanaatçı ve tüccarlardan sonra kimi soyluları da yanlarına çekmeye başlıyor, dolayısıyla bu “alternatif komünal devlet”in mal varlığı ve zenginliği de artıyordu. Üstelik, yanlarına katılan şövalyeler tarafından yetiştirilen birlikler sayesinde, kendi savunma amaçlı düzensiz ordularını da oluşturma yolundaydılar. Ortalıkta uçuşan kıvılcımların, gelişmeleri kanlı bir savaşa doğru yöneltmesi kaçınılmaz görünüyordu ve Cathar’lar, çok önceden öngördükleri bu sonuç için hazırdılar.</p>

  <p class="p6">1198 yılında Papa olan III. Innocent, uzun süredir Kilise için bir karabasana dönüşen bu sorunu ne pahasına olursa olsun çözmeye kararlıydı. Olumlu nitelikleriyle değil, sertliği, acımasızlığı ve kabalığıyla tanınan biriydi Innocent. Papa’nın bütün dünyanın yöneticisi ve krallarla imparatorların babası olduğunu; verdiği emirler “kötü” olsa bile herkesin kayıtsız şartsız itaat etmesi gerektiğini ileri sürüyordu.<a id="a392"></a><a href="../Text/Notlar.html#a1333"><span class="t13">{390}</span></a> Sapkınlar hakkındaki yargısı da açık ve netti: Onlar, Haçlı ordularına doğuda kök söktüren ve bu nedenle en büyük düşmanlardan biri olarak görülen Selâhaddin Eyyubi kadar tehlikeliydiler.<a id="a393"></a><a href="../Text/Notlar.html#a1335"><span class="t13">{391}</span></a></p>

  <p class="p6">Toulouse Kontu VI. Raymond, St. Gilles manastırıyla sürtüşmesi yüzünden 1195 yılında o dönemin Papa’sı III. Celestine tarafından aforoz edilmişti. Innocent, bölgede Cathar’lara karşı yürütülecek savaşta böyle bir müttefike ihtiyaç duyduğu için kararı iptal etti ve ona “Günahlarının çok büyük olduğunu, telafi edebilmek için ya Hacı olmasının ya da bir Haçlı se-ferine katılmasının gerektiğini” bildiren bir haber yolladı. Amacı, Raymond’un direncini kırmak ve Cathar hareketini ezmek için Kilise’ye yardımcı olmasını sağlamaktı. Ne var ki, Toulouse Kontu bu uyarılara kulak asmayınca, Innocent daha etkili bir hamle yapmak amacıyla, 1204 yılında bu kez Fransa Kralı Philippe-Auguste ve oğlu Louis’ye haber yolladı: Sapkınlara karşı mücadele eden herkese, normalde ancak Haçlı Seferleri’ne katılanlara verilen endülüjans<a id="a394"></a><a href="../Text/Notlar.html#a1337"><span class="t13">{392}</span></a> belgesinin sunulacağını, yani bu insanların bütün günahlarının affedileceğini duyurmasını istedi.</p>

  <p class="p6">1207 yılında da, bir kez daha Raymond’a elçi yolladı ve Papalık emrindeki askeri güçleri desteklemesi, topraklarında yaşayan Cathar’ları da kovması için onu son kez uyardı. Raymond bu ültimatomu düşünmeden reddedince bir kez daha aforoz ediliyor, bu kararla birlikte topraklarının da elinden alınmasına karar veriliyordu. Papa o kadar öfkeliydi ki, söylevlerinde Raymond’a olan hıncını gizlemeye bile gerek görmüyordu artık: “O halde düşün aptal adam, düşün. Yaşamın ve ölümün efendisi olan Tanrı, senin günlerini de bitiremez mi? O’nun gazabı, sana hak ettiğin sonsuz işkenceyi verecek!”<a id="a395"></a><a href="../Text/Notlar.html#a1339"><span class="t13">{393}</span></a></p>

  <p class="p6">1208’in Ocak ayında, aforoz kararını geri çekti ve Papalık makamından özür dileyip, pişman olduğunu açıkça belirtmesi emrini iletmek üzere, Peter de Castelnau adlı keşişi Kont’a elçi olarak yolladı. Bu o denli kabul edilemez ve aşağılayıcı bir davranıştı ki, Raymond’un böylesi bir küstahlığı hazmedemeyen şövalyelerinden biri, elçiyi geri dönüş yolunda yakaladı ve bir mızrak darbesiyle öldürdü.<a id="a396"></a><a href="../Text/Notlar.html#a1341"><span class="t13">{394}</span></a>&nbsp; İpler bütünüyle kopmuştu artık; iki ay sonra Innocent, Languedoc bölgesine yönelik bir Haçlı Seferi için hazırlanılması talimatını verdi. Böylece ilk kez Kilise, doğudaki Müslümanlara değil, bir Avrupa halkına karşı “Kutsal Savaş” ilan etmiş oluyordu.</p>

  <p class="p6">1209 Haziran’ının sonlarında, oldukça kalabalık bir Haçlı ordusu, Lyon’dan yola çıkıp güneye doğru ilerlemeye başladı. Ordunun içinde deneyimli komutanlar ve her biri birbirinden acımasız, çoğu daha önce Kudüs’te görev almış savaşçıların dışında, vaizler tarafından kışkırtılmış kalabalık bir “sivil grup” da vardı. Bunların çoğunluğunu, Papa’nın endülüjans vererek günahlarını affetme vaadinde bulunduğu suçlular, katiller, işsiz güçsüz takımı ve “Bir Cathar öldürüp sevaba girmek isteyen” fanatikler oluşturuyordu.</p>

  <p class="p6">Haçlı ordusu, 21 Temmuz günü Beziers önlerine gelip kenti kuşattı. Burası aslında Cathar’ların güçlü olduğu kentlerden biri değildi; nüfusun önemli bir bölümünü de Katolik inancına bağlı kalanlar oluşturuyordu ama bu, saldırganlarda herhangi bir çekince yaratmadı, içeride, topu topu iki yüz dolayında Kusursuz ve birkaç bin Cathar sempatizanı bulunuyordu ki, kendilerini savunmak için, değil kuşatmacılar gibi güçlü silahları, basit birer kılıçları bile yoktu. Yine de, teslim olmayıp direnmeye ve topraklarını savunmaya kararlıydılar. Bulabildikleri her tür mutfak aleti ve bahçe gereciyle de olsa dövüşecek, Haçlı ordusuna boyun eğmeyeceklerdi.</p>

  <p class="p6">Ertesi gün, yani 22 Temmuz’da, tam da her yıl coşkuyla kutlanan Kutsal Maria Magdalena bayramı sırasında, büyük saldırı başladı. Kentin savunması düşüp, Haçlılar önlerine çıkan herkesi kadın, çocuk ya da yaşlı ayrımı yapmadan öldürmeye başladığında, kalabalık bir grup insan, son çare olarak kiliseye sığınmıştı. Ama bu, onları kurtarmaya yetmeyecekti, çünkü emirler son derece açıktı: Bir tek kişi bile sağ kalmayacak.</p>

  <p class="p6">“Peki, içlerindeki birçok Katolik ne olacak, onları nasıl ayırt edeceğiz?” diye soran komutanlara, seferi Papa adına yöneten Başrahip Arnald-Amalric, tarihe geçen şu ünlü yanıtı verecekti: “Siz hepsini öldürün, Tanrı kendi kullarını ayırt edecektir!”<a id="a397"></a><a href="../Text/Notlar.html#a1343"><span class="t13">{395}</span></a></p>

  <p class="p6">Böylece, saldırı başladıktan üç saat kadar sonra, Beziers’te bir tek canlı bile kalmamıştı; sokaklar, cesetlerle dolu bir kan gölünü andırıyordu. Bu korkunç trajediyi, ünlü <span class="t11">Troubndour Guiraut Riquier</span>, hüzün dolu şarkısıyla anlatacaktı yıllar sonra:</p>

  <p class="p12">“Yedi bin insanı öldürdüler</p>

  <p class="p12">Aziz Magdalena’ya sığınmış yedi bin ruhu.</p>

  <p class="p12">Sunağa uzanan basamaklar,</p>

  <p class="p12">Kanla ıslanmıştı.</p>

  <p class="p12">Çığlıklar kilisede yankılanıyordu.</p>

  <p class="p12">Sonra, çanları çalan keşişleri de öldürdüler</p>

  <p class="p12">Başlarını kesmek içinse,</p>

  <p class="p12">Gümüş haçı kullandılar.”<a id="a398"></a><a href="../Text/Notlar.html#a1345"><span class="t13">{396}</span></a></p>

  <p class="p6">&nbsp;</p>

  <p class="p6">Üç gün sonra Haçlı ordusu, Carcassonne’u kuşattı. Bu kez, direnilmemesi karşılığında hiçbirinin öldürülmeyeceği garantisi verildi ve kent halkı dövüşmeden teslim oldu. Canlarını kurtarmışlardı; ama bütün mallarına, evlerine el konmuş, bir daha geri dönmemek üzere Carcassone’dan sürülmüşlerdi. Bölgenin derebeyliği ve toprak mülkiyeti, harekâtın komutanlığını üstlenen Simon de Monfort’a verildi.</p>

  <p class="p6">Sefere katılanlara söz verilen endülüjanslar dağıtıldıktan sonra, eylül ayında Haçlı ordusu dağıldı. O kalabalığı daha uzun süre bir arada tutmak kolay olmadığı için, Kilise ancak “asgari kırk gün boyunca harekâta katılmaları” koşulunu kabul ettirmişti yola çıkarken. Kırk gün dolduğunda, günahlarının affedildiğine ilişkin belgeleri eline alan Beziers kasapları, dağılıp evlerinin yolunu tuttular.</p>

  <p class="p6">Bir yıl sonra, 1210 yılının yaz aylarında, yeni bir Haçlı ordusu bu kez Minerve’ye yöneldi ve üç hafta kadar süren çarpışmalardan sonra direnişi kırıp kenti işgal etti. Beziers’de yaşananlar, bütün Fransa’da nefret yaratmıştı; o nedenle bu kez toplu kıyım yapılmadı. Katolikler bir kenara ayrılırken, tutsak alınanlar içinde kimlikleri saptanan yüz elliye yakın Kusursuz, meydanda hazırlanan büyük bir odun yığının üzerinde diri diri yakıldı. Hiçbiri kimliğini gizlememişti zaten; piskoposlar, bu “sapkın”ların kendilerinden af dileyip canlarını kurtarmaya çalışacaklarını beklerken, Kusursuzlar tek bir söz söylemeksizin ateşe doğru kendi istekleriyle yürüdüler.</p>

  <p class="p6">1211 ‘de düzenlenen seferde Lavour kenti kuşatıldı ve altı hafta süren bir savaş sonunda işgal edildi. Tutsak alınanlar arasındaki dört yüz kadar Kusursuz, yine dev bir ateşte diri diri yakılırken, onlarla yan yana savaşan seksen şövalye de, “sapkınları korumak”tan suçlu bulunup, asılarak idam edilecekti. Bu arada, Cathar sempatizanı olan ve kentte çok sevilen, Guiraude adlı, Lady Lavour unvanına sahip soylu bir Oksitanyalı kadın da nasibini alıyordu Haçlı vahşetinden. İşgalden birkaç saat sonra şatodan sürüklenerek dışarı çıkarıldı ve bir hendeğin içine atılıp orada taşa tutularak öldürüldü.<a id="a399"></a><a href="../Text/Notlar.html#a1347"><span class="t13">{397}</span></a></p>

  <p class="p6">Katliam zincirinin yöneticisi Simon de Monfort, kana ve cinayetlere doymuyordu adeta. Lavour’dan bir ay sonra Casses’daki altmış Kusursuz’u da yakarak öldürdü; ardından emri altındaki büyük orduyla, gözünü Languedoc’un diğer kentlerine çevirdi. Cathar’ların “gerilla” grupları ve Toulouse Kontu’nun sınırlı askeri gücü, Haçlıları durdurmaya yeterli değildi ve direniş, giderek umutsuz bir “intihar” görünümü vermeye başlamıştı.</p>

  <p class="p6">1213 yılında, Cathar’ların yanında yer alan soylular arasında çok sayıda akrabası olan Aragon kralı II. Peter, duruma daha fazla seyirci kalamayacağını anlayıp, vahşeti durdurmak üzere ordusuyla birlikte Toulouse’un yardımına koştu. Bu destek, Languedoc’ta moralleri yükseltmiş, yeniden umutların yeşermesine neden olmuştu. Ancak Peter beklenmedik biçimde Simon de Monfort’a yenilip savaşta ölünce, panik havası yeniden esmeye başladı. Geri çekilmekten başka çare yok gibi görünüyordu.</p>

  <p class="p6">Cathar’Iar ve Languedoc soyluları, ancak üç yıl sonra güçlerini toparlama ve gidişatı tersine çevirme fırsatı bulabildiler. Simon de Monfort, her zamanki kendinden emin cüretkârlığıyla Toulouse’a kadar inmiş ve kenti kuşatma altına almıştı. Bu son adımla “sapkınlar sorununu” artık bitireceğini düşünüyor ve emrindeki büyük orduyla soluk almaksızın saldırılar düzenliyordu ama aylar süren çatışmalar boyunca karşılaştığı güçlü direniş onu oldukça şaşırtacaktı. Sonunda, 12 Haziran 1218’de karşı saldırıya geçen Toulouse Kontu’nun birlikleri. Haçlılara ağır kayıplar verdirmekle kalmadı, Simon de Monfort’u öldürmeyi de başardı. Anlatılanlara göre yıllarca bölgeyi kan gölüne çeviren bu gözü dönmüş adamı öldüren kaya parçası, Toulouse’un kadınları ve genç kızlarının kullandığı bir mancınık ta-rafından fırlatılmıştı.<a id="a400"></a><a href="../Text/Notlar.html#a1349"><span class="t13">{398}</span></a></p>

  <p class="p6">Bu yenilgi, Haçlı ordusunun dağılmasını ve bölgenin biraz soluk almasını sağladı ama bir sonraki yıl, Monfort’un oğlu Amaury yönetiminde, saldırılar yeniden başladı; üstelik bu kez, Fransa Prensi Louis’nin orduları da ona katılmıştı. Marmande kentine yapılan büyük saldırı, Beziers’dekini bile gölgede bırakan dehşet verici bir katliamla noktalanıyor; kadın, erkek, çocuk, soylu, yoksul ya da rahip ayırt edilmeksizin, tek bir canlı kalmamacasına bütün kent halkı kılıçtan geçiriliyordu. Marmande’ın sokakları, caddeleri, meydanları ve avluları kanla yıkanmış gibiydi; her yer ceset parçalarıyla doluydu.<a id="a401"></a><a href="../Text/Notlar.html#a1351"><span class="t13">{399}</span></a></p>

  <p class="p6">Bütün bu vahşet, Cathar’ları ve onlara sahip çıkan Güney Fransa sakinlerini korkutup yıldırmak şöyle dursun, onların iyice birbirlerine kenetlenmelerini sağlıyordu. Kusursuzların anlattıkları ve söyledikleri her şey, Papa emriyle gerçekleştirilmiş bu katliamlarla doğrulanıyordu çünkü: Katolik Kilisesi, gerçekten de Şeytan tarafından yönetiliyor gibiydi!</p>

  <p class="p6">İzleyen yedi yıl boyunca, artık yazgıları birleşmiş görünen Oksitanya soylularıyla Cathar’lar, bitmek bilmeyen Haçlı saldırılarını göğüslemeye ve direnmeye çalıştılar. Zaman zaman onlara büyük kayıplar verdirmeyi ve elden çıkan kimi kent ya da kasabaları geri almayı başardılar. Ancak 1226 yılında Innocent’in ölümünden sonra Papa olan III. Honorius, savaşı bambaşka bir yöne çevirdi: Yalnızca “kâfirlerin yok edilmesi” değil, “Fransa’nın bütünlüğü” teması da öne çıkarılıyordu artık. Yeni Kral olarak taç giyen Prens Louis, Honorius’un yoğun kışkırtmalarıyla sonunda ikna olacak ve bütün askeri gücüyle birlikte güneye doğru büyük bir saldırı başlatacaktı.</p>

  <p class="p6">Fiziksel olarak böyle büyük bir güce karşı durmak mümkün değildi; Toulouse Kontu da direnemedi zaten. Konvansiyonel savaşın yanı sıra, bölgedeki çiftlikleri yağmalamak, tarlalardaki ekinleri yakmak, hayvanları öldürmek ve kırsal kesim halkını yaşadığı yerlerden kovmak gibi sistemli eylemleri içeren bir “terör harekâtı” da başarıyla uygulanmış ve 1229 yılında Toulouse Kontu dize getirilmişti. Paris’te yapılan anlaşmayla Languedoc bölgesi bağımsızlığını bütünüyle yitiriyor, Fransa Krallığı’na bağlanıyordu.</p>

  <p class="p6">Toulouse soylularının verdiği destek kırılınca, tek başlarına kalan Cathar sempatizanları ve Kusursuzlar üzerinde, yeniden ve çok daha acımasız bir terör estirilmeye başladı. 1230’dan itibaren, Katolik Kilisesi “sapkınlar”ın üzerine yepyeni bir yıldırıcı kurumla yürüyordu artık: “Kutsal Katolik Soruşturması” ya da oldukça popüler kısa adıyla, “Engizisyon”.</p>

  <p class="p6">Sapkınlıkla başa çıkmak için bireylerin tek tek Kutsal Mahkeme önünde sorgulanması gerekliliğiyle ilgili düşünceler ve bu sorgulama yönteminin izleyeceği seyrin ayrıntıları, ilk kez 1184 yılında <span class="t11">Ad Abolendam</span> (Bundan Kurtulmak İçin) başlıklı Papa fermanında ortaya konmuştu. Henüz Cathar’ların üzerine bir Haçlı Seferi düzenleme fikri olgunlaşmış değildi o tarihlerde. Ferman, <span class="t11">“Piskopos Soruşturması” (Episcopal Inquisition)</span> aracılığıyla sapkın düşünceleri yaymaya çalışan ya da bu düşüncelere sahip insanları koruyan ve arka çıkan insanların bir ruhban heyeti önünde yargılanması fikrini gündeme getiriyordu. Herhangi birinin sapkınlık suçuyla heyet karşısına çıkarılabilmesi için, bir tek kişi tarafından suçlanması bile yeterliydi. İddianın doğruluğuna tanıklık edebilecek, sözüne güvenilir iki kişinin varlığıysa, “suçun sabitleşmesi” anlamına geliyordu.</p>

  <p class="p6">Ad Abolendam’ın yayımlandığı tarihlerde, bu sistemin yaşama geçirilmesi pratikte çok da anlam taşımıyordu. Çünkü özellikle Güney Fransa’da piskoposlar kendi yetki bölgelerinde bulunmuyorlar, genellikle Roma’da yaşıyor ve görevlerini yılda bir ya da iki kez gerçekleştirdikleri kısa ziyaretlerle yürütüyorlardı. Dolayısıyla, böylesi bir soruşturmanın gerektirdiği gibi, bir grup piskoposun “suçun işlendiği yerde” toplanıp uzun süren soruşturmaları yönetmeleri çok da uygulanabilir görünmüyordu kimseye. Üstelik, sapkınların en yoğun yaşadığı Languedoc bölgesinde piskoposların otoriteleri de büyük oranda kaybolup gitmişti ve böyle bir yargılama girişimini kimse umursamayacaktı.</p>

  <p class="p6">1230 sonrasında Cathar’ların en büyük desteği olan Oksitanya soylularına boyun eğdirilmesi sonucu bölgede görünüm değiştiğinde, ipleri bu kez kesin biçimde eline almak isteyen Kilise, bu konuyu yeniden ve çok daha kalıcı olmak üzere gündeme getirdi. Piskopos soruşturmaları o güne dek düzenli biçimde işletilememiş ve istenen sonuçları vermemişti. O halde, uygulama bundan sonra “Papalık Soruşturması” olarak değiştirilecek; sorgu ve duruşmaları piskoposlar değil, bu konuda özel eğitim görmüş “profesyoneller” yönetecekti. Bu önemli ve kritik görev, henüz on üçüncü yüzyıl başında kurulmuş, sapkınlara duyduğu özel nefretle tanınan bir Katolik grubuna, Dominiken’lere verildi.</p>

  <p class="p6">Dominiken liderlerinin danışmanlığında Papalık tarafından belirlenen prosedür, aşağı yukarı şöyle işliyordu: Herhangi bir yerleşim bölgesinde “sapkınlık” olduğuna ilişkin haberler duyulduğunda, eğitimli Dominiken rahiplerden oluşan soruşturma heyeti, hemen oraya gidecekti. Bölgenin feodal beyleri ve resmi yetkilileri, heyete her türlü yardım ve kolaylığı sağlamakla yükümlüydüler, ilk gün kasaba ya da kent halkı, kamuya açık büyük bir meydanda toplanacak ve heyet başkanının soruşturma başlatılması kararıyla ilgili açılış konuşmasını dinleyecekti. Görünürde bu toplantıda bulunmak yasal bir zorunluluk değildi ama gelmeyenler doğrudan doğruya “şüpheli” durumuna düştükleri için, kimse bu riski göze alamıyordu. Heyet başkanı konuşmasını bitirdikten sonra, bu konuda bilgi sahibi olanlar, bir adım öne çıkarak bildiklerini anlatmak durumundaydılar. Bu bir “itiraf” da olabilirdi, bir başkasına yönelik suçlama da. “Suçlu”ların daha bu ilk aşamada kendiliğinden öne çıkıp itirafta bulunmaları, verilecek cezanın hafifletilmesini sağlayacaktı.</p>

  <p class="p6">İtiraf, iddia ve suçlamalar kayda alındıktan sonra, yetkili heyet, ilgili herkesle bire bir görüşmeler yaparak ilk soruşturmayı başlatıyor; toplanan bilgiler ışığında “sanık”ların belirlenmesinin ardından da, yargılama süreci başlıyordu. Bu andan itibaren sanığın tüm mal varlığına, yargılama süreci sonuna dek heyet tarafından Kilise adına el konuyordu. Sanık kendine bir avukat tutabilir, ancak kendisi hakkında iddia ve suçlamalarda bulunanlarla yüz yüze görüşemezdi.</p>

  <p class="p6">Eğitimli Dominiken sorgucuların yargılama sürecindeki genel stratejisi, sabırlı ve ısrarlı bir tavırla, sanığı “suçunu itiraf etmeye” yöneltme üzerine kurulmuştu. Kendiliğinden itiraf, “acısız bir ölümü” garanti ediyor, aksi taktirde bitmek bilmeyen maddi ve manevi işkencelere maruz kalmayı göze almak gerekiyordu. Sonuçlanan davalarda en sık verilen ceza idamdı; bunu, yaşam boyu hapis, uzun süreli hapis, mal varlığına el konması ve kamusal hakların elinden alınması gibi cezalar izliyordu. Bir Engizisyon sanığının “beraat” etmesiyse, çok ender rastlanan, oldukça sıra dışı bir durumdu; çünkü yoğun baskılar karşısında çoğu sanık, direnci kırılınca itiraf ederek kurtulma yolunu seçiyordu.</p>

  <p class="p6">Engizisyonda sistematik işkence 1252’de Papa IV. Innocent ile birlikte başladı ama 1230’lardan itibaren Cathar’lar üzerinde estirilen “Kutsal Yargı” terörü, bundan daha hafif değildi. İngiliz tarihçi John Arnold, başta Toulouse olmak üzere Güney Fransa’nın tamamında yürütülen operasyonun bir yargılamadan çok, “sapkın avı” için bilgi toplama amacını taşıdığından söz ediyor. Yani Dominiken rahiplerin gerçekleştirdiği zalimce sorgulamalar nihai amaç değil, saklanmakta olan, yeraltına geçmiş Cathar’lara ilişkin ayrıntılı bilgi almak ve bu bilgiler ışığında izleme çalışmalarını hızlandırıp önde gelen Kusursuzlar’ı yakalamaya yönelik ön aşamalardı Arnold’a göre. 1234’teki Tarragona Konseyi, “sapkınlık iddialarının olduğu her yerde”, bir din adamı liderliğinde oluşturulacak grupların, sapkınları, sempatizanlarını ve habercilerini bulup yakalamak üzere “bütün gizli yerleri” araştırmasını emretmişti.<a id="a402"></a><a href="../Text/Notlar.html#a1353"><span class="t13">{400}</span></a></p>

  <p class="p6">Haçlı seferleri ve uzun süren savaşların ardından gelen askeri yenilgiler sonrasında Kusursuzlar, ortaya çıkıp açık açık savaşmanın o an için intihardan farksız olduğunu düşünmüş ve bir yeraltı örgütlenmesine dönüşme kararı almışlardı. Daha Kral Louis’nin büyük saldırısı sırasında hareketin öncüleri ve büyük ustalarından bir grup, görece daha güvenli bölgelere doğru çekilmişlerdi zaten. Genç liderlerse, ateş altındaki Languedoc’tan uzaklaşarak Güney Almanya, İtalya’nın kuzey bölgeleri ve bazı İskandinav kasabalarına giderek, örgütlenmeyi daha güvenli bölgelerde sabırla yeniden başlatma hazırlığına girişmişlerdi. Ancak Toulouse ve çevresinde, bütün baskılara karşın hâlâ çok sayıda Kusursuz vardı ve resmi olarak “kaçak” konumunda da olsalar, eski yaşam biçimlerini ve görevlerini sürdürüyorlardı.</p>

  <p class="p6">Eski bir Dominiken sorgucusu olan William Pelhisson’un anılarında bunu kanıtlayan oldukça çarpıcı örneklere rastlıyoruz. Bunlardan biri, Papa IX. Gregory’nin atadığı Toulouse Piskoposuna gelen bir ihbardan söz ediyor: Bu iş için özel olarak kurulan fahri casus örgütünün (informers) ulaştırdığı habere göre, Oksitanya’nın üst düzey soylu ailelerinden birine mensup yaşlı bir Lady, ölüm döşeğindeyken “firari” bir Kusursuz tarafından ziyaret edilmiş ve <span class="t11">Consolamentum</span> ritüelini gerçekleştirmişti. Dominiken sorgucular, haber üzerine hemen harekete geçtiler ve bir yandan kaçak Kusursuz’un izini bulmaya çalışırken, bir yandan da yaşlı kadını sorguya çekme kararı aldılar.</p>

  <p class="p6">Yaşananlar, bugün bize “Bunlar gerçek olamaz!” dedirtecek kadar trajikomikti gerçekten. Artık saatleri sayılı olan, ölüm döşeğindeki yaşlı kadın, sorgu heyetince Katolik inancına ihanet suçuyla ölüm cezasına çarptırılmıştı! Parmağını bile kıpırdatacak gücü olmadığı için, yatağıyla birlikte evinden dışarı çıkarıldı ve meydanda hazırlanan büyük ateşte yakıldı.<a id="a403"></a><a href="../Text/Notlar.html#a1355"><span class="t13">{401}</span></a></p>

  <p class="p6">Bu korkunç baskı dönemi boyunca Güney Fransa’da ayakta kalabilen ve direnmeye çalışan Kusursuzlar, İspanya-Fransa sınırındaki Montsegûr’a sığınmışlardı. Yüksek bir dağın sarp kayalıklarla dolu yamacına kurulmuş, Pierre-Roger adlı Cathar sempatizanı Mirepoix Lordu’nun kalesiydi burası. Montsegûr, birçok bakımdan Cathar’lar için bir sığınaktan çok daha fazla anlam ifade ediyordu. Kurulan gizli haber alma örgütü aracılığıyla Kusursuzlar, bölgede olup bitenleri buradan öğreniyor; ittifak kurmak istedikleri komşu bölgelerdeki liderlerle kritik görüşmeleri burada yapıyorlar ve yeni dönem için stratejilerini Montsegûr’un güvenli ortamında belirlemeye çalışıyorlardı.</p>

  <p class="p6">1242 yılının Mayıs ayında, bütün Languedoc bölgesinde o korkunç Engizisyon terörünü estiren Dominiken sorgucu Guillaume Arnaud ve ona eşlik eden Fransisken keşiş Saint Thibery’li Stephen, heyetleriyle birlikte Lavaur’daki işlerini bitirdikten sonra, Toulouse’un kırk kilometre kadar güneydoğusundaki Avignonet’ye gelmişler ve kentin yöneticisi Alfaro’lu Raymond’un malikânesine yerleşmişlerdi. Yeni sorgular, yeni işkenceler ve diri diri yakılmalar sıradaydı, başka bir deyişle.</p>

  <p class="p6">Bu tür gezilerde Engizisyon heyetinin güvenliğini sağlamak, yerel yöneticilerin ve derebeylerinin görev ve sorumluluğu olarak kabul ediliyordu. Ne var ki Arnaud ve yanındaki mağrur sorgucular, Avignonet’de sert kayaya çarptıklarının farkında bile değildiler. Alfaro’lu Raymond, Haçlılara karşı uzun süre direnen eski Toulouse Kontu VII. Raymond’un akrabası ve bir Cathar sempatizanı olmakla kalmıyor, Kusursuz’ların Avignonet bölgesindeki “habercilik” görevini yürütüyordu.<a id="a404"></a><a href="../Text/Notlar.html#a1357"><span class="t13">{402}</span></a></p>

  <p class="p6">Arnaud ve Engizisyon yargıçları gelir gelmez, ulaklar gizlice Montsegûr’a doğru yola çıktı ve kaledekiler aynı gün durumdan haberdar edildi. Pierre-Roger bunun, yıllardır Languedoc halkına görülmemiş bir zulüm uygulayan Engizisyon cellatlarını cezalandırmak için son derece uygun bir fırsat olduğunu düşünüyordu. 28 Mayıs gecesi, yanında bir grup deneyimli şövalyeyle birlikte kaleden ayrıldı ve doğruca Avignonet’nin yolunu tuttu. Saldırı ani, hızlı ve kesin olmuştu: Arnaud dâhil on iki Engizisyon görevlisi birkaç dakika içinde öldürüldü ve birlik geldiği gibi sessizce Montsegur’a geri döndü.</p>

  <p class="p6">Engizisyona olan nefret o denli büyüktü ki, bu haber Cathar sempatizanları arasında coşku yaratmıştı. Güney Fransa’da çoğu kişi, “Papa’nın cellatlarına hak ettikleri cezanın verildiğini” düşünüyordu. Saldırıya katılan şövalyelerden William Golarian, daha sonraları “Bunu, Engizisyonu yok etmek ve ülkenin yeniden özgür olmasını sağlamak için yaptık,” diyecekti, “Bir daha Engizisyon diye bir şey olmasın diye!”<a id="a405"></a><a href="../Text/Notlar.html#a1359"><span class="t13">{403}</span></a></p>

  <p class="p6">Ancak Avignonet cinayetleri Papalığı ürkütmek ya da geriletmek bir yana, daha da öfkelendirmişti. Bir yıl sonra Mayıs 1243’te, Kral Louis’nin orduları, Papa talimatıyla bir kez daha güneye inip, dağ yamacındaki Montsegur’u kuşattı. On aydan fazla süren savunma ve direniş sırasında varını yoğunu ortaya koyarak direnen Pierre-Roger ve emrindeki yüz dolayında şövalye, kalabalık işgalcilere zaman zaman gerçekten güç anlar da yaşattı. Ancak yiyecekleri ve suları bitiyor, güçleri gittikçe azalıyordu. Sonunda, Mart 1244’te, bu son büyük Cathar kalesi de teslim olmak zorunda kaldı. Montsegur’da bulunan iki yüz dolayında Kusursuz, kuşatma sırasında Consolamentum alarak kendilerine katılan şövalyelerle birlikte, kaleden çıkarılıp, az ilerideki düzlükte koca bir odun yığını kullanılarak hazırlanmış dev ateşe doğru götürüldüler. Herhangi bir tören yapılmadan, söylev verilmeden, kısacası hiç vakit yitirilmeden, yaş ya da cinsiyet ayrımı yapılmaksızın, toplu halde ateşin içine atıldı onca insan. Tarihe “Montsegur Katliamı” olarak geçen bu olay, Cathar hareketine son öldürücü darbelerden birini indiriyordu.</p>

  <p class="p6">Tarihsel kaynaklar, Pierre-Roger’nin işgalcilerle teslim olma koşullarını görüştüğü sırada, kaledeki Kusursuzlardan dördünün bir gece gizlice kayalıklardan aşağı inerek, kuşatmacılara sezdirmeden Pireneler yönüne doğru kaçtığı konusunda birleşiyorlar. Anlatılanlara göre, Montsegur’un düşmesine çok az bir zaman kala teslim olmayı kabul ettiklerini söyleyen ve bir anlaşma yapmak üzere müzakerelerin başlamasını talep eden Pierre-Roger, aslında dikkatleri başka yöne çekip, bu dört Cathar bilgesinin gizlice uzaklaşabilmesi için zaman kazanmaya çalışıyordu. Yine aynı kaynaklara göre bu dört kişi, kale duvarlarının arkasındaki sarp kayalıklardan aşağı doğru süzülürken, “kesinlikle düşmanın eline geçmemesi gereken” çok önemli bir “yük” de taşımaktaydılar yanlarında. Bu bilginin yıllar içinde kulaktan kulağa yayılması, giderek büyüyüp günümüze dek ulaşan “Cathar’ların Yitik Hazinesi” efsanesini biçimlendirecekti.<a id="a406"></a><a href="../Text/Notlar.html#a1361"><span class="t13">{404}</span></a></p>

  <p class="p6">Söz konusu hazine, neyi içeriyordu peki? Cathar’lar hiçbir dönem maddi değerlere ve zenginliğe önem vermedikleri, hatta bunlardan özellikle kaçındıkları için, efsanevi hazinenin, kimi define avcılarının inandığı gibi para, altın ya da değerli taşlardan oluşması pek inandırıcı gelmiyor. Üstelik topu topu dört insan, bin bir güçlükle dik kayalıklar ve derin uçurumlardan aşağı inip, mümkün olduğunca hızlı bir biçimde Montsegur’dan uzaklaşmaya çalışırken, yanlarında ne kadar altın ya da mücevher taşıyabilirlerdi? Bu tür basit maddi değerler söz konusu olduğunda, düşmana teslim edilen kalede bulunan altın ve mücevherin yanında, oradan kaçırtabilecek birkaç çuvalın sözü bile edilmezdi zaten.</p>

  <p class="p6">Cathar’lar, “kesinlikle işgalcilerin eline geçmemesi gereken” bir şeyleri yanlarına alıp oradan uzaklaşma zorunluluğu duymuşlardı ve bu, para ya da altından çok daha değerli bir şey olmalıydı. Paha biçilemeyecek, eşi benzeri olmayan, yitirilirse bir daha yerine konamayacak ve kaçışın hızını sekteye uğratmaması için de, kesinlikle “yükte hafif” bir şey.</p>

  <p class="p6">Bugüne dek “Cathar Hazinesinin niteliğiyle ilgili çok sayıda görüş ortaya atıldı ve farklı varsayımlar tarihçiler arasında uçuşup durdu. Kimilerine göre, kısa bir süre sonra Kusursuzlarla aynı yazgıyı paylaşacak olan, 1. Haçlı Seferi’nin kahramanları arasında yer almış Tapınak Şövalyeleri’nin ünlü hazinesi, Cathar’lardan devralınmıştı; çünkü o trajik günün öncesinde Montsegur kalesinden kaçan Kusursuzlar, yanlarında taşıdıkları “değerli yükü” ilk fırsatta Tapınakçıların liderlerine teslim etmişlerdi. Kimileri iyice romantik fantezilere yönelip, bunun ünlü “Kutsal Kadeh” olabileceğini iddia ediyordu<a id="a407"></a><a href="../Text/Notlar.html#a1363"><span class="t13">{405}</span></a>, kimileriyse Tapınakçıların gizli merkezinde “Baphomet” adıyla tapınılan, İsa’nın başının mumyası olduğunu!<a id="a408"></a><a href="../Text/Notlar.html#a1365"><span class="t13">{406}</span></a> 1930’larda bu konuyla yakından ilgilenen Naziler, araştırmacı Otto Rahn’ın, Cathar hâzinesini beşinci yüzyılda Roma ve Güney Fransa’yı yağmalayan Vizigotlara bağlayan tezlerinden etkilenmişler, hatta Hitler bu konuyla ilgili çalışmaları bizzat izlemişti.<a id="a409"></a><a href="../Text/Notlar.html#a1367"><span class="t13">{407}</span></a></p>

  <p class="p6">Tapınakçılarla Cathar’lar arasında bağlantı kurmaya çalışan güncel bir araştırmanın yazarları, çok sayıda olasılık üzerinde spekülasyon yaparken, söz konusu hazinenin “bilgi” olabileceği üzerinde de duruyorlar: “Bu (hazine) Paulisyen gruplarından en az birinin 1824’e dek kullandığının bilindiği, <span class="t11">Gerçeğin Anahtarı’nı</span> oluşturan nadir ve değerli bir kitap gibi, bütünüyle ‘spiritiüel bir hazine’ miydi?<a id="a410"></a><a href="../Text/Notlar.html#a1369"><span class="t13">{408}</span></a></p>

  <p class="p6">Farklı bir bağlamda, benzeri bir soru da biz üretebiliriz: Bunca değer verilen ve Haçlıların eline geçmemesi için kaçırılıp dikkatle korunan hazine, şu ünlü “Cathar’ların Gizli Kitabı” olabilir iniydi? Söz konusu kitap, tarihi binyıllarca geriye giden ve Fraternis yelpazesindeki tüm grup ve fraksiyonlara rehberlik eden, “Sibylline Koleksiyonu”na mı aitti yoksa; değeri ve önemi bundan mı kaynaklanıyordu? Ama orijinal Sibylline Kitaplarının, Sulla’nın birlikleri Roma’ya girdiği sırada, yani İÖ. 83’te yanıp yok olduğunu biliyorduk, bu doğru olamazdı. Yoksa olabilir miydi?</p>

  <p class="p6">&nbsp;</p>

  <h3 class="h30"><a id="ncx1692"></a>Tapınak Şövalyeleri</h3>

  <p class="p6">On üçüncü yüzyılın ikinci yarısında Engizisyon terörü, yavaşlamak şöyle dursun, iyice artarak sürdü. Montsegur’deki büyük darbenin ardından Cathar’ların etkin olduğu son birkaç kent de Papalığın demir yumruğundan nasibini almış; hemen ardından da Avrupa’nın birçok bölgesinde “Kutsal Soruşturma” rüzgârı tüm hızıyla eserek, saklanmaya ya da izini kaybetmeye çalışan “sapkın”ları hedef almaya başlamıştı. Üstelik Papa IV. Innocent’in onayladığı bir kararla, “soruşturmalara yardımcı olması için” işkenceye de yasal izin verilmiş durumdaydı: Kan dökmemek ve “kol ya da bacak kırmamak” koşuluyla!<a id="a411"></a><a href="../Text/Notlar.html#a1371"><span class="t13">{409}</span></a></p>

  <p class="p6">Cathar’ların yok edilmesiyle başlayıp, Engizisyon’un kurumsal kişiliğe kavuşarak resmi terörün bir parçası haline gelmesiyle devam eden bu süreç, Papalığın kendine olan güveninin de belirgin biçimde artmasını sağladı. Bütün Avrupa, kimin “patron” olduğunu anlamıştı artık. Aristokrat, büyük toprak sahibi, kont, hatta kral bile olsa, en büyük otorite konumundaki Papa’ya karşı geldiği anda, Kilise’nin demir yumruğuyla ezilecekti. Roma Kilisesi, imparatorluk dağıldığından beri ilk kez bu denli güçlü hale gelmenin getirdiği zafer sarhoşluğunu yaşıyordu. O kadar ki, 1300 yılında Tortossa’yı Müslümanların elinden geri almak için yeni bir Haçlı Seferi başlatma kararı alan Papa VIII. Bonifatius, yaklaşık iki yüz bin coşkulu insanın toplandığı meydanda kararı açıklarken, kalabalığın karşısına elinde kılıç ve asayla çıkmış ve “Ben Caesar’ım!” diye bağırmıştı. Kasım 1302’de yayımladığı bir bildiriyi de “Kurtuluş için tüm insanların Roma’daki Papa’ya boyun eğmeleri şarttır!” ifadesiyle bitirmişti.<a id="a412"></a><a href="../Text/Notlar.html#a1373"><span class="t13">{410}</span></a></p>

  <p class="p6">Ancak Papalığın bu parlak görüntüsü ve büyük otoritesi, Avrupa’da bir anlamda “sonun başlangıcı” olarak da kabul edilebilirdi. Cathar, Waldense ve Patarini hareketleri sistemli bir katliamlar zinciri uzantısında bütünüyle yok edilmiş izlenimi veriyordu ama gösterdikleri direniş ve kararlılık, sonu çok kötü bitmiş olsa bile Kilise’ye başkaldırmanın pekâlâ mümkün olduğunu ortaya koymuştu. Baskı yalnızca hareketin en ön mevzilerinde yer alan kadroları ve onların yakın çevrelerindeki geniş bir sempatizanlar kitlesini vurmuştu; fikirlerin ve ideallerin gizlice yaşaması ve yaygınlaşması ise engellenemiyordu. On dördüncü yüzyıla gelindiğinde, Avrupa kentlerinde ya da kırsal kesiminde kendini gizleyerek var olmayı sürdüren çok sayıda Fraternis uzantısı grup, sessizce ve elden geldiğince dikkatli biçimde örgütlenerek, yeniden ortaya çıkmak için uygun zamanı beklemekle meşguldü.</p>

  <p class="p6">Diğer yandan, yüz yılı aşkın bir süredir ekonomik ve sosyal alanda ciddi dönüşümler yaşanıyor; ticaretin yeniden canlanmaya başlaması ve kentlerdeki zanaat etkinliklerinin küçük ölçekli manüfaktür yapısına kavuşmasıyla, başta İtalya, Fransa ve Almanya olmak üzere kıtanın birçok bölgesinde yeni bir sınıf doğmaya başlıyordu: Burjuvazi. Aristokrat ailelerin genç kuşaklarının ve kentli aydınların da desteğiyle büyüyen bu yeni sınıf, Avrupa’nın gelecekteki gelişmesinin önünde Papalığı ciddi bir engel olarak görmeye başlamış; genç burjuvalar, henüz fısıltı düzeyinde de olsa, “dinde reform” taleplerini dar bir çevre içinde telaffuz etmeye başlamışlardı. Artık birer “gizli örgüt” niteliği taşıyan Fraternis grupları, kentlerde bu sınıfın eğitimli mensupları arasında ilgi görüp yandaş buluyor; binlerce yıllık “daha adil ve özgür bir dünya” ideali, en çok, antik bilgeliğe büyük bir ilgi duyan genç burjuvaları heyecanlandırıyordu. Söz konusu ideale ulaşılması için ilk hedef de, “var olan düzenin sürmesinde çıkarı bulunan monarşilerle Kilise arasındaki ittifakın ortadan kaldırılması” olarak belirlenmişti.</p>

  <p class="p6">Kentlerin yeni zenginlerinin evlerinde gizlice yapılan toplantılarda Pythagoras’ın ve Platon’un yapıtları toplu halde okunuyor, Roma’nın Cumhuriyet dönemi anılıp tartışılıyor ve Avrupa’daki mevcut monarşilerin de tıpkı Tarquinius gibi devrilip, dinsel dogmatizmi yok edecek, yeni ve modern bir “Avrupa Cumhuriyeti”nin kurulması özlemleri dile getiriliyordu.</p>

  <p class="p6">Aslına bakılırsa, Avrupalı yönetici hanedanların bazılarının da, Papalığın bu “her tür gücün üstünde, tek birleştirici otorite” olarak ortaya çıkma durumundan hoşnut olduğu söylenemezdi. Krallar ve soylular, Kilise baskısının kendi lehlerine çalışan bir unsur olduğunun farkındaydılar ve genelde Papalık kurumundan bir şikâyetleri yoktu. Ama üzerinde denetim kurabilecekleri, karar ve uygulamalarını yönlendirebilecekleri daha “uysal” Papa’ları göreve getirmenin gerekli olduğunu düşünüyorlardı.</p>

  <p class="p6">Bonifatius’un pervasız tavırları, Avrupa’nın kibirli monarşilerini fazlasıyla rahatsız etmişti. Papalık bildirilerindeki emirlere uymadığı gerekçesiyle Fransa Kralı Philippe’i aforoz etmeye kalkmasıysa, bardağı taşıran damla oldu. Kralın askerleri, daha aforoz bildirisi yayımlanamadan, ani bir baskınla Anagni’deki Papalık sarayına girip, Bonifatius’u esir aldılar. Onu öldürmeye cesaretleri yoktu, yalnızca gözdağı vermek istemişlerdi ve kısa bir süre sonra da serbest bıraktılar zaten. Ama Bonifatius, uğradığı aşağılanma karşısında manen yıkılmıştı. Dört hafta sonra öldü; onunla birlikte, Papaların evrensel egemenlik emelleri de toprağa gömülmüştü.</p>

  <p class="p6">Fazla uzun ömürlü olmayan Niccolo Bocassino’dan sonra, 1305 yılında Fransız din adamı V. Clemens, yeni Papa olarak göreve başladı. Bu seçim, Kral Philippe’in istek ve planlarının büyük oranda başarıya ulaştığını ve Papalığın, artık Fransa denetiminde olduğunu koyuyordu ortaya. Nitekim Papa oluşundan yalnızca birkaç ay sonra Clemens, yeni tayin ettiği kardinallerin büyük çoğunluğunu Fransa’dan seçti. Philippe ile Papa arasında, somut hedeflere yönelik bir işbirliği ve ittifak oluşturulmuş gibiydi. Clemens, yakın zamanda büyük bir Haçlı Seferi daha düzenlenmesini istiyor, Fransa Kralı da bunu destekleme, hatta bizzat yönetme garantisi veriyordu. Asıl amacı, Doğu Akdeniz’de Fransa’ya bağlı yeni bir krallık kurmak ve Bizans’ı da içine alacak bu krallığın yönetimine “Doğu Roma Hükümdarı” unvanıyla kardeşi Charles’ı getirmekti.</p>

  <p class="p6">Haçlı Seferi’nin hazırlık görüşmeleri sırasında Philippe, başarıya ulaşmak için birinci koşulun, Kilise’ye bağlı farklı şövalyelik örgütlerinin dağıtılıp, tek bir bayrak altında yeniden örgütlenmesi olduğunu üzerine basarak yineleyince, ortalık karışacaktı biraz. Birinci Haçlı Seferi sırasında Doğu’da oluşmuş irili ufaklı “şövalye kardeşlikleri” içinde en büyüğü ve en ünlüsü, o sıralar Jacques de Molay yönetiminde olan “Mesih’in Yoksul Askerleri” ya da “Tapınak Şövalyeleri” olarak bilinen, Fransa merkezli örgüttü. Hemen ardından, yine Haçlı Seferleri ürünü olan “Aziz Jean Hastanesi Şövalyeleri” nin birliği geliyordu. Kral Philippe ve kurmayları, “Batı’da ve Doğu’da oluşturulacak büyük Fransız hegemonyasının başarıya ulaşması” için, Tapınak ve Hastane şövalyeleri örgütlerinin birleşip, yönetim ve mal varlıklarının Fransa Krallığı’na aktarılması gerektiğini ısrarla vurguluyorlardı.</p>

  <p class="p6">Jacques de Molay, bu öneriye kesin bir tavırla karşı çıktı. Asıl amaçlananın, son yüz yıl içinde iyice büyüyüp zenginleşen Tapınakçıları ortadan kaldırmak ve böylelikle hem nüfuzu ve saygınlığı artmış bir rakipten kurtulmak, hem de onların büyük mal varlığına entrikalar aracılığıyla el koymak olduğunu anlamak, pek de güç değildi.</p>

  <p class="p6">1119 yılında, yani Kudüs’ün ele geçirilip orada bir Haçlı Krallığı kurulmasından yirmi yıl kadar sonra, Fransa’dan gelmiş dokuz aristokrat tarafından, “bölgedeki hacıları korumakla görevli bir muhafız örgütü” kimliğiyle oluşturulmuştu <span class="t11">Tapınak Şövalyeleri kardeşliği</span>. Kısa bir süre sonra da, askeri işlevlerinden çok, Kudüs ile Avrupa arasındaki iki yönlü para akışını denetlemekle uğraşmışlardı. “Kredi mektubu” sistemini ilk kullananlar, onlardı. Görev gereği ya da Kudüs’e ayak basarak hacı olmak üzere Doğu’ya gidecek olan Avrupalılar, yola çıkmadan önce Tapınakçıların değişik kentlerdeki temsilcilerine para yatırıp karşılığında imzalı ve mühürlü bir belge alıyorlar; Kudüs’e vardıklarında da bu belgede belirtilen miktar çerçevesinde, örgütün doğudaki merkezinden para çekebiliyorlardı.</p>

  <p class="p6">Birçok soyluyu, tehlikeli bir yolculuk sırasında yanında büyük miktarda para taşıma riskinden kurtaran bu sistemle birlikte Avrupa’da bankacılığın ilk öncüleri olarak da kabul edilen Tapınak Şövalyeleri, on dördüncü yüzyıla gelindiğinde hatırı sayılır bir servete sahip olmuş durumdaydılar. İtalya ve Fransa başta olmak üzere Avrupa’nın çeşitli ülkelerinde aynı sistemi yaygınlaştırmaya çalışıyor ve bu yolla büyük miktarlarda maddi değeri kontrol ederek güç kazanıyorlardı.</p>

  <p class="p6">Daha da önemlisi, Kral Philippe ciddi bir ekonomik çöküntü içindeydi ve Tapınakçılara da oldukça yüklü miktarda borcu vardı.<a id="a413"></a><a href="../Text/Notlar.html#a1375"><span class="t13">{411}</span></a> Fransa’nın çıkarlarını öne sürerek, gerçekleştirilecek büyük sefer öncesinde askeri kardeşlik örgütlerinin mal varlıklarını birleştirip kendi denetimi altına almak, her şeyden önce onun Tapınakçılar karşısındaki bu güç durumdan kurtulmasını sağlayacaktı. Belki, daha da fazlasını: Uzun sürecek bir dizi savaş boyunca, mal varlığı Avrupa’nın her yerine yayılmış, zengin bir tarikata ait bütün maddi olanakları elinin altında tutmak, Philippe’in geleceğe ilişkin büyük planlarını yaşama geçirmesinde önemli bir rol oynayabilirdi. Kim bir kraldan büyük bir “kutsal savaş” sonrasında “harcanmış” görünen paraların hesabını sormaya cüret edebilirdi ki?</p>

  <p class="p6">Eğer her şey bu kadarla kalsaydı, Fransa Kralı’nın Tapınak Şövalyeleri’ne karşı uygulamaya koyma hazırlığında olduğu planı, yalnızca ekonomik gerekçelerle açıklayabilirdik. Ancak işin içinde bambaşka hesaplar ve eskiye ait hınçlar da vardı. Cathar’lara karşı düzenlenen Haçlı Seferi sırasında, Fransa’nın dört yanından şövalyeler, paralı askerler ve düzensiz milisler bir araya getirilmiş; ama Oksitanya’da hazır kuvvetleri bulunmasına karşın Tapınak Şövalyeleri, bu harekâta katılmaktan özenle kaçınarak işin dışında kalmayı yeğlemişti. Papa’ya bağlılık yemini etmiş; Kudüs’te gösterdiği yararlılıklar nedeniyle övgüler almış; ülkenin en iyi eğitimli ve yetkin şövalyelerini bünyesinde barındıran bir askeri tarikatın, kendi hükümranlık alanı içinde sayılabilecek topraklarda, Papa emriyle ve “İsa adına” düzenlenmiş bir savaşa katılmaması, çok da anlaşılır bir şey değildi aslında. Daha o günlerden itibaren, Fransa’da krala yakın kimi aristokratlar ve din adamlarının zihinlerinde, Tapınak Şövalyeleri’yle ilgili birtakım soru işaretleri belirmeye başlamıştı. Papalık sınırları içindeki yönetim ofislerinde, uzunca bir süredir, “Tapınak-çıların Doğu’da bulundukları süre içinde iletişime girdiği bazı Sarazenlerden ve Kabalist gruplardan etkilenerek, bir inanç sapması yaşadıkları” yolunda dedikodular kulaktan kulağa dolaşmaktaydı zaten.</p>

  <p class="p6">Aslına bakılırsa, anlatılanlar çok da dayanaktan yoksun sayılmazdı. Yalnızca Tapınak Şövalyeleri değil, Haçlı Seferleri için Kudüs’e dek giden çok sayıda Avrupalı aristokrat ve komutan, gördükleri karşısında şaşkınlığa uğramıştı. Yola çıkarken zihinlerinde İslam ülkeleriyle ilgili canlanan imge, “yağma ve talanla zengin olmuş vahşi ve ilkel kabileler” prototipiyle sınırlıydı. Ancak Yakındoğu topraklarında ilerlerken, girdikleri hemen her kentte, kendilerininkinden çok daha ileri bir uygarlığın göstergeleriyle karşılaşınca, şaşkınlığa düştüler. Göz kamaştırıcı bir mimari; temiz ve düzenli kent planları; ileri tekniklerden yararlanılarak gerçekleştirilmiş temel altyapı şebekeleri ve en çok da o kütüphaneler ve bilgi merkezleri şaşırtmıştı onları. “Eli kılıçlı vahşi savaşçılar”ın özellikle matematikte, astronomide, kimyada ve tıpta kendilerinden fersah fersah ileride olmalarını anlamakta ve açıklamakta güçlük çekiyorlardı. Girdikleri birçok kentte eski Yunan, Mısır ve Mezopotamya düşünür ve bilim adamlarına ait klasik yapıtların çeşitli dillere çevrilmiş kopyalarıyla karşılaşıyor ve bunu inanılmaz buluyorlardı. Sonuçta, tıpkı kendilerininki gibi, din ilkelerine göre yönetilen, teokratik bir sistemin egemen olduğu topraklardaydılar; ama Avrupa’da feodal krallıkların üzerinde dolaşan Kilise gölgesi, eskiye ait bütün kültür birikimini baskı altına alıp dışlarken, aynı despotik yönetim sisteminin egemen olduğu bu topraklarda Batı’nın ve Ortadoğu’nun “günah kaynağı” saydığı klasik yapıtların el altında bulunması kolay anlaşılır bir şey değildi.</p>

  <p class="p6">Bir süre Filistin, Suriye ve Güneydoğu Anadolu’da yaşadıktan sonra, bu aristokrat ve şövalyelerin eğitimli olanları, durumu daha sağlıklı kavramaya başladılar: Bu görüntü, İslam ile Hıristiyanlık arasındaki din eksenine bağlı farklılıklardan ya da yönetim sistemleri arasındaki ayrılıklardan kaynaklanmıyordu. Asıl mesele, Doğu’da geçmiş bilgi birikimiyle bağlarını koparmamış, felsefi arayışını sürdüren çeşitli tarikat ve grupların, yönetimin ortodoks eğilimlerine karşın, çoğu kez merkeze uzak bölgelerdeki yerel aristokratlar himayesinde varlığını sürdürerek ayakta kalabilmesi; Avrupa topraklarındaysa bu tür grupların “sapkın günahkârlar” ilan edilip, teokrasiyle işbirliği halindeki feodal beyler aracılığıyla yok edilmesiydi.</p>

  <p class="p6">İslam’ın kontrolü altındaki topraklarda, fiilen azınlıkta kalan ortodoks Arap hanedanları geniş bir etnik ve kültürel mozaik üzerinde hüküm sürüyor; merkezi iktidarın gücünü, İslam’ı kabul etmiş diğer toplumsal grupların katılımı ve koordinasyonuyla sağlıyordu. Bu durumda, iktidarın merkezindeki Sünni ulemanın tercihleri her ne kadar ortodoks anlayışı kesin biçimde egemen kılmaktan yana olsa da, İslam uygarlığının yayıldığı coğrafyada, kimi yerel beylerin de desteğiyle varlığını sürdüren farklı gruplar, Pers, Mısır, Mezopotamya, Yunan ve Anadolu’nun, izleri kolay kolay silinemeyen kültürel birikimini kendi inançları içinde değerlendirip, bu eski geleneklerden yararlanarak felsefi arayışlara yönelebiliyorlardı. Tıpkı, Anadolu ve Suriye’nin değişik bölgelerinde sıkça rastlanan Sufiler<a id="a414"></a><a href="../Text/Notlar.html#a1376"><span class="t13">{412}</span></a> ya da İran’dan Doğu Anadolu’ya dek uzanan coğrafyada yerleşmiş çeşitli Bâtıni (ezoterik) mezhepler gibi. Böylesi bir özgür düşünsel yaklaşımı hararetle destekleyen Mutezile felsefesi onuncu yüzyıldan itibaren yönetimden uzaklaştırılmış olsa da, geniş İslam toprakları üzerinde farklı kollara ayrılarak yaşamayı sürdürmüştü ki, Doğu’nun bu şaşırtıcı dinamizminin ve bilimsel atılımlarının arkasında, bu tarikat ve grupların büyük etkisi vardı.</p>

  <p class="p6">&nbsp;</p>

  <p class="p6">&nbsp;</p>

  <h3 class="h30"><a id="ncx1712"></a>Yükseliş ve Düşüş</h3>

  <p class="p6">Hugues de Payens adlı bir Fransız soylusu ve yedi arkadaşı tarafından, Kudüs’teki yeni krallığın yöneticisi II. Badouin’in önerisiyle, “hacıların güvenliğini sağlayacak bir şövalye tarikatı” olarak kurulan “Mesih’in ve Süleyman Tapınağı’nın Yoksul Askerleri” adlı kardeşlik birliği,1119 Noel’inde “Yoksulluk, erdem ve bağlılık yemini” ederek göreve başladı. Adları zamanla “Süleyman Tapınağı Askerleri”, “Tapınak Şövalyeleri” ya da kısaca “Tapınakçılar” olarak anılmaya başlayan bu grubun üyeleri, diğer şövalye ve soyluların çoğu gibi, Kudüs’e ilk geldiklerinde gördükleri manzara karşısında çok şaşırdılar, sonra “merkez üs” olarak Mescit-i Aksa’yı seçerek, asıl görevlerini, yani “bölgedeki Hıristiyan hacıları olası saldırılardan koruma” işlevini yerine getirmek için, hızla organize olmaya başladılar.</p>

  <p class="p6">Bu noktada, her ne kadar bir “asker tarikatı” olarak değerlendirilseler de, Tapınakçıların önderlerinin şövalyeden çok birer “dervişi” andırdıklarını belirtmekte yarar var. Gerek Hugues, gerek Saint-Omer’li Godefroi ve Saint-Aignan’lı Archambaud, din eğitimi almış, maddi zenginliktense “ruhun kurtuluşunu sağlamanın” daha önemli olduğuna inanan ve aslında huzuru Avrupa’nın ücra köşelerindeki manastırlarda arayan soylulardı. Hıristiyanlık öğretisinin, tıpkı İsa’nın öğütlediği gibi, “yoksulluğun erdem olduğu” ilkesinin üzerine kurulmuş olması gerektiğini düşünüyor ve “zihnin terbiye edilerek bedensel maddi hırsların kirleticiliğinden uzak tutulması” gerektiğine inanıyorlardı. Aslına bakılırsa, bütün bu kurucu üyelerin kişisel tercihleri askerlikten ve savaştan değil, manastır rahipliğinden yanaydı ama bir biçimde Kral ve Kudüs Patriği tarafından sunulan öneriyi çekici bulup, Kutsal Topraklar’daki görevlerine başlamışlardı.</p>

  <p class="p6">İzleyen yıllar içinde Hugues ve arkadaşlarına, Avrupa’nın değişik yerlerinden gelen soyluların katılımıyla, “Mesih’in Yoksul Askerleri” büyümeye ve genişlemeye başladı. On ikinci yüzyılın ikinci yarısında tarikat yalnızca Kudüs’te değil, Hıristiyan ordularca yeniden ele geçirilmekte olan İspanya’da da görev yapıyordu. Endülüs İslam devleti, Kuzey Afrika’dan gelen fundamentalist Berberilerin göçleri sonrasında yaşadığı iç karışıklıklar nedeniyle küçük beyliklere bölünmüştü ve İspanyol orduları bu kent devletçiklerini birer birer ele geçiriyorlardı. Cordoba’ya, Toledo’ya, Granada’ya ve Sevilla’ya giren Tapınakçılar, Kudüs’tekinden daha da şaşırtıcı görüntülerle karşılaştılar.</p>

  <p class="p6">Endülüs kentleri, hiç de anlatıldığı gibi “kılıç altında inleyen mazlumların” bir araya geldiği despotik beylikler değil, çeşitli inançlara&nbsp; mensup insanların yan yana yaşadığı gelişmiş toplumlar olarak beliriyordu karşılarında. Hıristiyan ve Yahudi grupların, yapımında gönüllü olarak çalıştıkları camilerin yanı sıra, bu kentlerde Müslüman mimarların katkısıyla inşa edilmiş kiliseler ve sinagoglar, her inançtan insanın bir araya geldiği görkemli kütüphaneler ve içinde Avrupalıların varlığından bile haberdar olmadığı tedavi yöntemlerinin geliştirildiği modern hastaneler yer almaktaydı.</p>

  <p class="p6">Üstelik genelde İslam’ın sınırlı hoşgörüsünden yararlanan “kitap ehli” cemaatler (Hıristiyan ve Yahudiler) dışında, Endülüs’teki kimi kentlerde eski inançların mensuplarına da belli ölçülerde yaşama hakkı tanınmıştı. Din ilkeleri uzantısında getirilmiş yasaklar ve yok edilmiş kitaplar şöyle dursun, özellikle Cordoba’da bilimsel ve felsefi araştırmalar özendirilmiş ve desteklenmiş gibiydi. Ortaçağ karanlığının içinden İspanya’ya süzülüp, “yeniden fetih” (<span class="t11">reconquista</span>) hareketini gerçekleştiren ordular, gerçek anlamda “aydınlanma”yı yaşamakta olan bir ülkeyle karşılaşıyorlardı.</p>

  <p class="p6">Tapınakçılar, İspanya’da fazla uzun süre görev yapmadılar; ama bölgeyi fetheden Aragon Kralı I. Alfonso, hiç varisi olmadığı için vasiyetnamesinde İspanya’da denetimi altındaki toprakları, Kudüs’teki “Kutsal Mezar Tarikatı”, “Hastabakıcılar” adıyla bilinen “Aziz Jean Hastanesi Şövalyeleri” ve “Mesih’in Yoksul Askerleri” arasında bölüştürmüş, taşınabilir servetini de yoksullara bağışlamıştı.<a id="a415"></a><a href="../Text/Notlar.html#a1378"><span class="t13">{413}</span></a> Uzun bir süre çeşitli anlaşmazlıklar nedeniyle bu vasiyetname uygulamaya konmadıysa da, sonunda bir uzlaşmaya varılarak altı kalenin derebeyliği, kraliyet gelirlerinin onda biri ve Müslümanlardan geri alınan toprakların beşte biri, resmen Tapınakçılar’a verildi.<a id="a416"></a><a href="../Text/Notlar.html#a1380"><span class="t13">{414}</span></a> “Mesih’in Yoksul Askerleri”, pek de “yoksul” sayılmazlardı artık. Ama elde ettikleri asıl zenginlik, İspanya’da bir anda avuçlarının içine bırakılan o şaşırtıcı bilgi birikimi ve görkemli kültür merkezleriydi.</p>

  <p class="p6">Şövalyelerin, tıpkı Kudüs’te olduğu gibi, gördüklerinden çok etkilendikleri konusunda kuşku yok. Gerek İspanya’da, gerekse asıl görev bölgeleri olan Suriye ve Filistin’de, İslam toprakları üzerinde var olmuş çeşitli mistik gruplar, fraksiyonlar ve tarikat liderleriyle karşılaşıyor; bunların birçoğuyla savaşsalar da, bazılarıyla görece çok daha barışçı ortamlarda diyalog kurma olanağı buluyorlardı. Daha da önemli olan nokta, giderek Avrupa’nın en prestijli ve en yaygın “şövalye kardeşliği” haline gelen bu birliğin önde gelenlerinin, Güney Fransa’da yayılmakta olan Cathar hareketine ilgi göstermeleri ve bu “sapkın”ları himaye eden Languedoc’lu aristokrat dostlarının yanı sıra, Kusursuzlar’la da iletişim içine girmiş olmalarıydı. Belki Katolik Kilisesi içindeki fanatik grupların iddia ettiği gibi, Tapınakçıların kafaları, yeni tanıştıkları düşünceler nedeniyle biraz “karışmış” ve inanç anlayışlarında birtakım “sapmalar” ortaya çıkmış olabilirdi. Ama onlara gizliden gizliye duyulan tepkinin ardındaki birincil neden, inançlardan çok “dünyevi hesaplar”la ilgiliydi ve Avrupa’nın birçok ülkesindeki güç, saygınlık ve mal varlıklarının giderek artmasından kaynaklanıyordu.</p>

  <p class="p6">İspanya’da I. Alfonso’nun miras aracılığıyla edindikleri mülklere, kısa sürede soylulardan gelen yeni bağış ve hibeler eklendi. 1137 yılında İngiltere Kraliçesi Mathilda, Essex’deki topraklarının büyük bölümünü Tapınakçılara armağan etti. 1143 yılındaysa Aragon hükümdarı Kont Ramon Berenguer, İspanya’nın yeniden fethi sırasında Müslümanlarla yapılan savaşlarda yardım etmeleri karşılığında, Tapınakçılara bölgede şatolar ve topraklar bağışlayacağını duyurdu. 1138 ve 1144 yıllarında yayımlanan iki ayrı Papa fermanıyla, sahip oldukları özel askeri ayrıcalıklara yenileri eklendi.<a id="a417"></a><a href="../Text/Notlar.html#a1382"><span class="t13">{415}</span></a> Batı Avrupa ve Britanya’nın tamamında hiyerarşik bir düzen içinde örgütlenen Tapınak Şövalyeleri, görünürde Hıristiyan dünyasının sınırları içinde, Kilise’den sonra en güçlü ve en varlıklı kurumdu neredeyse. “Hastabakıcılar” tarikatı ve sonradan kurulan “Toton Şövalyeleri” benzeri askeri kardeşlik grupları, gerek güç ve zenginlik, gerek nüfuz ve saygınlık açısından Tapınakçıların yanına bile yaklaşamıyorlardı.</p>

  <p class="p6">Ancak, 1305 yılında Kral Philippe ile girdikleri anlaşmazlık uzantısında ortaya çıkan gelişmeler, bu parlak döneme kesin bir nokta koyarak, örgütün sonunu hazırlayacaktı. Tapınakçıları ortadan kaldırmayı, güçlü bir rakipten kurtulmak ve çöküntü halindeki ekonomisini düzeltmek için en geçerli yol olarak gören Fransa Kralı, yeni Haçlı seferiyle ilgili görüşmeler sırasında “tarikat ve grupların birleştirilip bütçelerinin krallığa aktarılması” projesiyle, bu stratejinin ilk büyük adımını atmıştı zaten. Tarikat lideri Jacques de Molay bu fikre kararlı biçimde karşı çıkıp, gerekçelerini de Papa’ya yolladığı ayrıntılı bir tezkereyle anlatınca, planın diğer adımları hızla yaşama geçirildi.</p>

  <p class="p6">İlkin, aristokrat ve ruhban çevrelerinde, Tapınak Şövalyeleri’nin “ahlâk dışı toplantılar” düzenlediğine ilişkin yoğun söylentiler yayılmaya başladı. Anlatılanlara göre üyeleri yalnızca erkeklerden oluşan bu örgüt, şatolarda ve malikanelerde “eşcinsel âlemler” düzenliyor; kabul etmeyen ve ayrılmak isteyen genç şövalyelereyse, işkence yapıp, ölümle tehdit ediyordu. Fransa Kralı Philippe, “bu söylentilerde gerçeklik payı olduğuna dair kaygılarını”, özel bir görüşmede Papa V. Clemens’e de aktardı ve “belki de bir soruşturma açmanın yerinde olacağı” yolundaki görüşlerini iletti. Anlatılanları doğrulayacak hiçbir sağlam kanıt bulunmadığını ve söylentilerin kulağa pek de inandırıcı gelmediğini belirten Papa, Avrupa’nın en sevilen şövalyelik örgütünü karşısına almak istemiyordu.</p>

  <p class="p6">Ancak Philippe, oldukça kararlıydı. Kısa bir süre sonra, söylentilere çok daha “çarpıcı” ayrıntılar da eklendi: Tapınakçılar, İsa’yı ve İncil’i reddediyor; üye inisiyasyon törenlerinde haça ve diğer kutsal simgelere toplu halde küfür edip tükürüyor; “Baphomet” adını verdikleri bir idole Tanrı diye tapıyor ve gizli toplantılarında “kara büyü” ayinleri gerçekleştiriyorlardı.</p>

  <p class="p6">Çoğu söylenti aşırı abartılı ve bazen akıl dışı görünse de, ortodoks din adamlarının gözünde kafa karıştırıcı birkaç nokta vardı: Bazıları, “Baphomet” adının, o günlerde Hıristiyan dünyasında Şeytan’ın temsilcisi gibi algılanan İslam peygamberi “Muhammed”i simgeleyen gizli bir şifre olabileceğinden söz ediyor ve Tapınakçıların, “Kutsal Topraklardaki savaşlar sırasında sık sık yüz yüze geldikleri Sarazenler tarafından etkilenip, belki de gizlice din değiştirdikleri iddiasında bulunuyordu<a id="a418"></a><a href="../Text/Notlar.html#a1384"><span class="t13">{416}</span></a>. Buna karşı çıkanlar, Kuran’ın idol tapınımını kesin olarak yasakladığını, bu nedenle Tapınakçıların bu sembollerinin İslam’la bağlantılı olamayacağını anımsatıp, Baphomet’in, “Papa” ve “Muhammed” adlarının bir bileşimi olduğu iddiasında bulunuyorlardı. Yani “sapkın” şövalyeler, düşmanı oldukları iki dinsel kişiliğin adlarını bu şifre aracılığıyla sürekli yineleyerek, iki büyük dinle mücadele etmeleri gerektiğini sürekli kendilerine telkin etmeye çalışmaktaydılar!<a id="a419"></a><a href="../Text/Notlar.html#a1387"><span class="t13">{417}</span></a></p>

  <p class="p6">Bir başka iddiaya göre Baphomet, yüzyıllar boyu Katolik Kilisesi’nin savaştığı ama tümüyle yok etmeyi başaramadığı gnostik sapkınların sahte tanrısının adıydı ve Tapınakçılar onu, yakın ilişki içinde oldukları Cathar’lardan öğrenip “dinden çıkmışlar”; aslında Şeytan’ı simgeleyen bu sahte tanrının yardımıyla dinleri yok etmenin ve bütün dünyaya hükmetmenin yollarını aramaya başlamışlardı!</p>

  <p class="p6">Bütün bunlar, Tapınakçıların Papa çağrısıyla düzenlenmiş Cathar’lara karşı sefere katılmadıkları da göz önüne alındığında, söylentilerin ayyuka çıkmasına neden oldu. Sonunda Papa Clemens, 1307 yılı sonbaharında, gerçeğin ortaya çıkması için bir soruşturma başlatılması talimatını, “büyük bir üzüntü ve yürek acısıyla” vermek zorunda kaldığını duyuracaktı.<a id="a420"></a><a href="../Text/Notlar.html#a1388"><span class="t13">{418}</span></a></p>

  <p class="p6">İstediği kararı çıkartmanın sevinciyle “büyük operasyonun” hazırlıklarına başlayan Kral Philippe, harekete geçmekte gecikmedi. 13 Ekim 1307 günü, Fransa sınırları içindeki bütün Tapınak Şövalyeleri merkezlerine aynı anda düzenlenen baskınlar sonucu, yirmi dört saat içinde 15.000 dolayında örgüt üyesi tutuklandı. Harekâtın gerçekleştirilmesindeki şaşırtıcı hız, Philippe’in günlerce öncesinden itibaren askeri birliklere gizli emirler yollayarak organize bir planı yaşama geçirdiğini gösteriyordu.</p>

  <p class="p6">Jacques de Molay dâhil, hiçbir şövalye karara direnmedi, tepki göstermedi. Yalnızca, gidişin kötü olduğunu hisseden, kimi kaynaklara göre elli, kimlerine göreyse yirmi beş kadar Tapınakçı, tutuklama gününün bir gece öncesinde, Britanny kıyılarında hazır bekleyen gemilere binip Fransa’yı terk ederek kaçmayı başarabilmişti. Tutuklamalar tamamlandığında, tarikata ait Fransa’daki tüm taşınabilir servet ve mülklere de, Kral adına el kondu.</p>

  <p class="p6">Bu uygulama, her yanıyla yasalara, statükoya ve Papalık kararlarına aykırıydı; çünkü Tapınakçıların çok uzun süredir sahip olduğu imtiyazlar, onları krallardan ve hanedanlardan bağımsız kılıyor, yalnızca Papa’ya hesap veren ve onunla görüşen bir kurum olarak tanımlıyordu. Kural ve teamüllerin çiğnenmesinden rahatsız olan Clemens, yapılanlardan duyduğu hoşnutsuzluğu Philippe’e iletti ama işlemleri durdurmaya da gücü yetmedi. Aynı günlerde Engizisyon, Jacques de Molay ve diğer üstatları sorguya çekmeye başlamıştı bile.</p>

  <p class="p6">İfadelerin alınması 1308 yılının ilk haftaları içinde tamamlandığında, Paris’te tutuklanmış 138 Tapınakçı lider, kendilerine yöneltilen tüm suçlamaları kabul etmişlerdi. Yalnızca Jacques de Molay “eşcinsel ayinler” iddiasını reddederek, diğer iddiaları onaylamıştı, o kadar. Engizisyon oturumlarından böyle itirafların çıkması, hiç de şaşırtıcı değildi elbette. Uzunca bir süredir Papalık emri ve onayıyla, sorgulamalar sırasında işkence yapmak serbestti. Tapınakçılar da bunun en acımasız örneklerine maruz kalmışlar, dirençlerinin kırıldığı noktalarda da kendilerine uzatılan ifade metinlerini imzalamaya mecbur kalmışlardı.</p>

  <p class="p6">Hikâyenin bundan sonrası, tartışmalar, ithamlar ve entrikalarla dolu, yedi yıllık bir döneme yayılıyor. Jacques de Molay ve arkadaşları, Papa ile görüşme olanağı buldukları anda, ifadeleri işkence altında verdiklerini söyleyerek, suçlamaları bir kez daha reddettiler. Kral Philippe ile Roma arasında bitmek bilmez tartışmalar yaşandı; sorgu konseyleri defalarca yeniden kuruldu, karşılıklı tehditler yağdırıldı ama sonunda Philippe’in dediği oldu. Jacques de Molay ve Geoffroi de Charney, 1314’ün Mart ayında “sapkınlık suçundan” kazığa bağlanarak yakıldı. Tapınakçıların bir bölümü sorgular sırasında işkence ya da kötü koşullar nedeniyle ölmüştü zaten; hayatta kalanlarsa, yaşam boyu hapis cezası almışlardı.</p>

  <p class="p6">Böylece, on üçüncü yüzyıl başında Cathar’ları ve Güney Fransa soylularını yakan Engizisyon ateşi, on dördüncü yüzyılda bu kez Papa’nın gözde şövalyelerinin kurduğu, saygın ve güçlü örgütü de kül etmeyi başarmıştı. Fransa’yla sınırlı kalmayıp, Philippe’in baskılarıyla İtalya, İspanya ve İngiltere’de de sürdürülen sorgulama ve infazlarda, yüzlerce Tapınakçı öldürüldü, binlercesi zindanlara atıldı. Sorgulamalar başladığı sırada İngiltere’de tahta henüz çıkmış bulunan II. Edward, başta “bu suçlamaları gerçekçi bulmadığını” belirtmiş ve Tapınakçıları savunur görünmüştü ama gelişmelerden bir bakıma hoşnut sayılırdı; çünkü İngiltere’de tarikata ait mal varlığına el koyarak içinde bulunduğu ekonomik sıkıntıdan kurtulması için bu tutuklama kampanyası, oldukça elverişli bir fırsat yaratıyordu. Edward da, tıpkı Philippe’in Fransa’da yaptığı gibi, o fırsatı çok iyi kullanmasını bildi.<a id="a421"></a><a href="../Text/Notlar.html#a1391"><span class="t13">{419}</span></a></p>

  <p class="p6">Avrupa’da örgüte yönelik operasyonlar sona erdiğinde, bütün bu kıyımdan yalnızca bir avuç şövalye kurtulmayı başarabilmişti; daha tutuklamalar başlamadan önce Fransa’nın kuzeybatı sahilindeki Britanny’ye ulaşıp, gemilerle İskoçya’ya ve Portekiz’e gidebilecek kadar şanslı olanlar.</p>

  <p class="p6">Bu konuda tarihçilerin üzerinde anlaştığı çok kesin bir bulgu olmamakla birlikte, araştırmaların birçoğu, örgütün İskoçya’ya taşınmasının, Papa soruşturması başlamadan önce Büyük Üstat tarafından alınmış bir kararla bağlantılı olduğu noktasında birleşiyor. İddialara göre, Jacques de Molay o dramatik süreç başlamadan hemen önce Philippe’in nasıl bir hazırlık içinde olduğunu anlamış ve örgüt yöneticilerinden bazılarına, on sekiz gemilik bir donanma hazırlayıp, Tapınakçılara ait değerli eşya ve gizli belgelerle birlikte, yola çıkmaya hazır olmaları talimatını vermişti.</p>

  <p class="p6">O dönemde henüz Katolik Kilisesi’nin sıkı bir müttefiki olan İngiltere, şövalyeler için sığınılacak güvenli bir bölge değildi kesinlikle; bunu II. Edward’ın sinsi fırsatçılığı da kanıtlamıştı. Ama kuzeydeki İskoçya’da durum oldukça farklıydı. Taht kavgaları sırasında, en güçlü rakibi John Comyn’i öldürüp kendini İskoçya Kralı ilan eden Robert Bruce, hem bu suçundan, hem de İngiltere’ye isyan edip bağımsızlık savaşı başlattığı için, Papa tarafından aforoz edilmiş; bu karar sonrasında da İskoçya Kilisesi ve yerel klanlar, Katolik dünyasıyla bağlarını kopararak Bruce’tan yana tavır almışlardı. Dolayısıyla Papa fermanlarının İskoçya’da artık hiçbir geçerliliği yoktu, uzunca bir süre de olmayacaktı.</p>

  <p class="p6">Ayrıca Tapınakçılarla İskoç aristokratları ve klan yöneticileri arasında, on ikinci yüzyıl başlarına dek dayanan, sağlam dostluk ve ittifaklar da söz konusuydu ve Tapınakçıların bölgede kendilerine ait azımsanamayacak mülkleri vardı. Böylece, Fransa’dan kaçmayı başarabilen (tahminlere göre) elli dolayında şövalye, İskoçya’nın Mull of Kintyre bölgesine yerleşti. Liderlerinin idamının kaçınılmaz olduğunu anlayınca da, 1313 yılında, aralarından Pierre d’Aumont adlı şövalyeyi “İskoçya Büyük Üstadı” seçerek, tüzüklerini ve örgüt yapılarını yenileme kararı aldılar.<a id="a422"></a><a href="../Text/Notlar.html#a1393"><span class="t13">{420}</span></a></p>

  <p class="p6">Yine çok kesin kanıtlar olmamakla birlikte, çoğu uzman tarafından yinelenen bir görüşe göre İskoçya’daki Tapınak Şövalyeleri, kendilerine dostluk gösteren Robert Bruce’u İngiltere’ye karşı verdiği bağımsızlık mücadelesinde yalnız bırakmadı. 24 Haziran 1314’te, kesin zaferin elde edildiği ünlü Bannockburn Savaşı sırasında İskoç saflarında etkin olarak yer almaları, bağımsız İskoçya’da Kral Robert’ın da desteğiyle, kendilerine saygın bir yer edinmelerini sağlayacaktı. Bu tarihten itibaren şövalyeler, kimi kaynaklara göre “Aziz Andrew Tarikatı” adı altında varlıklarını sürdüreceklerdi.<a id="a423"></a><a href="../Text/Notlar.html#a1394"><span class="t13">{421}</span></a> Bir başka görüşe kaçak Tapınakçılar, İskoçya’da “Hastabakıcılar” tarikatıyla birleşerek “Aziz John ve Tapınak” adlı birleşik bir grup oluşturacak ve Reform’a dek bu çatı altında yer alacaktı.<a id="a424"></a><a href="../Text/Notlar.html#a1397"><span class="t13">{422}</span></a></p>

  <p class="p6">“Dünya tarihinde hiçbir hükümdar, ne kadar güçlü olursa olsun, Tapınakçılar kadar geniş bir grubu bütünüyle yok etmeyi ya da varlık nedenlerini ortadan kaldırmayı başaramamıştır,” diyor, örgütün tarihi üzerine çalışan uzmanlardan William Moseley Brown. “Bir Papa Fermanı’nın, on dördüncü yüzyılda bile, Tapınak Şövalyeleri gibi bir tarikatın 50.000 üyesinin toplu idamını sağlayabilmiş olduğunu düşünmek anlamsızdır. Tarihsel kanıtlar böyle kitlesel bir yok edilmeyi doğrulamaya yetmezken, tarikatın daha yakın zamanlara dek varlığını koruduğunu ileri süren teoriler, mantıklı ve somut dayanaklara sahip gibi görünüyor.”<a id="a425"></a><a href="../Text/Notlar.html#a1399"><span class="t13">{423}</span></a></p>

  <p class="p6">Belli siyasi nedenlerden dolayı, o tarihlerde Avrupa’da “aykırı” düşünce ve inançlara sahip insanların, Engizisyon korkusu duymadan yaşayabilecekleri tek yer İskoçya’ydı ve büyük bir olasılıkla Tapınakçılar bu elverişli koşulları engin deneyimleriyle gayet iyi değerlendirmeyi bildiler. Edward’a karşı ayaklandıkları için tüm İskoçya halkı, Papa tarafından aforoz edilmişti ve bunun getirdiği rahatlık uzun yıllar varlığını korudu. On beşinci yüzyıldan itibaren İngiltere ile İskoçya arasındaki ilişkiler normale dönecek, bu süre boyunca kuzeydeki Highlands’de ve Galler’de yaygın biçimde örgütlenen Tapınakçılar, yavaş yavaş İngiltere içinde de varlıklarını hissettirmeye başlayacaklardı. Ancak artık, şövalyelik, tarikat ya da dinsel içerikli bir örgütsel yapıyı değil, kentlerdeki gündelik yaşamın içinde etkin olan bir tür “gizli sivil toplum örgütü” görüntüsünü yeğliyorlardı.</p>

  <p class="p6">Kendilerine, “inşaatçılar” diyorlardı; ya da “yapı ustaları”. Kentleri kuran, uygarlığı inşa eden ve zamana yayılmış, uzun bir “inşa planı” uyarınca ince ince çalışarak eski yapıları yenisiyle değiştiren; yetkin, azimli ve mütevazı “duvarcı ustaları” olduklarını düşünüyorlardı; tıpkı Mısır’ın görkemli piramitlerini, Babil’in ünlü “ziggurat”larını ya da Kudüs’teki ünlü Süleyman Tapınağı’nı inşa eden; bu nedenle tüm o yapıların “sırlarına” sahip, eski büyük ustalar gibi. Bu nedenle, belki biraz Roma Cumhuriyeti’nin pleb meslek örgütleri olan collegia’lardan da esinlenerek, yeni biçimlendirdikleri oluşumu basitçe “duvar ustalarının kardeşliği” olarak adlandırmışlardı. İskoçya, İngiltere ve Fransa’nın kuzeyindeki Britanny bölgesinde varlığını sürdürmekte olan gruplar, bundan böyle bu adı kullanacaklardı.</p>

  <p class="p6">Şövalyelerin çoğu Fransa topraklarından geldikleri için, yeni yerleştikleri ülkelerde İngilizce konuşmalarına karşın, kendi aralarındaki bu sembolik adı, Fransızca orijinaliyle korudular bir süre: <span class="t11">“Freres Masons” (Duvar Ustaları Kardeşliği).</span> Zaman içinde Britanya’da sözcükler günlük İngilizce kullanımında deforme edilince, bu özel ad da değişime uğrayarak “<span class="t11">Freemason</span>” biçimini aldı.<a id="a426"></a><a href="../Text/Notlar.html#a1401"><span class="t13">{424}</span></a> Bugün hâlâ kullanımda olan “Özgür Masonlar” ya da “Farmason” deyişleri de, on dokuzuncu yüzyılın ünlü Mason “üstatlarından Albert Pike’ın “Ahlak ve Dogma” adlı yapıtında altında çizdiği gibi, aslında bu sözcük aşınmasının ürünlerinden başka bir şey değildir. İskoçya ve İngiltere’deki örgütlenme, “Free”, yani “Özgür” Masonları değil, “Freres”, yani “Kardeşliğe bağlı” Masonları kastediyordu.<a id="a427"></a><a href="../Text/Notlar.html#a1403"><span class="t13">{425}</span></a></p>

  <p class="p6">&nbsp;</p>
</body>
</html>
