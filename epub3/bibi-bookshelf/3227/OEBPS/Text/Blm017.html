<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>2. “Batı Yıldızı’na Doğru</title>
</head>

<body>
  <h2 class="h21">2. “Batı Yıldızı’na Doğru</h2>

  <p class="p6">Tarih, Amerika kıtasının keşfiyle ilgili olarak 1492 yılını ve kaptan Christoph Colombus’u işaret ediyor bize. Ama oldukça uzun bir zamandır, “Karanlık Çağlar” boyunca ötesinde hiçbir şeyin yer almadığına inanılan Atlantik Okyanusu’nun karşı kıyılarına, Colombus’tan en az dört yüz yıl önce İskandinavyalı denizci kavimlerin ulaştıklarını biliyoruz. Kanada ve Labrador kıyılarına defalarca yolculuk yapan kuzeylilerin izleri, aşağı yukarı onuncu yüzyıldan itibaren Yeni Dünya’nın varlığının hiç değilse Avrupalı bazı toplumlarca bilindiğini ortaya koyuyor.</p>

  <p class="p6">“Uzun Gemiler”iyle, “bilinen dünyanın” çoğu yerine doğru büyük seferlere çıkan Vikingler’in usta ve korkusuz denizciler olarak ün yaptıkları düşünülürse, Amerika’ya Colombus’tan yüzyıllar önce ulaşmış olmaları doğal karşılanabilir. Ama bugün, bundan çok daha çarpıcı bilgiler de var elimizde: Vikingler henüz kuzey denizlerinde boy göstermeye başlamadan önce, İrlandalı rahip Brendan’ın, anakaradan mümkün olduğunca uzakta, ücra bir manastır inşa etmek için, yanında bir grup meslektaşı ve usta denizcilerden oluşan bir ekiple Atlantik’teki adaları tek tek dolaştığı; bu yolculukları sırasında da Kanada kıyılarındaki Nova Scotia ve Newfoundland’e ulaştığı biliniyor. Zamansa, altıncı yüzyılın ikinci yarısı!</p>

  <p class="p6">Ortodoks tarihçiler Navigatio Brendano (Brendan’ın Yolculukları) adlı belgede anlatılanları “kurgusal” bulsalar da, 1976 yılında Tim Severin adlı bir serüven düşkünü, Brendan’ın bindiği söylenen teknenin aynısını inşa ederek, İrlanda’dan Newfoundland’e uzanan bir yolculuğu başarıyla tamamlamış ve bunun mümkün olduğunu kanıtlamıştı.<a id="a518"></a><a href="../Text/Notlar.html#a1585"><span class="t13">{516}</span></a> Tarihçi William McNeill, Brendan’la ilgili tez ve bulgular bir yana bırakılsa bile, İrlandalı denizcilerin altıncı ve onuncu yüzyıllar arasında Amerika kıyılarına çok sayıda yolculuk yaptıklarına dair güvenilir kanıtların bulunduğu görüşünde.<a id="a519"></a><a href="../Text/Notlar.html#a1587"><span class="t13">{517}</span></a></p>

  <p class="p6">Eldeki veriler ışığında, hiç değilse “bir grup” Avrupalı için Yeni Dünya’nın, Columbus’tan çok daha önce bilinip tanındığını söylememiz mümkün. O halde uzunca bir süredir yinelenen, Tapınak Şövalyeleri’nin on dördüncü yüzyılın ilk yarısından itibaren Amerika’ya deniz yolculukları yaptıkları ve kıtayı “yeni idealin gerçekleştirileceği ülke” olarak belirledikleri iddiası, çok da abartılı sayılmamalı. Eğer İrlandalı bir rahip ve yanındaki denizci grubu, 577 yılında ahşap ve deri kullanılarak yapılmış mütevazı teknelerle okyanusu aşmayı başardıysa, onlardan yedi yüz yılı aşkın bir süre sonra, çok daha donanımlı bir filoya sahip Tapınakçıların da aynı şeyi yapmış olmaları, hiç de “fantezi” sayılmamalı. Koğuşturmalar sonrasında Fransa’yı hızla terk edip, yanlarında Cathar’lardan kendilerine aktarılmış “hazine”yi de taşıyan şövalyeler, İskoçya’ya ayak bastıktan sonra büyük olasılıkla İrlandalı Brendan’ın yolculuk ettiği gizemli topraklarla ilgili bilgiye de ulaşmışlardı. Bu durumda, Avrupa’daki güvensizliğe alternatif olarak batıda, okyanusun ötesinde “yeni bir sığınak” düşlemiş olmaları, akla yakın görünüyor.</p>

  <p class="p6">&nbsp;</p>

  <h3 class="h30"><a id="ncx2230"></a>La Merîca: Bir Efsanenin İzleri</h3>

  <p class="p6">Christopher Knight ve Robert Lomas, çok eski Essene ve Nasorean geleneklerinden Masonik kültüre sızmış, “Batı Yıldızı” ile ilgili bir efsaneden söz ediyorlar: Kökeni Essene düşüncesinden daha da eskilere dayanan bu efsaneye göre, çok uzaklarda, Batı Yıldızı yönünde, bir tür “vaat edilmiş topraklar” niteliği taşıyan bilinmedik bir ülke yer almaktadır. Dünyadaki iyi ruhlar, ödüllerini, okyanusun diğer yanında bulunan ve yolunu, “Merica” adı verilen Batı Yıldızı’nın gösterdiği bu gizemli ülkede alacaklardır. Knight ve Lomas, Fransa’daki büyük kıyımdan kaçan Tapınak Şövalyeleri’nden bir bölümünün, bu efsane uyarınca Atlantik okyanusuna açılıp Amerika’ya ulaştıklarını düşünüyor. <a id="a520"></a><a href="../Text/Notlar.html#a1589"><span class="t13">{518}</span></a></p>

  <p class="p6">Aynı görüşü savunan Betty Meischen’e göre, 1307’de Britanya kıyılarından okyanusa açılan Tapınak Şövalyeleri, İskoçya’dan önce dosdoğru Yeni Dünya’ya yönelmiş ve İspanyol efsanelerinde “La Merica” adı verilen uzak ülkeye ayak basmışlardı. Burada bir süre kaldıktan sonra gemilerle İskoçya’ya geri dönüp örgütlenmelerini yeniden gözden geçirecekler; bilgi ve deneyimleri “dünya özgürleşip, bütün bunlar rahatça gün ışığına çıkarılacak ortam elde edilinceye kadar”, eski semboller üzerine kurulu gizli ritüeller içinde saklanacaktı.<a id="a521"></a><a href="../Text/Notlar.html#a1590"><span class="t13">{519}</span></a></p>

  <p class="p6">Meischen, yüz yıl kadar sonra İskoçya’da inşa edilen Roslyn Şapeli’nin, yeni bir örgütlenme biçimini yaşama geçiren Tapınakçıların kült merkezi olduğunu düşünüyor; tıpkı, Roslyn’in dekorasyonunda rastlanan fıgür ve betimlemelerin Amerika’dan izler taşıdığını belirten Knight ve Lomas gibi.<a id="a522"></a><a href="../Text/Notlar.html#a1593"><span class="t13">{520}</span></a> Yeni kıtaya verilen adın, kâşif Amerigo Vespucci’den kaynaklandığına ilişkin klişenin de, coğrafyaya meraklı Waldsee miüller adlı bir keşişin, on altıncı yüzyılda kaleme aldığı bir kitapta yaptığı hatadan kaynaklandığını söylüyor Knight ve Lomas: Kıta’nın Amerika olarak adlandırıldığını gören ve gezgin Amerigo Vespucci’nin de oraya yolculuk ettiğini gören Waldseemüller, kafasında bu iki adı birleştirerek Amerika adının Vespucci tarafından verildiği kanısına varmıştı. Oysa Yeni Dünya, Vespucci bir yana, Columbus öncesinde bile “La Merica” adıyla biliniyordu zaten.<a id="a523"></a><a href="../Text/Notlar.html#a1595"><span class="t13">{521}</span></a></p>

  <p class="p6">Tim Wallace-Murphy ve Marilyn Hopkins, Venedikli soylu bir aileye mensup Nicolo ve Antonio Zeno’nun, on beşinci yüzyıl başlarında Amerika’ya yaptıkları yolculuğu anlatan mektuplarının, Tapınakçılarla doğrudan bağlantılı olduğu görüşünde. “Zeno Haritaları” olarak bilinen ve Columbus’tan çok önce Amerika’ya yapılmış düzenli yolculukları ortaya koyduğu düşünülen belgeler, bu iki yazara göre, Nicolo ve Antonio’nun seferleri sırasında kaleme alınmıştı ve gemileri yönettiği söylenen “Prens Zichmni” de, Roslyn Baronu ünlü Henry Sinclair’den başkası değildi.<a id="a524"></a><a href="../Text/Notlar.html#a1597"><span class="t13">{522}</span></a></p>

  <p class="p6">Aynı konu üzerinde araştırma yapan Mark Finnan’a göre de Sinclair ile Tapınakçılar arasında yakın bağlar söz konusuydu ve İskoç Prens, on dördüncü yüzyılda Amerika’nın Nova Scotia kıyılarına ayak basmıştı. Üstelik Finnan’a bakılırsa, “serüven amaçlı” bir seferden çok planlı bir yolculuğa benziyordu bu; çünkü “hatırı sayılır sayıda gemi ve adamı kapsıyordu” ve aralarında marangozlar, gemi yapımcıları, duvar ustaları, metal işçileri ve askerlerin de bulunduğu kalabalık bir grubu Yeni Dünya’ya taşıyordu. Sinclair ayrıca yüz kişilik bir öncü grubunu, keşif yapmak ve toprağı incelemek üzere iç kısımlara yollamıştı.<a id="a525"></a><a href="../Text/Notlar.html#a1599"><span class="t13">{523}</span></a></p>

  <p class="p6">Her ne kadar bunlar ve benzeri konularda yapılmış daha birçok araştırma, çoğunlukla Kutsal Kâse mistisizmine ya da “Mesih’in soyuna” gönderme yapmayı amaçlıyorsa da, Tapınakçıların erken sayılabilecek bir tarihten itibaren Amerika’nın doğu kıyılarına ulaşıp bu toprakları “yeni bir yerleşimin merkezi” haline getirme planları kurdukları da, pek yabana atılacak gibi değil. On dördüncü ve on beşinci yüzyıl Avrupa’sında, böyle bir planı anlamlı ve göze alınabilir kılacak koşulların fazlasıyla var olduğunu söyleyebiliriz: Engizisyon’un büyük saldırı operasyonlarından sonra “misyon”, bütünüyle yeraltına geçmek zorunda kalmıştır. Avrupa, açgözlü Lord’ları, yobaz din adamları, despot monarşileri ve cahil bırakılmış dindar köylüleriyle, “yeni bir başlangıç” umutları için fazlasıyla köhnemiş bir görüntü vermektedir artık. Mücadele belli düzeylerde sürdürülse bile, “Eski Roma’yı Cumhuriyet’in çok daha olgunlaştırılmış kurumlarıyla birlikte yaşama geçirmek için Yeni Dünya, son derece uygun bir adres olarak görünmektedir. Bakir ve verimli topraklar söz konusudur bir kere; üstelik Papa’nın da, Avrupa monarşilerinin de ellerinin uzanamayacağı kadar uzaklardadır. O halde, tıpkı eski efsanelerde olduğu gibi, ütopik yeni uygarlık merkezi için Merica yıldızının gösterdiği “söz verilmiş topraklar” biçilmiş kaftandır. Masonik örgütlenme için de, Avrupa bu planlanan “yeni düzen”e hazır olana kadar gerçek hedef ve amaç, Amerika olacaktır.</p>

  <p class="p6">Ancak tarihin seyrinin pek de böyle yürümediğini biliyoruz. “Erişilemez” görülen topraklara, yeni kaynaklar ve zenginlikler elde etme hırsıyla yanıp tutuşan Avrupa monarşilerinin gözlerini dikmeleri çok da zaman almayacaktı. Üstelik böylesi zor görevlere kelle koltukta gidecek korkusuz ve acımasız korsanları bulmakta hiç de güçlük çekmeyecekti krallar ve prensler. İngiltere, İspanya, Hollanda ve Fransa’nın bala üşüşen arılar gibi, içinde ipten kazıktan kurtulma katilleri barındıran “kolonizasyon” filolarını Yeni Dünya’ya “resmi görevle” yollamaya başlamaları, çok da zaman almadı bu nedenle.</p>

  <p class="p6">On altıncı yüzyıldan itibaren, ayak bastığı topraklardaki yerli halklar üzerinde pervasızca soykırım uygulayan, gözü dönmüş katillerin başlattığı işgal, yağma ve talan furyası, büyük umutlar bağlanan “La Merica”yı kirletmeye başlamıştı. Yüzyıl’dan az bir süre içinde, Avrupa’nın soylu hanedanları, yeni “altın deposu” olarak gördükleri Amerika’daki topraklarda, kolonizasyon çalışmalarında gereksinim duyulan işgücünü karşılamanın bir yolunu da buldu: Afrika’dan zorla toplanıp gemilere balık istifi doldurulan “siyah köleler”, Yeni Dünya’daki ağır işçiliği, efendileri adına üstlenmek durumunda kalacaktı.</p>

  <p class="p6">Rönesans’tan sonra kıpırdanmaya başlayan “uygarlık” umutları, insanlık adına utanç verici uygulamaların okyanus ötesinde alabildiğine yaygınlık kazanmasıyla bir kez daha yerle bir oluyordu. Başka insanların toprakları üzerinde, başka insanların ağır işçiliğiyle kurulan kolonilerin ürettiği zenginlik, gemilerle Avrupa’ya akıtılırken, Kızılderililer organize soykırım ya da Avrupa’dan taşınan mikropların yol açtığı hastalıklarla, siyah köleler de acımasız çalışma koşulları altında, kitleler halinde kırılıp duruyorlardı sürekli. Üstelik, Tanrı adına yapılıyordu bütün bunlar. Kurulmakta olan kolonilere yalnızca monarşilerin değil, yağma ve talandan pay isteyen Kilise’nin de kolu uzanmış, “vahşi yerlileri doğru imana yöneltmek için” misyoner rahipler, Cizvitler, gruplar halinde Amerika’ya akmaya başlamışlardı.</p>

  <p class="p6">&nbsp;</p>

  <h3 class="h30"><a id="ncx2241"></a>“Düzleyiciler” ve Duvarcılar</h3>

  <p class="p6">On yedinci yüzyıl başlarından itibaren, Avrupa da oldukça hareketli günler yaşamaya başladı. Kentlerin canlanıp büyümesi ve bir sınıf olarak burjuvazinin ekonomik yaşam üzerindeki ağırlığının artması, iktidar ve hegemonya sistemiyle ilgili dengeleri ciddi biçimde tehdit ediyordu artık. Üstelik burjuvazi tarafından desteklenen Reform hareketleri sonucunda Katolik Kilisesi’nin dişleri sökülmüş, yeni sınıfın dünya görüşüne ve gereksinimlerine daha yakın duran çeşitli Protestan kiliseleri Avrupa’da yaygınlaşmaya başlamışlardı. Varlığını ve umudunu giderek daha fazla oranda sömürgelerden akacak kaynaklara bağlamak durumunda kalan monarşiler ve aristokrasi için ipleri elde tutmak, eskisi kadar kolay görünmüyordu artık.</p>

  <p class="p6">İlk büyük kıvılcım, 1640 yılında İngiltere’de ortaya çıktı: Gelişen burjuvazinin iktidarda söz sahibi olma talepleri sonucu kurulan, “halk temsilcileri”nden oluşmuş parlamento, uzayan bir gerginlik sonucu Kral I. Charles tarafından kapatılınca, büyük isyan da başladı. Parlamento’nun başkanı ve “Yuvarlak Kafalılar” (Roundheads) olarak bilinen siyasi örgütün lideri olan Oliver Cromwell önderliğinde yürütülecek ayaklanma, Avrupa’nın ilk büyük burjuva devrimi olacaktı. Kral orduları yenilgiye uğratıldı, I. Charles tutuklanıp yargılandıktan sonra, kafası kesilerek idam edildi ve bütün Avrupa hem dehşet hem de heyecanla, İngiltere’de olan bitenleri izlemeye koyuldu.</p>

  <p class="p6">1640 devrimi sırasında, “ortak düşman” olarak beliren Monarşiye karşı, kurulu düzenden hoşnut olmayan çok sayıda sınıf ve toplumsal grubun katılımıyla, asgari müştereklerde buluşan geniş bir muhalefet cephesi oluşmuştu: Ticaret ve sanayi burjuvazisi; giderek tarım üretiminin burjuvalarına dönüşmekte olan ve “Yeoman” olarak adlandırılan taşra çiftçileri; mülksüzleşip açlık sınırlarına doğru gerilemeye başlamış köylüler; kentlerin işsizleri; VIII. Henry döneminde Katolik Kilisesi’ne kralla birlikte savaş açmış reformcular ve nihayet, bütün bu yelpazenin en sol kanadını oluşturan “Düzleyiciler” (The Levellers) adlı radikaller.</p>

  <p class="p6">Bu geniş koalisyonun içinde devrimi en ileri noktalara dek taşımak isteğinde olan tek grup, “Düzleyiciler”di ama yeterli güçten ve kitlesel destekten yoksundular. Bu siyasi grubun adının, sınıfsal farklılıkları “düzleyip” eşit ve adil bir paylaşıma erişme taleplerinden ileri geldiği düşünülünce, doğal olarak aynı hedefleri içeren Fraternis mirasçısı Mason örgütlerinin Düzleyiciler ile yakın durmuş olması gerektiği geliyor akla. Ama devrim öncesindeki yoğun ve hareketli yıllar için bu tahmin doğru olsa da, 1640 ve sonrasında işler biraz değişmişti.</p>

  <p class="p6">Elde çok fazla somut veri olmamakla birlikte, Düzleyiciler’in içinde, hiç değilse ilk dönemlerde hatırı sayılır oranda Mason’un yer aldığını söyleyebiliriz. Bu radikal örgütün kullandığı simgelerin “gönye ve pergel” olması da, böyle bir bağlantıyı doğruluyor zaten. Hatta İngiltere’deki locaların on yedinci yüzyıl başlarında bir süre “Düzleyiciler” adıyla örgütlendiklerini ve devrim sonrasında yeniden İskoçya’da seçilmiş Mason adına geri döndüklerini ileri süren yazarlar da var.<a id="a526"></a><a href="../Text/Notlar.html#a1601"><span class="t13">{524}</span></a></p>

  <p class="p6">Tipik Masonik söylem ve düşüncelerin “düzleme” (levelling) eylemini simgesel olarak çok sık kullanması, bu görüşü doğruluyor: Düzleyicilik hem “operatif masonların”, yani duvar ustalarının inşaat sırasında uyguladıkları işlemlerden biriyle bağlantılıydı, hem de “spekülatif masonluğun” kendi iç yapısı içindeki “eşitlik” ilkesini vurguluyordu. Varlıklı bir burjuva, bir bürokrat, bir çiftçi ya da bir endüstri işçisi Mason locasına katıldığı anda, sınıfsal farklılıklar “kapının dışında” kalmaktaydı artık. Locadaki hiyerarşi sınıflara göre değil, bireysel potansiyel, yetenek, erdem ve bilgeliğe göre belirleniyordu ve “Bizler sınıf farklılıklarını yok eden, düzleyicileriz” ifadesi Mason söyleminin parçalarından biriydi.</p>

  <p class="p6">Çoğu tarihçiye göre, Parlamento’nun Kralcılar karşısında art arda kazandığı zaferlerin en büyük mimarlarından biri, askeri örgütlenmeyi soyluluğun elinden koparıp, ücretli halk güçlerine dayalı, ulusallaştırılmış Yeni Ordu Model’ini (New Model Army) kuran, lider Oliver Cromwell’di. Bir anda silahlı kuvvetlerin liberalleşmesini sağlayan bu hamlenin ardında da, projenin en önemli destekleyicilerinden John Lilbourne yönetimindeki Düzleyiciler yer almaktaydı. Generaller tepeden inme atamalarla burjuvazinin öngördüğü adaylar arasından seçilse de, Yeni Ordu Model’inin subay, erbaş ve erleri büyük oranda bu radikal siyasi grubun liderlerince örgütlendi.</p>

  <p class="p6">“John Lilbourne’un Mason olduğuna ilişkin bir kayda rastlanmasa da, onun aynı fikir ve idealleri paylaştığını gösterir güçlü kanıtlar var,” diyor Mason yazar Jack Buta. Benzeri idealleri savunup aynı simgeleri kullanan Düzleyiciler’in de Masonlar gibi okuma odaları ya da tavernalarda toplanarak örgütlendiğinden söz edip, aralarında en azından fikir alışverişi gerçekleşmiş olabileceğine dikkat çekiyor. Birde, Lilbourne ve izleyicilerinin İngiltere’deki reform program ve ilkelerinin, ABD’deki Mason hareketini ve 1776 Bağımsızlık Bildirisi’ni derinden etkilediğine.<a id="a527"></a><a href="../Text/Notlar.html#a1602"><span class="t13">{525}</span></a></p>

  <p class="p6">Oliver Cromwell’ın da devrim öncesinde Masonik sisteme inisiye edilmiş olduğuna ilişkin çok fazla iddia var. Bu işlem belki onun Cumhuriyetçi fikirleri üzerinde derin etkiler bırakan, burjuva devrimini yumuşak bir geçişle tamamlamış Hollanda’daki biraderler tarafından gerçekleştirilmişti, belki de Londra’daki Elias Ashmole grubu tarafından. Her nasıl olduysa, Cromwell’ın localarla sıkı bağları olduğu konusunda fazla kuşku yok. Bu durumda, 1640 devriminin siyasi lideri olan burjuva temsilcisiyle, o devrimin en önemli gücünü oluşturan askeri örgütlenmenin arkasındaki radikalleri birleştiren kavşak noktasının, Mason locaları olduğu söylenebilir.</p>

  <p class="p6">Ancak bu, çok da kalıcı ya da uzun ömürlü bir ittifak değildi. Siyasi gücü elinde toplamaya başlayan varlıklı burjuvazi ile, sınıf farklarının ortadan kalkmasını isteyen radikallerin bu geçici ve aslında “çelişik” işbirliği, değişen koşullar sonucu çözülme aşamasına girdiğinde, bağlantı noktası durumundaki Masonları da ciddi bir parçalanmanın eşiğine getirecek ya da en azından ciddi kafa karışıklıklarına yol açacaktı. Bir önceki bölümde sözünü ettiğimiz “ideal erozyonu” ve dejenerasyon da, devrimi izleyen yıllarda ortaya çıkmaya başladı zaten.</p>

  <p class="p6">Tapınakçılar’ın “reorganize” edilmiş modern versiyonu olan Masonlar, on yedinci yüzyılda ağırlıklı olarak ticaret burjuvazisini temsil ediyorlardı. Taşıdıkları misyon ve gerçekleştirmeye çalıştıkları ideal, kendi örgütsel yapıları içindeki bazı locaları Düzleyiciler ile yakınlaştırsa da, onlar “hızlı gelişen” köklü devrimlerin değil, sağlam adımlarla pekiştirilecek bir güç ve nüfuzun peşindeydiler. Daha uzak vadeli beklenti ve hesapları, Calvin yanlısı bir Püriten olan Oliver Cromwell’a olabildiğince yakın durmaktan geçiyordu. Parlamento İngiltere’nin tek egemen gücü haline geldiğine göre, Amerika’daki koloniler üzerinde etkinlik sağlamak ve “Yeni Roma” düşlerini canlı tutmak için, Cromwell’ı denetim altında tutmak zorundaydılar. Bunu büyük oranda başardıklarını söyleyebiliriz. Ne var ki olayların gelişimi yakın bir gelecekte Cromwell ile Düzleyiciler denetimindeki Yeni Ordu Modeli’nin arasını açtığında, “biraderlerin” de bir tercih yapması gerekecekti artık.</p>

  <p class="p6">1646 yılında Londra’da, Düzleyiciler adı altında bir siyasi parti kuruldu. Amacı, ordudaki etkin güçle sivil toplum arasındaki bağları güçlendirmek ve devrimin en büyük gücünü oluşturan askerlerin siyasal taleplerini parlamentoda duyurabilmekti. Böylece, “gönye ve pergel” simgesini kullanan ezoterik liberal grupların yerini, gerçek bir parti alıyordu artık. Düzleyiciler, ordu ile koordinasyon ve haberleşmeyi sağlayacak “ajitatör” adı verilen temsilcilerden oluşan yetenekli ve başarılı bir kadro da yarattılar.</p>

  <p class="p6">“Yüksek bir örgütlenme düzeyi vardı bir parti kasası ve üyelerin aidat ödeme zorunluluğu, bir matbaa, Londra ile diğer ordu ve garnizonlarla ve donanmayla ilişkiler. Bu kitle hareketindeki inisiyatifin, küçük rütbeli subayların pek çoğunun daha baştan coşkuyla katılmasına rağmen, kuşkuya yer bırakmayacak şekilde erlerden geldiği görülmektedir. Generaller (Düzleyiciler’in deyişiyle ‘Büyükbaşlar’) bir süre tereddüt ettiler, Parlamento’daki Presbiteryen çoğunluk ile ordunun erleri arasında arabuluculuk yapmaya çalıştılar. Sonra erlerin devam etmeye kararlı olduğunu görünce harekete katıldılar ve bundan sonra hareketin enerjisini kendi kanallarına akıtmak üzerinde yoğunlaştılar. Esas olarak askerlerin taleplerini mesleki ve siyasal olanlarla sınırlandırmaya ve Düzleyiciler’in erlerin hareketi üzerine oturtmak istediği toplumsal ve ekonomik programı en aza indirmeye çalıştılar. Şimdi Ordu ve Parlamento, devletin içinde yan yana ve rakip güçler olarak varlıklarını sürdürüyorlardı.”<a id="a528"></a><a href="../Text/Notlar.html#a1604"><span class="t13">{526}</span></a></p>

  <p class="p6">Daha devrimin ilk yıllarında, işler beklenmedik biçimde kontrolden çıkmaya başlıyordu böylece. Cromwell tedirgindi; Mason localarındaysa kafalar ciddi biçimde karışmıştı: Son gelişmelerle birlikte onlar da Ordu ve Parlamento arasında tercih yapmaya zorlanıyorlardı ki bu, daha önce hiç hesaba katılmadık bir gelişmeydi. “Ortak düşmana karşı işbirliği” sırasında, Presbiteryenler ve “sınıfsal müttefik” olan burjuvalarla iyiden iyiye yakınlaşmışlar; güç ve nüfuzlarını da bu sayede artırmışlardı. Ama şimdi kendi içlerinden çıkan bir parçaları, sahip çıkmaları gereken ideali onlara anımsatırcasına, Düzleyiciler ve Yeni Ordu Modeli’yle işbirliği içine girip, devrimi daha ileri noktalara taşımaya çalışmaktaydı.</p>

  <p class="p6">1647’den sonra Düzleyiciler, “Halk Anlaşması” (Agreement of the People) adını verdikleri programlarının uygulanması yolunda Parlamento’ya baskı yapmaya başladıklarında, gerginlik aniden tırmandı. Fazlasıyla “demokratik” bir programdı bu: “insanların eşit olarak doğup aynı hak ve özgürlüklere sahip olduğunu” vurguladıktan sonra, güçler ayrılığına dayanan laik bir yönetim kurulmasını; aristokratlardan kurulu olan Lordlar Kamarası’nın kapatılmasını; herkese yasalar karşısında eşitlik tanınıp oy hakkı verilmesini; sansürün kaldırılıp tam düşünce ve ifade özgürlüğünün sağlanmasını talep ediyordu.</p>

  <p class="p6">Devrimin korunması için Yeni Ordu Modeli’ne ciddi biçimde gereksinimi olan Cromwell, “aşırı” bulduğu bu taleplere ani ve sert tepki vermektense, generaller aracılığıyla silahlı kuvvetleri Düzleyiciler’den yavaş yavaş arındırma yolunu seçti. Ancak 1649’da radikaller denetimindeki askeri birliklerin başlattığı isyan kanlı biçimde bastırılacak, John Lilbourne ihanet suçundan yargılanıp Hollanda’ya sürgüne gönderilecekti, işte bu kritik sürecin tüm aşamalarında Mason locaları tercihini “daha güçlü görünen” Cromwell’dan yana kullandı ki, örgütün kimyası da bu noktadan itibaren ciddi biçimde değişmeye başlayacaktı.</p>

  <p class="p6">1650’den itibaren İngiliz Masonluğu, bütün enerjisini Amerika’daki kolonilerde örgütlenip güç kazanmaya harcarken, giderek Protestan gruplarla ve büyük burjuvaziyle daha içli dışlı ilişkiler içine giriyor; localarda Ashmole çizgisinin ve Gül-Haç mistisizminin ağırlığı hatırı sayılır biçimde artmaya başlıyordu. Biraderler arasında İncil teolojisiyle Masonik yaratıcı güç kavramını, “Evrenin Yüce Mimarı” düşüncesinde birleştirme eğilimleri bu dönemde ortaya çıktı ve Protestan burjuva ahlak ve felsefesiyle Mason ideolojisi yakınlaşmaya başladı.</p>

  <p class="p6">Oliver Cromwell’ın 1658’deki ölümü, İngiltere’de devrimin kesintiye uğramasına neden oldu ama monarşinin “görüntüsel” geri dönüşü Krallık yanlılarının güç kazanmış olmasından falan değil, elde ettiği gücü yeterli gören burjuvazinin açıkça “frene basmasından” kaynaklanıyordu. Toplumsal başkaldırı denetimden çıkıp, Düzleyiciler ve siyasi müttefikleri, özgürlük ve eşitlik taleplerini gündemde tutarak devrimi sonuna dek götürmek istediğinde, hesapları yalnızca siyasi gücü kendi avuçları içine almak olan burjuvazinin gözü korkmuştu. Yeni Ordu Modeli’nden “aşırı uçların” temizlenmesinden sonra, kafasında hâlâ daha liberal bir cumhuriyet fikrini barındıran Cromwell da ölünce, kazananlarını yeterli gören sermaye sınıfı, değişim isteklerinin önüne set çekmeyi uygun bulacak; Parlamento kararıyla 1660 yılında, idam edilen kralın oğlu II. Charles ülkeye çağrılıp taç giyecekti.</p>

  <p class="p6">Ne var ki, İngiltere tarihinde “Restorasyon” olarak adlandırılan bu dönem, hiçbir biçimde burjuvazinin geri adım atıp, monarşinin restore edilmesi anlamına gelmiyordu. Tersine, alt sınıfların özgürlük ve hakların genişletilmesine yönelik talepleri bastırıldıktan sonra çıkarılan ekonomik ve siyasi yasalarla burjuvazi “devletin sahibi” haline gelmişti ve ne II. Charles ne de onu izleyen diğer krallar, eski hükümdarların güç ve nüfuzuna sahip olabildiler. İngiltere, artık başında bir hanedanın oturduğu ama ekonomik ve siyasi iplerin burjuvazinin eline geçtiği, o ucube cumhuriyet görüntüsüne kavuşuyordu yavaş yavaş. Mason locaları da bu dönüşümün sıkı destekleyicileri arasındaydı.</p>

  <p class="p6">&nbsp;</p>

  <h3 class="h30"><a id="ncx2262"></a>Özgürlüğün Oğulları</h3>

  <p class="p6">On sekizinci yüzyılın ilk yarısı boyunca, İngiliz Masonları, başta New England olmak üzere kolonilerde hızlı ve ciddi bir örgütlenme içine girdiler. 1717’de Londra’da yapılan Büyük Loca toplantısıyla birlikte getirilen yeni düzenlemeler, Amerika’daki biraderlere de düzenli olarak iletiliyordu. Boston ve Philadelphia’da yoğunlaşmaya ilişkin elimizdeki ilk yazışma ve belgeler, 1730’ların başlarına ait. Aynı günlerde, Amerikan bağımsızlık savaşının en önemli liderlerinden Benjamin Franklin’in de Philadelphia’daki Aziz John locasına kayıt olduğunu ve 1731 ‘de “Üstat Mason” derecesini aldığını biliyoruz. Amerika’da Masonluk üzerine ilk makale de, 1730 yılında, Franklin’in çıkardığı The Pennsylvania Gazette’de yayımlanmıştı.<a id="a529"></a><a href="../Text/Notlar.html#a1607"><span class="t13">{527}</span></a></p>

  <p class="p6">Yeni Dünya’daki sömürgeleri elinde tutmak isteyen İngiltere’nin burjuvazisiyle, burada kendi bağımsız devletler birliğini kurmayı hedefleyen Amerikalı koloni halkı arasında, çıkar çatışmasına dayalı keskin çelişkiler olması beklenebilir. Ancak Kral ve Parlamento için, Boston ve Philadelphia’dan başlayarak tüm kolonilere yayılan yeni fikir ve talepler ne denli tehlikeli ve “asice”yse, İngiliz burjuvazisinin hatırı sayılır bir bölümü için de bu gelişmeler o denli sevindiriciydi. Amerika’yla yapılan ticareti elinde tutan ve kolonilerde giderek artan oranda yatırımlar gerçekleştiren bu gruplar, Merica yıldızının işaret ettiği uzak topraklarda “Yeni Roma”yı kurma düşünü gerçekleştirmek üzere olduklarına inanıyorlardı çünkü.</p>

  <p class="p6">Amerikan kolonilerinde (Benjamin Franklin’in de yoğun çabalarıyla) hızla yaygınlaşan Mason locaları, daha işin başından itibaren bağımsızlık fikrinin ateşli savunuculuğunu üstlenmişlerdi. “Yurtseverlik” (Patriotism) düşüncesi, çoğunlukla yeni kıtanın kısa dönemde zenginleşip büyümüş sanayi ve ticaret burjuvazisince benimseniyordu ama “özgürlük parolası”, kolonilerdeki küçük çiftçilerin, doğu kentlerindeki işçi sınıfının ve aydınların da desteğini almıştı. Açıkçası kimse, Amerika topraklarında üretilen zenginlikten İngiltere’ye büyük paylar verilmesinden hoşnut değildi.</p>

  <p class="p6">On sekizinci yüzyılın ikinci yarısında, sömürgelerden ithal edilen mallarla ilgili kotaların artırılması, harç ve gümrük işlemlerinin kapsamlarının genişletilmesi gibi uygulamalar, gelirlerine büyük darbe indirilen koloni ticaret burjuvazisiyle İngiltere “Meşruti” yönetiminin arasını iyice açacak; bu arada Amerika’daki bağımsızlık hareketine “el altından destek”, ilginç bir biçimde İngiliz burjuvazisinden gelecekti. Benjamin Franklin, 1752-62 yılları arasında İngiltere’de kaldığı süre boyunca, İngiliz ve Amerikan Masonları (dolayısıyla burjuvazileri) arasında bir köprü görevini üstlendi. Burada yapılan loca toplantılarında, Amerika’da kurulması düşünülen bağımsız cumhuriyetler federasyonunun, neye benzemesi gerektiğine ilişkin ayrıntılar tartışılıyordu.</p>

  <p class="p6">1764 yılında İngiltere kralı, sömürgelerin batısında, Alleghany dağlarıyla Missisipi arasında kalan bölgeyi İngiliz tahtının mülkü ilan etti ve buralara koloni çiftçilerinin yerleşmesini yasakladı. 1765 yılında duyurulan yeni bir yasayla da, sömürgelerdeki her tür belge, sözleşme, gazete, dergi ve hukuki metinleri içerecek basılı kâğıtlar üzerinden “Damga Resmi” alınacağı bildirildi. Bu, Amerika’da iş yapan herkesi bir “haraç” yüküyle karşı karşıya bırakıyor ama en çok gazeteciler, hukukçular ve iş adamlarını etkiliyordu.</p>

  <p class="p6">Çok kısa bir süre içinde Boston’dan Güney Carolina’ya dek uzanan bir bölge içinde, kendilerine “Özgürlüğün Oğulları” (Sons of Liberty) diyen insanlardan kurulu gizli örgüt hücreleri tarafından düzenlenen yaygın bir protesto kampanyası başladı.<a id="a530"></a><a href="../Text/Notlar.html#a1609"><span class="t13">{528}</span></a> Ofisler basıldı, gümrük görevlileri istifaya zorlandı, nefret uyandıran damgalar protesto çığlıkları arasında yok edildi. 1766’da, Amerika’daki tepkileri İngiliz ticaret burjuvazisinin de açık açık desteklemesi ve direnişin temsilcisi olarak ortaya çıkan Benjamin Franklin’in de ikna edici kararlılığı sonucu, İngiltere kralı geri adım atıp, damga resmi yasasını geri aldı.<a id="a531"></a><a href="../Text/Notlar.html#a1610"><span class="t13">{529}</span></a></p>

  <p class="p6">“Özgürlüğün Oğulları”, tıpkı Masonluğa benzeyen kapalı bir yapıya, kriptik simgelere ve parolalara sahip, birbiriyle koordinasyon halindeki devrimci gruplardan oluşuyordu ve Amerikan Devrimi’nin ünlü Mason önderlerinden bir diğeri, Paul Revere de örgütün etkin üyeleri arasındaydı.<a id="a532"></a><a href="../Text/Notlar.html#a1613"><span class="t13">{530}</span></a> 1760’ların ikinci yarısından itibaren Revere hem “Özgürlüğün Oğulları”nın saygın liderlerinden biri haline geldi, hem de Mason localarındaki yükselişini sürdürdü. 1768’de bağlı bulunduğu St. Andrews locasında Sekreter görevini yürütmeye başlamıştı. Aynı zamanda Massachussetts’teki “Eski Masonlar Büyük Locası”nın da liderlerinden biriydi ve Amerikan devriminin ünlü simalarından, yakın dostu Doktor Joseph Warren ile de bu locada tanışacaktı.<a id="a533"></a><a href="../Text/Notlar.html#a1615"><span class="t13">{531}</span></a></p>

  <p class="p6">Amerika’daki devrim ve bağımsızlık rüzgârı, “Özgürlüğün Oğulları”yla Mason localarının buluşması sonucu yeni bir ivme kazanıyor ve hareketin liderliğini büyük oranda Masonlar üstleniyordu. St. Andrews locası, Paul Revere dışında da liderler yetiştirmişti: Özgürlüğün Oğulları’nda sekreterlik görevini yürüten William Palfrey ve örgütün kurucu çekirdeği olarak bilinen “Sadık Dokuzlar” (Loyal Nine) grubundan Thomas Crafts gibi.<a id="a534"></a><a href="../Text/Notlar.html#a1617"><span class="t13">{532}</span></a> Bu üç adam, 1773’te çay üzerindeki gümrük narhını protesto etmek üzere gerçekleştirilen ve “Boston Çay Partisi” adıyla bilinen eylemin de planlayıcıları arasındaydılar. Gizli toplantı ve buluşmalarını, tıpkı İngiltere’deki Masonlar, Düzleyiciler ya da bin beş yüz yıl öncesinin Romalı Fraternis grupları gibi, tavernalarda gerçekleştiriyorlardı.</p>

  <p class="p6">İngiltere ile Amerikan kolonileri arasındaki gerilim, limandaki İngiliz çaylarının denize döküldüğü “Boston Çay Partisi” eyleminden sonra hızla tırmandı. 1774’te on iki eyaletten 55 temsilcinin katılımıyla Philadelphia’da toplanan kongre, Kral’ın ezici ve aşağılayıcı tavırlarını protesto eden bir dilekçeyi İngiltere’ye gönderme kararı aldı. Bunun üzerine Kral III. George, Kuzey Amerika sömürgelerini “asi” ilan etti ve başkaldırıyı silah zoruyla ezme kararı aldı. Artık kolonilerde İngilizler “işgalci”, yerli sakinler de “devrimci” kimliğini üstleniyor; küçük isyan ve protestolar büyük bir bağımsızlık savaşına dönüşüyordu. Her savaş, düzenli bir ordu ve yetkin bir başkomutan gerektirirdi. Amerikan özgürlük savaşçıları da kendi oluşturdukları ordunun başına, ülkenin bir başka ünlü Mason lideri olan, George Washington’u seçtiler.</p>

  <p class="p6">4 Temmuz 1776 sabahının ilk saatlerinde, Amerikan devrminin öncüleri tarafından hazırlanan “Bağımsızlık Bildirgesi” coşkuyla imzalandı. Belgede imzası olan 56 temsilciden on ikisi, yani dörtte birine yakını Masondu ve bu liste, Benjamin Franklin, Richard Stockton, John Hancock, George Walton ve Robert Paine gibi “liderleri” içermekteydi. Diğer yandan, bildiriyi kaleme alan Thomas Jefferson, Mason düşüncesi ve ideallerine hep sıcak baksa da, hiçbir zaman loca üyesi olmamış ve örgüte katılmamıştı.</p>

  <p class="p6">Bağımsızlık savaşının kazanılmasının ardından, yeni Amerika Birleşik Devletleri’nin ruhu ve kişiliğine, yadsınamayacak oranda Masonik simgeler yerleşecekti: Bir dolarlık banknotun üzerine de basılan, ünlü “Her şeyi gören göz” gibi. Başkent Washington’ın (D.C.) adı, devrimi izleyen günlerde paftalara “Roma” olarak kaydedilmişti; içinden geçen Potomac nehriyse, “Tiber” adıyla gösteriliyordu. Parlamento binasına, “Capitol” adı verildi; tıpkı Roma’daki resmi tapınak gibi. Binanın mimarisinden iç dekorasyonuna dek, bütünüyle Roma motifleri örnek alınmıştı. Sonunda, okyanusun ötesindeki batı kıyılarında, bir zamanlar “ütopya” olarak görülen bağımsız, güçlü ve özgür “Yeni Roma”yı kurmaya yönelik Mason düşleri, yaşama geçiriliyor muydu yoksa?</p>

  <p class="p6">&nbsp;</p>

  <h3 class="h30"><a id="ncx2275"></a>Jakoben Masonlar</h3>

  <p class="p6">Bağımsızlık Bildirgesi’nin imzalanmasının ardından İngiltere’yle savaş kızışırken, devrimin öncülerinden Benjamin Franklin de, Fransa’nın yardım ve desteğini sağlamak için oluşturulan resmi delegasyonun başkanı sıfatıyla, Paris’e geldi. Yeni Dünya’da yaşananlar, kendi burjuva devriminin şafağında olan Fransızları bir hayli heyecanlandırmışa benziyordu; öyle ki, “Amerika’nın entelektüel yüzü” olarak görülen Franklin, Paris’te beklemediği kadar büyük bir ilgi ve coşkuyla karşılandı. Buna karşın delegasyon, talep ettiği desteği, ancak iki yıl süren görüşmeler sonucunda, 1778’de XVI. Louis’nin Dışişleri Bakanı Kont de Vergesse’in onayıyla alabilecekti. Ama Franklin’in bundan pek de şikâyetçi olduğu söylenemezdi doğrusu; çünkü bu arada zamanının önemli bir bölümünü de, Fransız localarındaki “birader”leriyle görüş alışverişinde bulunmak için kullanmış ve Fransa’da çok sayıda hayran kazanmayı bilmişti. Hatta bu hayranlık o noktalara vardı ki, Fransa’da “Franklin Kültleri” bile kuruldu!<a id="a535"></a><a href="../Text/Notlar.html#a1618"><span class="t13">{533}</span></a></p>

  <p class="p6">Gerek burjuva devriminin, gerek Mason localarının on sekizinci yüzyıl sonunda Fransa’da yaşadığı süreç, İngiltere’den de, Amerika’dan da oldukça farklı bir seyir izledi. On yedinci yüzyıl sonlarından itibaren Paris’te ve taşrada esen rüzgârlar, Aydınlanma düşüncesi çevresinde toplananların yelkenlerini şişiriyordu ve bu büyük, köklü düşünsel ve siyasi dönüşümün yarattığı heyecan, Anglo-Sakson dünyasında olduğu gibi, uzlaşmacı eğilimlerin ortaya çıkmasına pek izin verecek gibi değildi. Cromwell tarafından verilen karar sonucu bizzat Parlamento eliyle bir anda saf dışı bırakılan Düzleyiciler’in savundukları bütün sosyal reform ve yenilenme düşünceleri, on yedinci yüzyıl sonlarından itibaren Fransa’da çok daha canlı biçimde dirilmişti.</p>

  <p class="p6">John Lilbourne’un fikir babalığı yaptığı “Halk Anlaşması”nın ilkeleri, 1750’lerde Aydınlanmanın en büyük düşünürlerinden Jean Jacques Rousseau’nun kaleme aldığı ünlü “Toplum Sözleşmesi”nde adeta “temize çekiliyor”, binlerce yılın özgürlük, eşitlik ve adalet düşlerini, kısa ve rahat okunan söyleşi notları halinde derleyen bu yapıt, yaklaşan devrimin izleyeceği yola da ışık tutuyordu.</p>

  <p class="p6">Rousseau çoğu uzmana göre hem Düzleyiciler’den ve Lilbourne’dan esin almıştı, hem de on sekizinci yüzyılın ünlü düşünürü, inisiyasyonu 1730’da Londra’da Horn Tavern Locası’nda gerçekleştirilmiş.<a id="a536"></a><a href="../Text/Notlar.html#a1621"><span class="t13">{534}</span></a> Üstat Mason Charles Montesquieu’den. Kendisinin de Mason olduğuna ilişkin iddiaları doğrulayacak herhangi bir bilgi ya da kanıt olmasa da, devrimin hemen öncesinde kurulan ve “Dokuz Kız Kardeş Locası” ile birlikte en büyük iki devrimci loca arasında sayılan “Toplum Sözleşmesi Locası”, Masonların Rousseau’yu ne denli önemseyip yücelttiklerini görmek için yeterli. Bunun yanı sıra, “Toplum Sözleşmesi”ndeki temel bakışın, genel anlamda Fraternis düşüncesiyle büyük oranda uyumlu olduğunu da söyleyebiliriz: “<span class="t15">insan özgür doğar, oysa her yerde zincire vurulmuştur. Falan kimse kendini başkalarının efendisi sanır ama böyle sanması, onlardan daha da köle olmasına engel değildir. Bu değişme nasıl olmuş? Bilmiyorum. Bunu yasallaştıran nedir? İşte bu soruya karşılık verebilirim sanıyorum</span>.”<a id="a537"></a><a href="../Text/Notlar.html#a1623"><span class="t13">{535}</span></a></p>

  <p class="p6">Rousseau, insan uygarlığının en eski aşamalarındaki özgürlük, rasyonel düzen ve paylaşımcılığa duyduğu umutsuz özlemi gizlemezken, değişimi ortaya çıkaran unsurun “kaba güç” olduğunu; ama onu kalıcı ve “resmi” hale getireninse, yaşam ilkelerini düzenleyen “toplumsal sözleşmeler” olduğunu vurgular. Bunun, Fraternis düşüncesinin temel saptamalarıyla bire bir aynı olduğunu bir kez daha yinelemeye gerek yok. Beş bin yılı aşkın geçmişe sahip gelenek, toplumsal dengelerin kadınlar aleyhine bozulmasının ardından sınıflı toplum yapısının ortaya çıkmasını, “kaba güç” tarafından yaratılıp yasa ve sözleşmelerle tescil edilmiş bir “trajik bir sapma” olarak görüyor; “yanlış uygarlığın” düzeltilip rayına oturtulması için hataları geri almaya, bu ilk büyük kırılma noktasından başlamak gerektiğini söylüyordu.</p>

  <p class="p6">Aydınlanmanın ünlü Mason düşünürleri arasında, inisiyasyonu “Dokuz Kız Kardeş Locası’nda yapılan, François-Marie Arouet de Voltaire’in adını da anmamız gerekiyor. (Locaya adını veren “Dokuz Kız Kardeş”in, hem Tanrıça’nın esin perileri olan “Dokuz Muse”ye, hem de Sibyl’lara gönderme yaptığını söylemeye gerek var mı?) Kilise düzenine ve Hıristiyan dogma-sına karşı alaycı ve keskin eleştirileriyle on sekizinci yüzyıl ortalarında dikkatleri üzerinde toplayan Voltaire, Fransa’daki ağır sansür uygulamalarına karşın toplumsal reform taleplerini ve ülkedeki temel kurumların çürümüşlüğüne duyduğu tepkiyi açık yüreklilikle dile getirmiş; bu nedenle bir süre Bastille’de yatmak zorunda kalmıştı.</p>

  <p class="p6">Fransa’da Aydınlanma, daha başlangıçtan itibaren Kilise’yle bağlarını bütünüyle kopardı, bilim ve özgür düşüncenin bayraktarlığını büyük bir kararlılıkla üstlendi. Bunun yalnızca Katolik dogmatizmi ve Vatikan’a karşı tavır almakla sınırlı kalan, uzlaşmacı bir tavır olmadığının altını dikkatle çizmek gerekiyor: Fransız Aydınlanmacıları, Hıristiyan inanç ve kurumlaşmasını bütünüyle reddedip, din yerine “akıl çağı” ilkelerini ve “Deist” inanç anlayışını egemen kılmanın hazırlıklarını yapıyordu. Evrenin “Yaratıcı Gücü” olarak var olan ama toplumsal düzene “seçilmiş temsilciler” ve “kutsal emirler ya da yasalar” aracılığıyla müdahale etmeyen; ancak bilim ve akıl yoluyla anlaşılabilir, kavranabilir, varlığı ve gücü hissedilebilir, koruyucu ve gözetici bir tanrı imgesi çevresinde, “Yüce Varlık Kültü” (Sup- reme Being Cult) olarak bilinen alternatif bir inanç sistemi, Aydınlanmacılar ve Mason locaları arasında çoktan yerleşmeye başlamıştı bile.</p>

  <p class="p6">“Aydınlanma, Hıristiyan dinini yansıladı,” diyor Conrad Goeringer. “Akıl vahiy, doğa” da tanrı oldu. Eğer Aydınlanma tanrı mitini ortadan kaldırmadıysa bile, onu bir tür görünmeyen ilahi güç, kendisi de doğanın yasalarına bağlı bir evren gözeticisi durumuna indirgedi. Deizm de tıpkı ateizm gibi Aydınlanma’nın verimli toprağında yeşerdi ve hiç kuşkusuz birçok deist, aslında ateistti. Masonik localarda deistik tanrı ‘Evrenin Yüce Mimarı’ olarak sembolize edildi ve bu elbette, Hıristiyan inancının tanrısı değildi.”<a id="a538"></a><a href="../Text/Notlar.html#a1624"><span class="t13">{536}</span></a></p>

  <p class="p6">Aydınlanma, bilgiyi ve aklı her şeyin önüne çıkaran, oldukça kapsamlı ve heterojen bir düşünceler topluluğu üzerine kurulmuştu ve on yedinci yüzyıldan itibaren hızla gelişmeye başlayan bütün bilimsel disiplinlerle birlikte, edebiyat, resim, tiyatro ve müzikle de el ele veriyordu. Bu denli kapsamlı bir felsefi-politik hareket, doğal olarak insanoğlunun sahip olduğu bütün bilgi birikimini (Hıristiyan egemenliği boyunca unutturulan antik bilgelik dahil) kucaklayıp kategorize edecek dev bir yapıta şiddetle ihtiyaç duyuyordu on sekizinci yüzyılda. Benzetme yerindeyse, bir tür “Modern Sibylline Koleksiyonu” yaratılmalıydı artık!</p>

  <p class="p6">Bu zorlu işin altından kalkmak üzere ellerini taşın altına sokanlar da, yine coşkulu ve kararlı Fransız Aydınlanmacıları oldu: Denise Diderot ve Jean D’alembert’in girişimleriyle başlayan “Ansiklopedi” hamlesi, hızla Avrupa’ya yayılmakta olan “akıl çağı” beklentilerinin vazgeçilmez başyapıtı haline gelecekti.</p>

  <p class="p6">“Eğer İncil Hıristiyan aydınlanmasının kutsal kitabıysa, Ansiklopedi de Aydınlanma hareketinin esin kaynağıydı. Burada sanat, bilim mekaniği ve felsefeyle ilgili insan bilgisini derleyen ve 1780’de 36 cilde dek varmış bir yapıt söz konusuydu. 1751’de Ateist Diderot ile başlayan Ansiklopedi, Voltaire, Montesqieu, Rousseau, Buffon, Turgot ve diğerlerinin de imzalarını taşıyordu. Diderot’nun derlemesinin ilk basımını onurlandırtmak üzere ilk sayfaya ışık ve başkaldırının simgesi olan Lucifer’in<a id="a539"></a><a href="../Text/Notlar.html#a1627"><span class="t13">{537}</span></a> bir çizimi, masonik semboller olan gönye ve pergelin yanına yerleştirilmişti.”<a id="a540"></a><a href="../Text/Notlar.html#a1629"><span class="t13">{538}</span></a></p>

  <p class="p6">1789 Temmuz’undaki ünlü Bastille baskınıyla başlayan Fransız Devrimi’nin gelişimi ve aşamalarından uzun uzadıya söz etmenin anlamı yok. Burada bizim açımızdan önemli olan, devrimin sonuçları sırasında ortaya çıkan bazı çarpıcı görüntüler ve belki bazı devrimcilerle ilgili düşülmesi gereken birkaç küçük not:</p>

  <p class="p6">- Devrim, burjuvazi önderliğinde geniş ve örgütlü halk kesimleri tarafından Kral’a ve aristokrasiye karşı yapılmıştı ama, en büyük hedeflerinden biri de Hıristiyan Kilisesi’ydi. Zafer kazanıldıktan çok kısa bir süre sonra ruhban sınıf hızla sindirilecek ve Aydınlanma düşüncesinin bayrağı haline gelen “Akıl Kültü” (Cult of Reason) ya da diğer adıyla “Yüce Varlık Kültü”, devrimin önderlerinden Maximillien Robespierre tarafından ülke çapında yaygınlaştırılmaya başlayacaktı.</p>

  <p class="p6">- Devrim kutlamaları için sokaklara dökülen halk grupları ellerinde ya özgürlüğün simgesi mavi-kırmızı-beyaz renkleri içeren bayraklar taşıyorlardı ya da üzerinde “Her şeyi gören göz” amblemi çizili flamalar; başlarında da çoğunlukla kırmızı Frigya bereleri bulunuyordu. Bu bere, devrimin güçlü müttefiklerinden, yoksul kesimlerin temsilcisi “Sans-culottes” (Külotsuzlar) adlı radikal örgütün simgesiydi.</p>

  <p class="p6">- Düzenli aralıklarla, Paris’in merkezi semtlerinde yoğun katılımla gerçekleşen sokak festivalleri, en yaygın devrim kutlamaları arasındaydı. Bunlar sırasında, devrimin simgesi haline gelen “Akıl Tanrıçası” rolünü oynayan bir genç kız, üzerine mavi, kırmızı ve beyaz renkleri içeren bir giysi giyip, başına da kırmızı bir Frigya beresi takıyordu; tıpkı Kybele gibi. “Büyük Anne”, çok uzun bir aradan sonra Avrupa’ya geri dönmüştü!</p>

  <p class="p6">- Cumhuriyet döneminden itibaren Roma’da kutlanan Saturnalia şenlikleri, 1793’te büyük bir coşkuyla Paris’te yinelenmeye başladı. Bu, “Zorba Tarquinius” ve karısı Tullia’nın tahttan indirilişi için düzenlenmiş bir kutlamaydı.<a id="a541"></a><a href="../Text/Notlar.html#a1630"><span class="t13">{539}</span></a> Bir başka deyişle, Fransız Cumhuriyetçileri, kendilerini Roma Cumhuriyeti’nin kurucularıyla özdeşleştiriyorlardı!</p>

  <p class="p6">- Kiliseler, yeni kültün tapınaklarına dönüşüyordu yavaş yavaş. Bunlardan bazılarında, ünlü aktrislerin canlandırdığı Akıl Tanrıçası, sembolik olarak tahta çıkıyor ve “Altın Çağ”ı başlatıyordu. Joseph Chinard tarafından devrimden hemen sonra yapılan mermer heykelde (<span class="t11">Genie de la Republuque</span>) Cumhuriyet, Greko-Romen giysilere bürünmüş, başında kırmızı Frigya şapkası taşıyan bir kadın biçiminde betimlenmişti.<a id="a542"></a><a href="../Text/Notlar.html#a1633"><span class="t13">{540}</span></a></p>

  <p class="p6">&nbsp;- Fransız Devrimi’nin öncü ve radikal kanadı, eski Aziz Jacob manastırını politik bir merkez haline getirip toplantılarını burada gerçekleştirdiği için “Jakobenler” olarak adlandırılan, Aydınlanma düşüncesinin ateşli savunucularından oluşuyordu ve öne çıkan liderlerin arasında azımsanamayacak sayıda Mason vardı: Robespierre, Jean-Paul Marat, Mirabeu Kontu gibi. Diğer bir devrim lideri, hukukçu Georges Danton, radikal Jakobenlere karşı ılımlı Gironden hareketin içinde yer almayı seç¬mişti ve o da Mason’du.</p>

  <p class="p6">- Yüce Varlık Kültü ile birlikte, Fransa’da ciddi bir “takvim” reformu da başladı. Eski ay adları yenileriyle değiştirildi; yıl da, tıpkı Eski Mısır’da olduğu gibi onar günlük 36 “dekan”a bölündü ve 360 günlük bu takvimi tamamlamak için sırasıyla “erdem, deha, emek, fikir ve ödül” adları verilen 5 tamamlayıcı gün eklendi.</p>

  <p class="p6">- “Terör Yılları” olarak bilinen 1793-94’te, çoğu giyotinle sonuçlanan acımasız yargılamalar ardı ardına geldi ve nihayet işler iyice kontrolden çıktığında, yaygın deyişle “Devrim, kendi çocuklarını yemeye başladı”. Birbiri ardına “hainlik” suçlamasıyla giyotine gidenlerin arasında, devrimin liderlerinden Danton ve Robespierre de vardı.</p>

  <p class="p6">- 1794 yılında, henüz kendisi de giyotine yürümeden önce, “devrimci şiddet”in gerekliliğini, Ulusal Konvansiyon önünde yaptığı konuşmada şu sözlerle dile getirmeye çalışıyordu Robespierre:</p>

  <p class="p6">“Erdem olmadan, sadece şiddet, yıkıcı olur; şiddet olmadan da erdem güçsüz kalır. Şiddet hızla uygulanan, kesin ve katı bir adaletten başka bir şey değildir; erdemin gönüllere dolmasıdır .”<a id="a543"></a><a href="../Text/Notlar.html#a1634"><span class="t13">{541}</span></a></p>

  <p class="p6">İşte bu erdem tutkusu, birkaç yıl içinde Devrim’i, özgürlüğün simgesi olmaktan çıkarıp büyük bir kâbusa dönüştürecek; Aydınlanma düşleriyle birlikte tüm iyimserlikleri de, dökülen kanda boğacaktı. Heyecan ve coşkuyla gelen Cumhuriyet, dizginlenemeyen bir öfke ve durdurulamayan şiddet nedeniyle, devrimin öncü sınıfı burjuvaziyi de bir hayli korkutmuştu; bu korku ve panik duygusu, domino etkisiyle Avrupa’nın dört yanına, hatta Amerika’ya dek yayılmak üzereydi artık. Fransa’da yaşanacak bedelse, Napoleon Bonaparte’ın askeri diktatörlüğü ve bitmek bilmeyen yıkıcı savaşlar olacaktı.</p>

  <p class="p6">&nbsp;</p>

  <h3 class="h30"><a id="ncx2300"></a>Illuminati: Fraternis’in Son Nefesi</h3>

  <p class="p6">Amerikan devriminin önderleri Bağımsızlık Bildirgesi’ni imzalamadan birkaç ay önce, eski Kelt-Cermen geleneklerine göre yaz mevsiminin başlangıcını işaretleyen Beltanc bayramının kutlandığı 1 Mayıs 1776 günü, Almanya’nın güneyindeki Bavyera eyaletinde bir hukuk profesörü, “yeni ve özgür bir dünya” yaratma düşlerini amaç edinen, gizli bir “kardeşlik derneği” kurduğunu, güvendiği dostları ve öğrencilerine duyuruyordu. Henüz daha Avrupa burjuvazilerinin, “fazla ileri giden radikal devrim” korkuları yaşamadığı; Aydınlanma düşlerinin sıcak ve heyecan verici bulunduğu günler yaşanmaktaydı.</p>

  <p class="p6">Ingolstadt Üniversitesi’nde Hukuk Profesörü olan Adam Weishaupt, bir Cizvit okulunda dinsel dogma bombardımanı altında yetişmiş olmasına karşın, ergenlik çağından itibaren Katolik inancından hızla soğumaya başlayan, Aydınlanma ilkelerinden fazlasıyla etkilenmiş, Rousseau hayranı bir bilim adamıydı. Büyük bir olasılıkla Mason düşüncesi ve idealleriyle çok erken yaşlarda tanışmış; örgütün kökenlerini derinlemesine incelemişti ama hiçbir zaman bir locaya üye olmadı. Onun aklında da toplumsal reform ve köklü bir dönüşüm fikri dolaşıp duruyordu; ne var ki, o sıralar Avrupa için “fazla ilerici” bulunan Aydınlanma hedefleri ve burjuva devrimleri, Weishaupt için “yetersiz” ve çözüm sağlamaktan uzaktı.</p>

  <p class="p6">1776 Mayıs’ında kurduğu örgüte, ilkin <span class="t11">Perfectibilis</span> (Kusursuzlaşanlar) adını verdi, kısa bir süre sonra da bu adı Illuminati (Aydınlanmışlar) olarak değiştirdi. Aslına bakılırsa Weishaupt, kısa vadeli ciddi ve büyük hedefleri olan, bildiğimiz anlamda bir “gizli örgüt” falan kurmamıştı. Daha çok, benzerlerine o dönemler Avrupa’nın birçok yerinde olduğu gibi Almanya’da da sık rastlanan, “okuma ve fikir tartışması” gruplarından biriydi bu. Gizliliğinin nedeniyse son derece basitti: 1776 yılında Bavyera hâlâ “Katoliklerin kalesi”ydi ve bir üniversite profesörü ya da öğrencisi, egemen dogma dışındaki “sapkın” fikirlerin tartışıldığı, eşitlik ve özgürlük düşlerinden söz edilen bir grup kurduğunu açıkça ilan ederse, okuldan atılmayı, hatta tatsız bir yargılanma sürecini göze almak durumundaydı.</p>

  <p class="p6">Weishaupt bu nedenle Illuminati’den yalnızca çok iyi tanıdığı ve güvendiği birkaç insana söz etti ve uzunca bir süre, çok az yeni üyenin katılımıyla sürdürülen “kardeşliğin” etkinlikleri, hep birlikte kitap okuma ve temel felsefi kavramlar üzerinde tartışmalar yapmakla sınırlı tutuldu. Ancak Weishaupt’un saygın ve güvenilir kişiliği, genç akademisyenler arasında grubun adının yavaş yavaş duyulmasını sağlıyor ve Ingolstadt’taki zeki, donanımlı ve açık fikirli aydınları Illuminati’ye doğru çekiyordu.</p>

  <p class="p6">Üyelik talepleri ve grubun çevresindeki sempatizan sayıca artınca, tedbiri elden bırakmayan bir kişiliğe sahip olan Weishaupt, güvenli bir çözüm üretmek için bir süre düşündükten sonra, Pythagoras’ın “kardeşlik modeli”ni uygulamaya karar verdi: Gruba katılım ve paylaşım “dereceli” olarak gerçekleşecek; yeni üyeler inisiyasyon un ardından belli bir “deneme süresi” içine alınacak; Illuminati’nin üzerinde yoğunlaştığı idealler ve tasarılar, ancak kendini kanıtlamış, üst düzey üyelerle tartışılacaktı. Ayrıca yine güvenlik için, üyelerin birbirlerini gerçek adlarıyla değil, Weishaupt tarafından belirlenecek takma adlarla tanımasına; sohbet ve toplantılarda yalnızca bu adların kullanılmasına karar verildi.</p>

  <p class="p6">Weishaupt, kendisine takma ad olarak, Roma’da insanları bir araya getirerek kölelikten kurtulmak üzere savaşmaya çağıran Romalı gladyatör Spartacus’ü seçmişti. Üyelerin adları da çoğunlukla Yunan ve Roma mitolojisinden ya da ünlü filozofların adları arasından seçiliyordu: Ajax, Danaus, Konfüçyüs, Sokrates gibi. Simgecilik, kent ve bölge adları üzerinde de uygulanmıştı ve Ingolstadt’a “Eleusis” ya da “Ephesus”; Münih’e “Atina”, Viyana’ya da “Roma” diyorlardı.<a id="a544"></a><a href="../Text/Notlar.html#a1637"><span class="t13">{542}</span></a></p>

  <p class="p6">On sekizinci yüzyılın son çeyreğinde Almanya’da 250 ile 350 arasında loca ve 30.000’e yakın Mason bulunduğu tahmin ediliyordu.<a id="a545"></a><a href="../Text/Notlar.html#a1638"><span class="t13">{543}</span></a> Yoğun Katolik baskısına karşın Bavyera’nın burjuva aydınları ya da kimi soyluları arasında Masonluk küçümsenemeyecek oranda yayılmıştı. Kendini Eleusis gizemciliğinin cazibesine kaptıran ve Illuminati için Pythagoras Kardeşliğini model alan Weishaupt, “kamuya fazla açık” gördüğü ve pasif bulduğu Mason örgütlenme yapısından, ilk dönemlerde bilinçli olarak uzak durmayı seçti.<a id="a546"></a><a href="../Text/Notlar.html#a1641"><span class="t13">{544}</span></a></p>

  <p class="p6">Weishaupt, toplumsal dönüşümle ilgili olarak Rousseau’nun ideallerini büyük oranda paylaşıyordu ama ondan çok daha radikal bir çizgiye sahipti: Din kurumları ve ruhban sınıfı bütünüyle ortadan kaldırılmadıkça, insan düşüncesi ve vicdanı gerçek anlamda özgürlüğe ulaşamayacak; monarşiler, hanedanlar ve ülkesel sınır kavramı tarihe gömülmedikçe evrensel barış ve kardeşlik asla sağlanamayacak; sosyal sınıflar ve bireysel servet farklılığı varlığını korudukça da, eşitlik ve adalet hiçbir zaman gerçekleşmeyecekti. Üzerine gidilmesi gereken idealin, Rousseau’nun da anımsattığı üzere, binyıllar önce zorunluluklar nedeniyle ilkel düzeyde var olan paylaşımcı ve eşit toplumsal yapıyı, bugünün dünyasında yeniden yaşama geçirmek olduğuna inanıyordu: Ülkelerin, sınırların, dinlerin ve bireysel servetin olmadığı, mutlak barış ve özgürlüğe dayanan bir kardeşçe paylaşım. Kısacası Weishaupt, artık yok olmak üzere olan Fraternis idealinin geç dönemdeki temsilcisinden başka bir şey değildi.</p>

  <p class="p6">Bütün bunların bir ütopyadan ileri gidemeyeceğine inandığı ilk günler boyunca, Illuminati’yi yalnızca yakın dostlarla entelektüel sohbet ve bilgi paylaşımını sağlayacak, mütevazı bir fikir kulübü gibi gördü. Ancak dünya, çok özel, çok hızlı ve büyük değişimlere gebe bir dönem yaşıyordu: Kardeşlik örgütünü kurduktan yalnızca iki ay sonra Amerikan devrimcilerinin Bağımsızlık Bildirgesi’ni imzalamaları, onu hem heyecanlandırmış, hem de iyimserliğini artırmıştı. Orada yaşananların, sıradan bir “sömürge bağımsızlık savaşı” olmadığını çok iyi anlamıştı çünkü. Okyanusun diğer yakasındaki bir ülkede, Aydınlanma idealleri uzantısında bir devrim başlıyor; eşitlik, özgürlük ve adalet sloganları yankılanıyor; üstelik bu hareketin içinde Weishaupt’un “pasif ve uzlaşmacı mistikler” olarak gördüğü Mason locaları da etkin rol alıyordu.</p>

  <p class="p6">Kısa bir süre sonra, Fransa’nın da için için kaynamaya başladığına dair haberler gelince, genç profesör umutlandı: Belki de sağlam bir örgütsel yapı ve iyi eğitilmiş, kararlı kadrolarla, Avrupa’yı baştan aşağı sarsacak büyük ve geniş çaplı bir devrim gerçekleştirilebilirdi. Ancak gizliliği korumak, artık iyice büyük önem taşıyordu. “Yalnızca liberal düşünce ve ilerlemenin dostları arasındaki gizli koalisyon, batıl inanç ve yanlışlığın güçlerini yenilgiye uğratabilirdi.”<a id="a547"></a><a href="../Text/Notlar.html#a1642"><span class="t13">{545}</span></a></p>

  <p class="p6">Adam Weishaupt, amaçlarının “ne topraklar fethetmek, ne otoriteyi ele geçirmek ne de servet kazanmak” olduğunu anlatıyordu müritlerine. Bundan çok daha zor olan bir şeyi gerçekleştirmek ve “bireyleri fethetmek” durumundaydılar.<a id="a548"></a><a href="../Text/Notlar.html#a1645"><span class="t13">{546}</span></a> Değişim ve dönüşümler, toplum içindeki “aydınlanmışların” sayısı artmadan gerçekleşemezdi ve bu nedenle büyük ve iddialı planlar peşinde koşmak yerine, insanları bilgilendirip ikna ederek, Illuminati’nin ideallerini benimsemelerini sağlamaları gerekiyordu.</p>

  <p class="p6">Üyelik kategorileri, üç dereceli olarak düşünülmüştü Illuminati ‘de: Acemiler, “Minerva” denen eğitimli üyeler ve “Aydınlanmış Minerva” olarak adlandırılan “Üstat”lardan oluşma çekirdek kadro, ilk kategori, gelecek vaat eden, yetenekli ve öğrenmeye açık genç adayları içeriyor ve örgütün “dış çember”ini oluşturuyordu. Minerva’lar, bağlılığını kanıtlamış, toplumsal değerler için kendi çıkarlarından özveride bulunmaya hazır, güvenilir üyelerdi; üçüncü derecedekilerse, Illuminati’nin örgütleyici ve kurmaylarıydı.<a id="a549"></a><a href="../Text/Notlar.html#a1646"><span class="t13">{547}</span></a></p>

  <p class="p6">1777 yılının sonlarında, antik gizemlere meraklı bir romancı ve oyun yazarı olan Adolf von Knigge’yle dost oldu. Aradan geçen süre içinde Ingolstadt’ın yanı sıra çevre kentlerde de Illuminati’nin üyeleri büyük bir hızla artmış; Bavyera’nın en seçkin aydınlarını bir araya getiren bu “gizemli kardeşlik”, yavaş yavaş bir efsaneye dönüşmeye başlamıştı. Knigge, Weishaupt’a sürekli büyük saygı duyduğu ideallerini, her şeye karşın sembolik bir “müritler kulübü”nün ötesine geçmeyen bu küçük grupla gerçekleştirmesinin mümkün olmadığını; ama kendisiyle benzeri düşünce ve amaçları paylaşan Mason locaları içinde yer almayı seçerse, bu güçlü müttefikin yardımıyla Illuminati’yi çok daha saygın ve etkili bir konuma getirebileceğini anlatıyordu. Sonunda, onu ikna etmeyi başardı ve Adam Weishaupt, dostu Knigge’nin yardımıyla, Bavyera’daki bir Mason locasına katıldı.</p>

  <p class="p6">Burada karşılıklı bir çıkar ilişkisi söz konusuydu aslında: Masonlar, düşünce ve amaçlar açısından kendileriyle belli yakınlığa sahip olmakla kalmayıp, prestijli bir “aydınlar kulübü”nü andıran Illuminati’yi içlerine alarak imajlarını güçlendirmeyi, Weishaupt da Mason locaları arasından aradığı niteliklerde yeni ve etkin üyeler bulmayı hedefliyordu. Gerçekten de bu bütünleşme, kısa süre içinde Illuminati’ye bir hayli yarar sağlamışa benziyordu: Üye sayısı 1778’de iki bini aşmış; Weishaupt yalnızca Almanya’daki localarla değil, Fransa’nın devrimci grupları ve Aydınlanma’nın önde gelen isimleriyle tanışmayı da başarmıştı. Bu arada Illuminati, aralarında yazar Christopher Nicolai, düşünür, besteci Gottfried von Herder ile on sekizinci yüzyılın ünlü yazar ve düşünürü Johann Wolfgang von Goethe gibi önemli isimleri<a id="a550"></a><a href="../Text/Notlar.html#a1648"><span class="t13">{548}</span></a>, üyeleri arasına katmıştı.</p>

  <p class="p6">Ancak üye sayısı arttıkça ve “aydınlatılmış” Mason locaları hareketin içine katıldıkça, hem nitelikte ciddi bir düşüş yaşanmaya başladı, hem de yaygınlık ve prestijin verdiği güvenle örgüt içi disiplinde sarsıntılar ortaya çıktı. 1782’de üye sayısı 3000’e yaklaşmış; Fransa, Hollanda ve Polonya’da temsilcilikler oluşturulmuş ve Bavyera’da birçok Mason locası Illuminati’nin etki alanına çekilmişti ama Weishaupt gelişmelerden hiç memnun değildi. Sağ kolu Cato’ya yolladığı bir mektupta, şunları yazıyordu:</p>

  <p class="p6">“Çaresiz durumdayım. Bizim daha fazla güvenimizi kazanmak istediğinden söz eden ve gerçekten de çok yetenekli bir adam olan Socrates, sürekli sarhoş. Augustus’un durumu daha da kötü. Alcibiades, bütün gününü Vinterin güzel karısının yanında geçirip aşkından iç çekmekten başka bir şey yapmıyor. Tiberius Democides’in karısını baştan çıkarmaya kalktı ve adam onları uygun durumsuz yakaladı.”<a id="a551"></a><a href="../Text/Notlar.html#a1651"><span class="t13">{549}</span></a></p>

  <p class="p6">Anlaşıldığı kadarıyla genişleme ve popülerlik yalnızca ideal erozyonu ve tembelliği değil, ahlaki bir çöküntüyü de beraberinde getirmişti örgüte ve Weishaupt ne yapacağını bilemiyordu. Aynı günlerde, Knigge’yle de aralarında ciddi anlaşmazlıklar çıkmaya başlamış; iki dost birbirlerini sert ifadelerle eleştirip suçlamışlardı. Tüm bunlar yetmezmiş gibi, 1785’te Illuminati’nin sonunu getirecek gelişmeler zinciri de birbiri ardına yaşanmaya başladı: Örgütün etki alanında bulunan Mason localarından biri hakkında, Kilise aleyhinde propaganda yapma iddiasıyla başlatılan soruşturma, işin içinde başka locaların da olduğu anlaşılınca genişletildi ve kısa süre içinde bütün izlerin Illuminati’yi gösterdiği sonucuna varıldı. Haberler, Avrupa’nın dört yanında çabucak duyuldu: “Mason localarını etkisi altına alan gizli bir örgüt, tüm Avrupa hükümetlerini devirmeyi amaçlayan büyük bir komplo öncesinde yakalandı.”</p>

  <p class="p6">Geniş çaplı polis operasyonları sonucunda örgüt kapatılmış, kimi üyeler tutuklanmış ve Adam Weishaupt, uzun süren, ayrıntılı bir soruşturmanın sonunda üniversiteden atılmıştı, ilkin Regensburg’a gidip orada kendisinin ve Illuminati’nin savunusunu içeren bir kitap yazdı; ardından Gottingen Üniversitesi’nde felsefe dersleri verdi 1830 yılında bu kentte öldü. Büyük umutlarla kurduğu örgütten geriye tek bir iz bile kalmamıştı öldüğünde.</p>

  <p class="p6">Mütevazı başlangıcından, dramatik finaline dek, Illuminati’nin bütün serüveni topu topu dokuz yıla yayılıyordu. Bunun ilk üç yılı, örgütün büyük oranda “yerel” bir ezoterik cemaat havası vermekten ileri gidemediği, kuruluş ve gelişme dönemi-di. 1782’den itibaren ciddiye alınabilecek bir yaygınlık ve güce ulaşmayı başaran “aydınlanmışlar topluluğu”nun parlak dönemi de, üç yılı aşmıyordu zaten. Buna karşın, savunduğu radikal görüşler ve belirlediği ideal, hem Avrupa’da hem de Yeni Dünya’da, on sekizinci yüzyıl sonlarında şaşırtıcı büyüklükte bir sansasyon yarattı. “Devrim yapmak” bir yana, Ingolstadt’taki kadrolarını bir polis baskınından bile koruyamayacak kadar küçük bir cemaat, bunca gürültü koparmayı nasıl başarmıştı?</p>

  <p class="p6">Bunun yanıtı, Aydınlanma ve devrim rüzgârıyla kendini iyice köşeye sıkışmış hisseden Katolik Kilisesi, aristokratlar ve muhafazakâr burjuvazinin, Illuminati’nin deşifre edilmesini bir tür “karşı propaganda” fırsatı olarak görmesinde saklı. Avrupa’nın her yanında dönüşüm ve değişim rüzgârları esip, kitleler devrim fikrine sempatiyle yaklaşırken, “Aslında devrim ve yenilikten söz edenlerin çok kötü niyetleri olduğu” tezi, sözünü ettiğimiz gericiler ittifakınca, Illuminati’yi emsal göstererek savunulacaktı. Bütün tasarlanan ve amaçlananın, “dini yok etmek, hükümetleri devirmek ve seçkin bir azınlığın despotik diktatörlüğünü kurmaktan ibaret olduğu” savları, daha Weishaupt’un tutuklanmasıyla birlikte yüksek sesle yinelenmeye başlamıştı zaten. Ortada “büyük bir komplo” vardı ve bu kötü insanlar, herkesi yoksulluğa mahkûm edecek, baskı ve şiddete dayalı, dinsiz bir dünya devleti kurmak, bütün gücü ellerinde toplamak istiyorlardı!</p>

  <p class="p6">Weishaupt’un mektuplarındaki yakınmalarını anımsayınca, hüzünlü bir tebessüm yayılıyor insanın yüzüne. Bütün gün cemaatin ortak lokalinde içki içen ya da birbirlerinin karılarını ayartmaya çalışan; Tarot falları ve gevezelikle vakit öldürüp, sorumsuzluklarıyla liderlerini çileden çıkararak isyan noktasına getiren; sözde “kontrolleri altına aldıkları” Mason locaları tarafından, başları sıkışır sıkışmaz hedef gösterilip, bir polis tokadıyla yerle bir olan bu küçük burjuva örgütünün “dünyayı ele geçirmek isteyen güçlü komplocular” olduğuna inanabilmek için nasıl bir zekâya ve hangi vahim cehalet düzeyine sahip olmalıydı insan acaba? Hepsi bir yana, tek amacı insanların “barış ve eşitliğin egemen olduğu kardeşçe bir dünya”da yaşaması olan Bavyeralı entelektüel romantikleri, “kötülüğün ve komplonun kaynağı” olarak görebilmek için, nasıl bir “vicdan” gerekiyordu?</p>

  <p class="p6">Illuminati 1785’te tümüyle dağıtılıp yok edildi ama 1793-94’te Fransız Devrimi’nin “terör günleri” Batı dünyasında dehşetle izlenirken, parmaklar “işte!” diye havaya kalktı bir kez da-ha, “Illuminati hâlâ yaşıyor ve Fransa’da olan bitenlerin ardında bu korkunç örgüt var!” Başta Fransız Devrimi’ne büyük bir ilgi ve sempatiyle bakan Amerikan burjuvazisi, korkuya kapılmaya başladı: “Ya bizde de böyle şeyler olmaya başlarsa?”</p>

  <p class="p6">Thomas Jefferson, “Weishaupt, despot rahiplerin sürekli baskısının hissedildiği ve bilgi yayarken ya da ahlaki ilkeleri dile getirirken bile tedbirli davranmayı gerektiren bir ortamda yaşadı,” diyordu, “Gizlilik bu yüzden gerekliydi ve o gizliliğin oluşturduğu hava, örgütünün kapatılmasına neden oldu. Eğer insanları erdem ve bilgeliğe çağırmak isteyenlerin, gizliliğe gerek duymadığı bu ülkede yaşasaydı, böyle bir örgüt yapısına başvurmasına gerek bile kalmazdı.”<a id="a552"></a><a href="../Text/Notlar.html#a1652"><span class="t13">{550}</span></a></p>

  <p class="p6">On dokuzuncu yüzyılın başlarından itibaren Katoliklerin, gericilerin, köktendincilerin, aşırı sağcıların hararetle destekleyerek yarattığı “Illuminati masalları” böyle doğdu ve büyüdü. 1850’lerde Avrupa’da sosyalist hareket yükselmeye başladığında, aynı kuşkucu kaşlar yine havaya kalkmaya başlayacaktı: “Görüyor musunuz, Illuminati yine iş başında! Eşitlik ve özgürlük yalanlarıyla inançlarımızı, değerlerimizi elimizden alıp, bizi köleleştirmek istiyorlar!”</p>

  <p class="p6">Masonluk, zaten İngiltere’deki locaların erken başladığı uzlaşmacılık ve geri adımlarla alabildiğine pasifleşmişti; ama Illuminati’yle ilgili komplo teorileri büyük bir yaygarayla okyanusun her iki yakasında yinelenmeye başlayınca, iyice kabuğuna çekildi. “Düzleyicilik” idealleri iyiden iyiye rafa kaldırıldı, Fraternis’ten geriye kalan kırıntılar da, bu suçlamalardan duyulan korkuyla iyice ezilip yok edildi. Başından beri bir “burjuva hareketi” olan Masonluk, artık burjuva devrimleri tamamlandığına ve monarşilerin yerini cumhuriyetler aldığına göre, iyice “frene basacak” ve şiddetle silkinip, köklü geleneğin bütün devrimci kırıntılarını üzerinden atacaktı. On dokuzuncu yüzyıldan itibaren localar, artık inisiyelere burjuva kültürü ve Protestan ahlakının öğretildiği, işlev ve etkinliğini yitirmiş “hayır dernelleri”ne dönüşüyordu. Üstatlar arasında Presbiteryen, Baptist “biraderler” daha sık boy gösterip “vitrin oluşturmaya” başlayacak; Masonluk da kapitalizm ve burjuva demokrasisinin faziletlerini yücelten bir “örnek vatandaş” örgütü halini alacaktı.</p>

  <p class="p6">Buna rağmen, başta Katolikler, köktendinciler ve faşistler olmak üzere, yirminci yüzyılda bile aşırı sağcı gruplar Illuminati masallarını bir korku filmi senaryosu gibi ısıtıp yinelemeyi sürdürürken. Mason localarının başından da Damokles’in kılıcını eksik etmediler. “Sicillerinin kötü olduğu,” Masonlara sürekli anımsatıldı: İngiltere’de Cromwell’i destekleyip Kral’ın kafasını kestirmişler, Fransa’da jakobenlerle birlikte devrimi körükleyip “tanrısızlığı” savunmuşlar, Almanya’da da “komplocu Illuminati” ile işbirliği yapmışlardı. Zaten geçmişleri de “dinsiz Cathar’lar” ve onlarla işbirliği içindeki “sapkın Tapınakçılar”a dayanıyordu; onlar, “İsa Mesih’in düşmanı”ydılar!</p>

  <p class="p6">Bugün bile cehalet ve aptallıktan beslenen bu mitolojinin izlerine kolayca her yerde rastlayabilirsiniz: Internet’te yapacağınız basit bir arama, size Illuminati’nin nasıl da “Yeni Dünya Düzeni”nin perde arkası egemenleri olduğunu, Masonların nasıl onlarla işbirliği halinde dünya insanlarını köleleştirdiğini anlatacak binlerce web sitesinin adresini listeleyebilir. Oysa bugün “Yeni Dünya Düzeni” olarak dayatılan finans-kapital oligarşisi, yani bir avuç çokuluslu şirketin tüm kaynakları ve siyasi gücü “küreselleşme” görüntüsü altında eline geçirdiği güncel çarpık düzen, çoktan izleri yok edilmiş Fraternis’in idealleriyle taban tabana karşıt olmak bir yana, bu geleneğe ucundan kıyısından da olsa yaklaşmış her düşünce için, bir kâbustan farksızdır.</p>

  <p class="p6">Fraternis’in son temsilcisi durumundaki Masonlar, bu baskıya dayanamazlardı, dayanmaya niyetleri yoktu ve dayanmadılar da zaten. Sessizce boyun eğip uysallaştılar ve Hristiyanlaştırılmış mitleri içinde “gizli örgütçülük” oynayan, bol bol ahlak ve erdem üzerine vaazlar veren, küresel kapitalist dünyanın, ne dediği pek de anlaşılmaz “cici çocukları” haline geldiler. Son iki yüz yıldır, durum bütünüyle böyle.</p>

  <p class="p6">&nbsp;</p>

  <p class="p6">&nbsp;</p>
</body>
</html>
