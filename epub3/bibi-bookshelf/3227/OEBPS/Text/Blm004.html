<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>3. Cumhuriyet Güçsüzler ve Ütopya</title>
</head>

<body>
  <h2 class="h21">3. Cumhuriyet Güçsüzler ve Ütopya</h2>

  <p class="p6">Tarquinius’u devirip tahttan indirenler, ta Romulus döneminde devletin “kurucu aileleri” olan soylular, yani “<span class="t11">Patrici</span>” lerdi. Bunlar, ilk dönemin toprak sahibi “aile babaları”nın (<span class="t11">Pater Familias</span>) soyundan geliyorlar ve bu nedenle, ayrıcalıklı klanların temsilcileri olarak, hem “halk meclisi”ni, hem de krala danışmanlık yapan, oldukça etkin ve güçlü “yaşlılar meclisi”ni, yani Senato’yu (<span class="t11">Senex=Yaşlı</span>) denetimleri altında tutuyorlardı.</p>

  <p class="p6">Zaman içinde Roma büyüyüp sınırlar genişledikçe, İtalya yarımadasındaki bu güçlü devlete fetih ya da ittifaklar aracılığıyla eklenen yeni köylerin sakinleriyle çevre ülkelerden gelen göçmenler, patricilerin altında yer alıp devlet yönetiminde bu soylu sınıf gibi söz sahibi olmayan, farklı bir toplumsal katmanı oluşturmaya başlamışlardı, içlerinde basit köylüler de vardı, küçük toprak sahibi çiftçiler de, zanaatçılar ve tüccarlar da. Daha “zengin” olanlar, Roma toplumu içinde yoksullara göre daha avantajlı bir konum elde edebiliyorlardı; ancak sahip oldukları servetten bağımsız olarak, birliğe sonradan katılanlar, patrici’ler tarafından “ikinci sınıf” olarak görülüyorlardı. “Sıradan halk” ya da “yığınlar” anlamına gelmek üzere “Pleb”ler denen bu kesim, Cumhuriyet’in ilk yıllarında kent nüfusunun önemli bir bölümünü oluşturuyordu.</p>

  <p class="p6">Bu iki “özgür” toplumsal grubun dışında, bir de “köleler” yer alıyordu Roma’da, çağdaşı diğer ilkçağ ülkelerinde olduğu gibi. Bunlar genellikle, savaşlar sırasında tutsak alınanlar arasından seçilip, soyluların topraklarında tarım işçisi ya da evlerinde hizmetkâr olarak kullanılıyorlardı. Ancak Tarquinius’un devrilip Cumhuriyet yönetiminin oluşturulduğu dönemde köleliğin henüz Roma’da tam anlamıyla kurumlaşmadığını ve üretim ilişkilerinde “köleler” olarak adlandırılacak geniş bir sosyal sınıfın oluşmadığını belirtmek gerekiyor. Henüz “köle pazarları” ortaya çıkmamış, zengin toprak sahiplerine ucuz işgücü sağlama işini üstlenen köle tüccarları Roma’da yaygınlaşmamıştı. Fetihler sayesinde sahip oldukları toprakları büyüten soylular, yavaş yavaş birer tarım efendisine dönüşmeye ve tarlalarında “bedava köle emeği”nden yararlanmaya başlamışlardı ama hâlâ Roma’da toprağını kendi ekip biçen çok sayıda küçük çiftçi vardı ve tarımsal üretimde bunlar, çoğunluğu oluşturuyordu.</p>

  <p class="p6">Cumhuriyet dönemiyle birlikte, hiyerarşinin en tepesindeki kral ortadan kalkmış, onun yerini, sorumluluğu birlikte üstlenen ve yetkiyi paylaşan iki “konsül” almıştı artık. (Daha önce sözünü ettiğimiz kehaneti doğrularcasına, Cumhuriyet’in ilk konsüllerinden biri, Delphi’de Sibyl’dan aldığı tüyoyla toprağı, yani “annesini” öpen Brutus olmuştu.) Konsüller patriciler arasından seçimle göreve geliyor ve bütün uygulamalarında, yine aynı sınıfın seçkinlerinin oluşturduğu Senato’ya hesap veriyorlardı. Bir diğer önemli karar merkezi olan “Halk Meclisi” de yine patrici’ler tarafından seçilen temsilcileri bir araya getiriyordu.</p>

  <p class="p6">“Biraderler” için bu tablo karşısında, izlenecek siyasi strateji belliydi: İlk etapta, toplumun nüfuz sahibi ve eğitimli, entelektüel patrici’lerinden bazıları yanlarına çekilip “inisiye” edilecek; ilk bakışta hiçbir siyasi niteliği yokmuş gibi görünen dinsel nitelikli bir kurum bu soylulardan alınacak destekle oluşturulacak; bu kurumun zaman içinde elde edeceği özerklik ve dokunulmazlık, sessiz ve derinden giden bir “gizli siyasi gücü” beraberinde getirecekti. Kehanete ve gizemlere tutkun Romalı soylular üzerinde derin etkiler bırakmak, Pythagoras’ın karizmatik öğrencileri için hiç de güç olmasa gerekti. Üstelik manevi yaşamı klan inançları çerçevesinde sığ ve güdük kalmış bir topluma heyecan verecek, oldukça güçlü silahlar vardı ellerinde: Ustalarının felsefi öğretisi ve bu bilgeliğin kaynağını oluşturan, Sibyl geleneğinin gizemli kitapları.</p>

  <p class="p6">Tarquinius döneminde oluşturulmuş <span class="t11">duumviri</span>’ye, kendi yandaşları iki patrici’nin yerleştirilmesini sağlayıp, hemen ardından da bu kurulun “Kral döneminden kalma gizemli kitapları keşfetmesi” mizansenini yaratmak, deneyimli biraderler için pek de zor olmadı büyük olasılıkla. Bir süre sonra bu kitapların çevresinde bir efsane perdesi oluşturulacak; yorum ve açıklamalar için Cumae ve Delphi’deki Sibyl’ların danışmanlığına başvurulacak; Romalı soylular ve Senato’nun, bu kitapları koruyup yorumlamakla görevli kurula istenen özerkliği vermesi sağlanacaktı.</p>

  <p class="p6">Sibylline kurulunun davranış ve stratejilerinin ardında Pythagoras Kardeşliğinin izleri, daha kitaplara yapılan ilk başvuru sonrası tavsiye edilen uygulamalarda kendini belli ediyor. Kurul savaş koşullarının getirdiği güçlükleri ve bir kıtlığın yıkıcı etkilerini ortadan kaldırmak üzere, Demeter kültünün, tapınakları ve rahip sistemiyle birlikte Roma’ya getirilmesi gerektiğini söylüyor. Aynı günlerde Roma, Cumhuriyet sonrasında kendi koşullarının hiç düzelmemesinden ve iyice ikinci sınıf vatandaşlığa itilmiş olmaktan yakınan pleblerin direniş eylemleriyle de karşı karşıya. Roma nüfusunun önemli bir parçasını oluşturan plebler, “Çekilme” (<span class="t11">secessio</span>) adını verdikleri pasif direnişi gerçekleştiriyor ve kenti terk edip, toplu halde Roma’nın yedi tepesinden biri olan Aventinum’un eteklerinde bir araya geliyorlar. Bu o denli etkili bir eylem ki, Roma’da neredeyse hayat duruyor çekilme eylemleri sırasında.</p>

  <p class="p6">Beşinci yüzyılda toplumun önemli bir çoğunluğunu meydana getiren pleb yığınlarının, herhangi bir “isyan” ya da iç savaş girişimine başvurmadan, merkezi yönetimle bağlarını koparmaları ve kentte üstlendikleri görevleri terk ederek bir dağın eteklerinde pasif direnişe başvurmaları, oldukça sıra dışı ve düşündürücü bir eylem olarak değerlendirilmeli. Her şeyden önce, pleb’ler, amaçlarının Roma’yı yıkmak ya da iç savaş çıkarmak olmadığını ortaya koyuyorlar bu eylemleriyle. Temel “otorite” anlayışının kaba güce ve örgütlenmiş silahlı birliklerin varlığına bağlı olduğu bir ortamda, çoğunluğu oluşturan ve orduya ciddi miktarda asker veren heterojen bir sosyal grubun, ayaklanma başlatmak ve sözgelimi senatoya, Capitolium’a saldırmak yerine böylesi bir pasif direniş modelini benimsemesi, dikkatli bir analizi hak ediyor.</p>

  <p class="p6">Pleb direnişinin amacının Roma’ya zarar vermek ya da Cumhuriyet rejimini yerle bir etmek olmadığını; tersine, hem Roma’ya hem de rejime garip bir biçimde sahip çıkıldığını; bu eylem karşılığında hedeflenen kazanımların patrici’leri ve senatoyu “yola getirmek”ten ibaret olduğunu görüyoruz. Üstelik pleb direnişleri, Roma’nın “dış mücadelelerinin” henüz hayli sancılı bir yol izlediği; Latinler ve Etrüskler başta olmak üzere çevre kavimlerle yıpratıcı savaşların yaşandığı bir ortamda gelişiyor ve bu kargaşadan yararlanarak iktidarı devirmek, sözgelimi bir “pleb devleti” kurmak yerine, yalnızca belli talepleri kabul ettirip, bazı hakları elde etmek üzerinde yoğunlaşıyor.</p>

  <p class="p6">İsa’dan önce beşinci yüzyıl gibi çok erken bir tarihte bu denli “hesaplı” ve “dikkatli” bir strateji, Secessio’nun “kendiliğinden” gelişmiş bir direniş aracı değil, kesinlikle bir “kurmay heyeti” tarafından büyük bir incelikle hesaplanmış ve “öğretilmiş” bir eylem olduğunu gösteriyor. Eski deneyimlerden ders almayı ve sonuç çıkarmayı bilen, bir grup eğitimli siyasetçinin planladığı bir eylemden söz ediyoruz burada. İç savaş ve kargaşanın, koşulların bütünüyle olgunlaşmadığı, “dengedeki” siyasal yapılarda nasıl yıkıcı sonuçlar verebildiğini, Kroton ile Sybaris arasındaki savaşla başlayıp, kısmen Metapontium ve Tarentum’u da etkileyen çalkantılar sırasında “yaşayarak” öğrenmiş bir grup, sanki adımlarını bu kez daha dikkatli atmaya çalışıyor.</p>

  <p class="p6">Sibylline Kurulu’nun kararıyla Demeter (Ceres) kültü ülkeye getirilip, dağ eteklerinde tapınak inşa edildiğinde, iç barış da kolayca sağlanıveriyor bir anda. Plebler, aslında kendileri için Roma’ya taşındığını düşündükleri Ceres’e ve onun rahibelik kültüne sahip çıkıp, hoşnutluklarını göstermek üzere kente geri dönüyorlar. Ceres tapınak kompleksi de, kısa süre içinde bir pleb ibadet merkezi haline geliyor.</p>

  <p class="p6">Burada, Pythagoras Kardeşliği’nin Kroton’da uyguladığı stratejinin bir benzerini görüyoruz. Tıpkı orada aristokratların oluşturduğu oligarşiyle yoksullar arasındaki çelişkiyi yumuşatmak üzere tüccar ve zanaatkâr “orta sınıfı” desteklemeleri ve görece daha “geniş tabanlı” bir iktidar odağı yaratmaları gibi, Roma’da da tercihlerini pleb’lerden yana koyuyorlar; yani, toplumun en geniş ve en dinamik kesimini oluşturan küçük çiftçi, tüccar ve zanaat erbabını destekliyorlar. “Çekilme” eyleminin Roma ekonomisi ve sosyal yapısı üzerindeki yıkıcı etkilerini, toplumun manevi yaşamında pleb’leri daha etkin kılarak engellemeye çalışıyorlar bir anlamda. Ama senatoya bu kararı önerirken, eskiye oranla daha dikkatli davranıyor ve patrici’lerle bağlarını da koparmıyorlar. Tersine, bütün stratejileri pleb’leri güçlendirmek olduğu halde, patrici’lerin arasında yer alarak, saygın ve etkili bir “manevi liderlik” görevini üstleniyorlar.</p>

  <p class="p6">Bu noktada, başta değindiğim bir sorunu bir kez daha anımsatmakta yarar olabilir: Roma tarihinin oldukça büyük bir bölümüyle ilgili güvenilir kaynaklardan yoksunuz. Geleneksel verilere göre kentin kuruluşu İÖ. 752 dolaylarına, Cumhuriyetin başlangıcı da İÖ. 509’a tarihleniyor ama Roma’da “tarih yazma” geleneğinin en erken örneği, İÖ. 200’de bu yöndeki ilk elle tutulur çalışmayı yapan Fabius Pictor’un metinleri. Sonraki yüzyıllarda onu izleyen Livius ve diğer tarihçiler, büyük oranda az belgeye, bol söylentiye dayanarak kaleme almışlar yapıtlarını. Üstelik tarih yazanların çoğunun iktidarla yakın ilişkiler içinde olması, kaynakların objektifliğini de gölgeliyor. Somut kanıt denebilecek veriler, bazı yasa metinleri, savaşların tarihleriyle ilgili düşülmüş kayıtlar ya da yapılan anlaşmalarla sınırlı. Günümüz tarihçileri, Roma kaynaklarının birçoğunu “edebi metin” olarak değerlendiriyorlar ama bunları dışta bırakınca da elimizde hemen hemen birkaç kuru nottan başka bir şey kalmadığı için, araştırmayı yapan uzmanın bakış açısına göre çeşitli “fıltre”ler devreye girerek, Livius ve izleyicilerinin anlattıklarından “genel doğrular” ayıklanmaya çalışılıyor.</p>

  <p class="p6">İÖ. 300 sonrasından itibaren belge ve kanıt birikimi arttığı için, belirsizlikler azalıyor ama yine de, özellikle Krallık dönemi ve Cumhuriyet’in ilk yıllarına ilişkin görüntüler hayli karanlık ve sisli. Bu nedenle, izlemeye çalıştığım yöntem, Livius, Plutarchus, Dio, Tacitus, Lamblichus, Varro gibi tarihçilerin yazdıklarını, Doğu Akdeniz’in farklı bölgelerindeki siyasi ve felsefi gelişmelerle sınayarak, paralel noktaları birleştirmek üzerine kurulu. Bu anlamda, gerek Pythagoras Kardeşliği ve Yunan topraklarındaki gizem kültlerinin izlediği gelişim çizgisi, gerek Sibyl geleneğinin Anadolu’dan Batı’ya taşınırken bıraktığı “derin” izler, oluşan boşluklara oturan “anahtar”lar olarak resmi daha anlaşılır hale getiriyorlar. Şu ana kadar izlediğimiz “Roma serüveni” ndeki çarpıcı ayrıntılardan da görüldüğü gibi, Pytha- goras’ı, Yunan gizem kültlerini ve Sibyl geleneğini dikkate almadan Cumhuriyet’in kurumlaşma sürecini derinlemesine kavrayabilmek mümkün değil.</p>

  <p class="p6"><br /></p>

  <h3 class="h30"><a id="ncx532"></a>Gizem Kültlerinde Sınıfsal Eğitim</h3>

  <p class="p6">Roma’da toprak mülkiyetinin dağılımının, İÖ. 500 dolaylarında, yani Cumhuriyet’in organize edilmeye başladığı dönemlerde “dev tarım işletmeleri”ni henüz yaratmadığını ve köleci sistemin üretim ilişkilerinde bütünüyle egemen olmadığını belirtmiştim. Buna karşın ekonomik gücün büyük bölümü, “parçalı ve dağınık” görünse de patrici’lerin elinde bulunuyordu. Kral Tarquinius’un devrilmesi ve devlet yapısının yeniden düzenlenmesi aşamasında ipleri elinde tutanlar da patrici’ler olduğu için, Cumhuriyet rejimi başlı başına bir “soylular hareketi” izlenimi yaratıyordu ilk başta. Ancak ilerleyen yıllarla birlikte alınan önlemler, yapılan yeni düzenlemeler ve Cumhuriyet kurumlarının giderek sofistike hale gelmesine yol açan yapılanma izlendiğinde, Roma’nın iki önemli toplumsal sınıfı arasındaki çelişki ve çatışmaların da belli bir “denge noktasına” doğru yöneltildiği açıkça görülüyor.</p>

  <p class="p6">Pleb’ler, ilk dönemlerden itibaren Cumhuriyet’in etkin sınıflarından biri olma mücadelesini vermeye çalıştılar ama “<span class="t11">Secessio</span>” eylemlerini saymazsanız, ne örgütlü bir karşı çıkışı biçimlendirecek güce sahiptiler, ne de kendi içlerindeki bütünlüğü ve “pleb politikası” denebilecek bir siyasi tavrı geliştirmişlerdi. Bunun nedeni de çok açıktı: Pleb’ler bir sınıf değildiler ki, oldukça heterojen yapıya sahip geniş bir katmandılar yalnızca! İçlerinde yoksul sayılabilecek kentliler de vardı, bazıları servetini gitgide büyütmekte olan tüccarlar ve kimileri büyük tarım işletmelerine sahip olmaya başlayan çiftçiler ya da endüstrinin öncülüğünü yapmaya başlayan zanaatkârlar da.</p>

  <p class="p6">Azınlıkta kalan patriciler tarafından dışlanmaları ve iktidardan uzak tutulmaya çalışılmaları dışında, ortak bir nitelikleri, tanımlanmış bir müşterek çıkarları ve dolayısıyla “politikaları” yoktu. Bu nedenle, talep, eylem ve sürtüşmelerin yeni düzenlemelerdeki zorlayıcı gücü ne olursa olsun, Roma’da Cumhuriyet iktidarının gözle görülür biçimde pleblerin hiç değilse belli bir kısmını siyasi iktidara entegre etme çabalarının ardında, “başka stratejik liderler” olduğu açıktı. Alınan karar ve değişime yönelik olarak gündeme getirilen uygulamalarda Sibylline kurulunun da küçümsenemeyecek bir rolü olduğunu görüyoruz. Aynı zamanda, Roma’da “siyaset kültürü”nün biçimlenmesinde Pythagoras düşüncesinin izleri de, birçok tarihçinin dikkat çektiği gibi, oldukça belirgin.</p>

  <p class="p6">Sibylline kurulunun da bir biçimde etkin olduğu ilk siyasi düzenlemenin, İÖ. 494’teki çalkantılar sırasında geldiğini gördük: Hem sosyal ve “manevi”, hem de alenen siyasi yönleri olan iki büyük yenilik girmişti Roma’nın yaşamına. Patricilerin bir bölümünün ısrarıyla yürürlüğe giren <span class="t11">Nexum</span> yasasının yarattığı sorunlar ortadan kaldırılırken, pleblere, “<span class="t11">Tribün</span>” adı verilen kendi temsilcilerini seçme hakkı tanındı. Aynı günlerde de, Sibylline Kitapları’na getirilen yorum sonucu Aventinum’a Ceres tapınak kompleksi yerleştirilerek Demeter tapınımı, yani Yunan topraklarındaki en ilginç gizem kültlerinden biri olan <span class="t11">Eleusis Gizemciliği</span> resmi hale getirildi. İki yenilik arasındaki en dikkat çekici bağlantı, Ceres tapınımının bir anda, pleblerin “ruhani örgütlenmesi”nin merkezini oluşturmaya başlamasıydı.</p>

  <p class="p6">Demeter cemaati, Atina yakınlarındaki Eleusis adlı tarım kasabasında, erkeklerin de üyeliğe kabul edildiği bir “kadınlar kültü” olarak ortaya çıkmıştı ve hemen anlaşılacağı gibi anaerkil dönemin değer yargılarını ve tanrıça inancını korumaya çalışan bu ezoterik örgütlenme, Sibyl’ların desteğiyle Yunan topraklarına yayılmıştı. Yalnızca inisiyelere “sırların” açıklandığı, kapalı örgütsel yapıya sahip Eleusis Gizemciliği, ilk bakışta sıradan bir “tarım kültü” gibi algılanabilirdi: Bereket tanrıçası Demeter’in kızı Kore’nin (Persephone), “yeraltı dünyası”nın hakimi Hades tarafından kaçırılmasını konu alan mit üzerine kurulu gibi görünüyordu her şey. Kızını hiçbir yerde bulamayan Demeter, üzüntüsünden kendi ilahi görevlerini yapamaz hale gelince yeryüzündeki bitki örtüsü kurumuş, toprak çıplaklaşmış ve kıtlık başlamıştı. Bunun üzerine, bir başka tanrıçanın, Hekate’nin de yardımlarıyla “ilahi konsey” devreye girmiş ve Kore’nin yılın üçte birini annesinin yanında, kalan zamanı da Hades’le birlikte yeraltında geçirmesine karar verilmişti.</p>

  <p class="p6">Böylece mit ve ardında sakladığı gizem, yalnızca “mevsimsel dönüşüm” ilkesine, yani baharda dört ay doğanın canlanıp, ardından bitkilerin kuruması ve nihayet kışın gelmesine bağlanmış gibi görünüyordu. Ancak Eleusis Gizemciliği, birçok uzmanın da fikir birliğine vardığı gibi, bundan çok daha fazlasını içeriyordu büyük olasılıkla. Her şeyden önce, Orpheus ve Dionysos kültleriyle birlikte, klasik dönemin en büyük üç ezoterik örgütünden biriydi ve bunların üçü de, Ana Tanrıça inancının ve anaerkil döneme ait ilke ve ideallerin yaşatılmasını amaçlayan “alt kültürler” niteliği taşıyorlardı. Bir başka deyişle, aslında her üçü de Dünya Anne geleneğinden besleniyordu ve bütün o mistik görüntünün ardında, kültürel ve siyasi bir nitelik de taşıyorlardı.</p>

  <p class="p6">Orpheus’çuların, Kroton’da Pythagoras Kardeşliğinin önemli bir parçasını oluşturduklarını biliyoruz; Eleusis ve Dionysos kültleri için de durum farklı değildi. Peter Kingsley’e göre Eleusis gizemlerinin merkezinde yer alan Demeter ve Persephone kültleri, oldukça eski tarihlerde, Kroton’un çok yakınındaki Sicilya adasında ikinci bir merkez bulmuşlardı. Adanın tamamının, ama özellikle de Siracusa kentinin Demeter kültünün en güçlü olduğu bölgelerin başında geldiğini belirten Kingsley, “Demeter ve Persephone tapınması ile erken Pythagorasçılık arasında çok yakın bağların da burada ortaya çıktığı görülecektir,” diyor.<a id="a130"></a><a href="../Text/Notlar.html#a808"><span class="t13">{128}</span></a> Bir başka deyişle, Dionysos’un Güney İtalya’daki kültünün çok eskiye dayandığı da göz önüne alındığında, bu üç büyük gizem ekolünün Roma’ya, sanıldığı gibi Yunan anakarasından değil, Pythagoras Kardeşliği’nin doğum yeri olan bölgeden taşınmış olduğu görünüyordu: Yani, Güney İtalya kolonilerinden.</p>

  <p class="p6">Her üçü de “Sibyl desteğine” sahip ve Pythagoras cemaatini oluşturmakta yadsınamaz katkıları olan çok önemli ezoterik gruplardı. Oldukça anlamlı bir not olarak, şunu eklemekte de yarar var: “Kitaplar” aracılığıyla Roma’ya getirilen her yeni tapınım ve gizem kültünün yönetim ve denetimi de, yine Sibylline kurulunun sorumluluğundaydı ki, bu da “uniform” bir resmi dine sahip olmayan Roma’da, oldukça renkli ve hareketli görünümler sergilemeye başlayan manevi yaşamın da bu kurul tarafından denetlendiğini gösteriyordu.</p>

  <p class="p6">Roma’da pleblerin yaşamına bu gizem kültleri ve tanrıça tapınımlarının birer birer entegre edilmesi, yalnızca “dinsel kaygılarla” açıklanamazdı hiç kuşkusuz. Birileri, pleb toplumunu böyle bir manevi önderlik aracılığıyla “eğitirken”, aynı zamanda siyasi yapılaşmaya da ağır ve temkinli adımlarla müdahale etmeye çalışıyordu. Üstelik bütün bunlar, bu gelişmeleri hoşnutsuz bakışlarla izleyen, Cumhuriyet’in sahibi olduğuna inanmış patrici elitlerinin itiraz ve isteksizliğine karşın yapılıyordu ve her şeye karşın dengeler büyük oranda korunuyor, siyasi geleneğin oluşmakta olan kurallarına uyma yolunda çaba gösteriliyordu.</p>

  <p class="p6">Hemen bu noktada, yanlış anlamalara meydan vermeyecek biçimde, bir şeyi vurgulamakta yarar var: Roma’da siyasi gücün, belli bir grup (Pythagoras Kardeşliği) tarafından elde tutulduğu ve devlet stratejilerinin bu grup tarafından belirlendiği gibi bir tez ileri sürmüyorum. Bu, her şeyden önce irrasyonel ve yanlış bir yorumlama olur, çünkü Roma, Cumhuriyet dönemi boyunca farklı siyasi eğilim ve stratejik yaklaşımlara sahip irili ufaklı çok sayıda grubun hegemonya mücadelesi üzerine kurulu bir politik açılım yaşamıştır. Tim Cornell ve John Matthews, Cumhuriyet’in ilk yarım yüzyılında Roma’nın siyasi yapısına bu grupların varlığına dayalı bir karışıklık ve düzensizliğin egemen olduğunu vurguluyor:</p>

  <p class="p6">“Krallar tarafından kurulmuş olan güçlü bir merkezileşmiş yetke, Tarquinius’un düşüşüyle parçalanmış, güçlü birey ve gruplar arasında düzensiz bir yarışmanın dirilmesine yol açmıştır; bunlar devletin denetiminden bağımsız olarak etkinliklerini yeniden sürdürebiliyor, kendilerine bağlı kişilerin özel ordularıyla etkinlik gösterebiliyorlardı.”<a id="a131"></a><a href="../Text/Notlar.html#a810"><span class="t13">{129}</span></a></p>

  <p class="p6">Benim vurgulamak istediğim, “özel askeri güç” olanağından yararlanmaya çalışan soylu gruplar bir yana bırakılırsa, bu baskı grupları ya da “etkin stratejik klikler” arasında en önemlilerden birinin Pythagoras’çılardan oluştuğu; Cumhuriyet’in kurumlarının biçimlendirilmesi süreci içinde bu kadroların pleb’leri “geniş taban”ın vazgeçilmez unsuru olarak desteklediği ve kritik kararlar alınması aşamalarında devreye giren Sibylline kurulunun da bütünüyle bunlar tarafından denetlendiğidir. Zaten yalnızca ayrıntıların arasında ortaya çıkan ilginç veriler değil, bizzat Romalı tarihçilerin yorumları da bu durumu teyit ediyor.</p>

  <p class="p6">Yeniden kaldığımız noktadan itibaren süreci gözden geçirmeyi sürdürdüğümüzde, bu görünüm daha iyi anlaşılacak. İÖ. 494’teki düzenlemelerin, pleb tarihinde büyük bir dönüm noktası olduğunu görmüştük. Tribün kurumunun yanı sıra, izleyen yıllarda <span class="t11">Concilium Plebis</span> adlı meclis de oluşturuldu. Bu meclisin toplantılarına patriciler karışmıyordu ama herhangi bir pleb’e karşı suç işlediği ya da haklarını ihlal ettiği ileri sürülen patrici’ler, resmen Concilium Plebis tarafından yargılanabiliyordu.<a id="a132"></a><a href="../Text/Notlar.html#a813"><span class="t13">{130}</span></a></p>

  <p class="p6">İÖ. 451 yılında, Roma’nın hukuki düzenini ayrıntılı bir yasalar bütünüyle netleştirmek üzere, yine bir decemviri, yani “Onlu Kurul” atanıp göreve başladı. Sorumlulukları yalnızca yasaları oluşturmak ve bunların birbirleriyle tutarlılıklarını sağlamaktı ve sonuçta “12 Levha Yasaları” adı verilen metinler oluşturuldu. Ancak, sözünü ettiğimiz siyasi gruplar arası nüfuz elde etme mücadelesi bu yasanın oluşmasında da etkili olmuştu ve “12 Levha Yasaları” asıl olarak pleb kesiminin zorlamalarıyla hazırlandığı halde, bir grup patrici elitinin isteği ve baskısıyla, ayrımcılığın altını çizen hükümler de bu yasaların içine yerleştirildi. Sözgelimi, yasanın on birinci levhasındaki ilk madde patrici ile pleb’ler arasındaki evlenmelere kesin bir yasak getiriyordu.</p>

  <p class="p6">Bu, açıktan açığa toplumsal katmanları statikleştirmek ve bir tür “kast sistemi” yaratmak demekti ve tepkiler de doğurdu. Diğer yandan, kadınların genel durumu için de yeni yasa pekiyi şeyler vaat etmiyordu: Beşinci levhanın ilk maddesi, “doğalarındaki hafiflik” nedeniyle, kadınların gözetim altında tutulmasının, atalardan gelme bir adet olduğunu vurgulamak-taydı. Altıncı levhanın ikinci maddesiyse, “Bir adam ve bir kadın, bir yıl boyunca birlikte yaşarlarsa evli kabul edilirler ve kadın yasal olarak onun ‘kızı’ sayılır” diyordu. Burada ‘kızı’ kavramı, bir miras hakkından çok, söz konusu durumdaki kadının, aile babası kabul edilen erkeğin mutlak otoritesi altında olduğunun altını çizmek için kullanılmıştı. Bütün bu gerici yönlerine karşın, bizim yakından izlediğimiz grubun, bu ve benzeri maddelerin yasada yer almasını engelleyemediğini, en azından “yasama” aşaması sırasında herhangi bir müdahaleye güçlerinin yetmediğini görüyoruz.</p>

  <p class="p6">Ne var ki 12 Levha Yasaları’yla ilgili hoşnutsuzluklar kendini çok çabuk belli etti ve bir yıl sonra, İÖ. 450’de göreve seçilen yeni onlu kurul, pleb’lere karşı ayrımcılığı sürdürmenin yanı sıra, Roma’da iktidara ağırlığını koymaya kalkan bir tür “elit siyasi güce” dönüşünce, ikinci secessio, yani “çekilme” eylemi gündeme geldi. Hiçbir biçimde şiddet içermemesine rağmen, son derece etkili olan bu eylem biçimi yine başarılı oldu ve onlu kurul, görevden alındı.</p>

  <p class="p6">Bir yıl sonra, çok daha önemli bir yasal düzenleme daha getirildi: <span class="t11">Provocatio ad Populum</span> adlı yeni uygulama, yöneticilerin aleyhlerinde aldığı kararlar ya da verdiği cezalarla ilgili olarak her Roma vatandaşına itiraz ve “halka başvurarak temyiz” hakkını getiriyordu. Aynı yıl, ülkeyi ilgilendiren kritik kararların halk oyuna sunulması ve pleblerin de oy hakkına sahip olması kararı alındı. <span class="t11">Plebiscite</span> adlı bu uygulama, bilindiği gibi bugün de aynı adla siyasi literatürde yer alıyor ve günümüzde de kimi devletler gerek gördükçe halk oyuna başvuruyorlar.</p>

  <p class="p6">Bu noktada, bir küçük not daha düşmekte yarar olabilir: Roma, “yurttaşlık” kavramını, haklar ve imtiyazlar anlamında tarihte ilk kez kapsamlı bir biçimde tanımlayan devlet oldu Cumhuriyet döneminde. Yönetim organlarınca ayrıntıları belirlenen tanımlamalarda ortaya çıkarılan “Roma yurttaşlığı”, ülke insanlarının sahip olduğu bireysel hakları ve bunların hangi kısıtlamalara tabi olduğunu, (köleleri dışta bırakmak üzere) resmi bir çerçeve içine oturtuyordu. Bu önemliydi, çünkü ilk kez bir ülkenin halkı, “tebaa, uyruk, kul” olarak değil, belli hak ve özgürlüklere sahip “yurttaşlar” olarak tanımlanmaktaydı. İleriki yüzyıllarda Roma, Akdeniz’in çevresindeki en önemli siyasi ve askeri güce dönüştükçe, ilhakları kolaylaştıran, ikna edici bir etken olarak yurttaşlık imtiyazları da kendini belli edecek; hatta kimi zaman siyasi bir hamle olarak “yurttaşlık hakkı satmak” gibi garip uygulamalara da rastlanacaktı.<a id="a133"></a><a href="../Text/Notlar.html#a814"><span class="t13">{131}</span></a></p>

  <p class="p6">Dört yıl kadar sonra, İÖ. 445’te, patrici ve plebler arası evliliği yasaklayan madde kesin olarak uygulamadan çıkarıldı ve iptal edildi. İÖ. 444 ile 367 arasında, yönetimin en üst kademesinde yer alan iki konsülün yerini, üç, dört, bazen de altı askeri tribun’den oluşan kurullar aldı ve konsül yetkisiyle donatılmış yöneticilerden oluşan bu mercie pleb’ler de seçilmeye başladı. Ancak İÖ. 367’de bu uygulamaya son verildi ve iki konsülden oluşan eski sistem, anayasal güvenceye de alınarak yeniden yürürlüğe kondu. Ancak bu kez önemli bir fark vardı: Bu en önemli yönetim kademesine, pleb’ler arasından da adaylar seçilebiliyordu.</p>

  <p class="p6">Aynı yıl, Roma siyasi geleneği için çok kritik yeniliklerden biri daha gerçekleştirildi: Bir Roma vatandaşının sahip olabileceği toprak miktarı, 500 iugera’yı (yaklaşık 1.25 km<span class="t13">2</span>) geçmeyecek biçimde sınırlandırıldı. Birçok patrici’nin elindeki topraklar, bunun çok üzerinde olduğundan, o tarihte bu sınırlama, Cumhuriyet için ciddi bir “toprak reformu” anlamına geliyordu ve büyük toprak sahipleri arasında hoşnutsuzluklara da neden oldu. Hemen ardından, İÖ. 366’da pleb’lerin borç yükü azaltıldı ki, bu da çok ciddi bir reformdu.</p>

  <p class="p6">Yirmi yıl kadar sonra, siyasi haklar ve eşitlik anlamında bir başka büyük adım atıldı: İÖ. 344’ten itibaren, artık konsüllük pozisyonlarından birine mutlaka bir pleb seçiliyordu. Bunun ne denli hassas ve büyük bir adım olduğu, beş yıl sonra bir pleb konsülü olan Publilus Philo’nun, partneri olan patrici konsül tarafından <span class="t11">dictator</span> olarak atanması sırasında daha iyi anlaşılacaktı. Dictator adı verilen konum, savaş dönemlerine özgü bir olağanüstü yönetim biçimiydi ve konsüllerin, savaşın getirdiği koşullarda hızlı karar alınmasını sağlamak için, bir komutanı tek yetkili olarak seçmeleri üzerine kuruluydu. Ancak sözcüğün bugünkü anlamı okuru yanıltmasın. Bu, sürekli bir görev değildi ve dictator seçilen kişi, en fazla altı ay sonra yönetimi yeniden konsüllere devretmekle yükümlüydü.</p>

  <p class="p6">Tarihçi Stephen Oakley, Cumhuriyet’in kuruluşundan, İÖ. 300’e dek olan zaman içinde patrici’lerin siyasi gücü ve nüfuzu azalırken, pleb’lerin gücünün de aynı oranda arttığını söylüyor.<a id="a134"></a><a href="../Text/Notlar.html#a817"><span class="t13">{132}</span></a> Bu “dengeleme” işlemi, sonunda öyle bir noktaya varmıştı ki, İÖ. Üçüncü yüzyılda, pleb kitlesi içindeki “elit” kesim de, en az patriciler kadar etkin hale gelmiş ve iki toplumsal grup arasındaki farklılık, sistemli biçimde eritilmişti. Üstelik birbirleriyle evlenme yasağının kalkmasından sonra, aileler iyice iç içe geçmeye başlamış ve patrici ve pleb kimlikleri de yeni bir oluşum içinde dağılma yoluna girmişlerdi.</p>

  <p class="p6">Senato, Roma devletinin kuruluşundan, ta Krallık döneminden beri bir patrici kurumu olmuş ve Cumhuriyet döneminde de “en yüce merci” niteliğini korumuştu. Ancak yüzyıllara yayılan bu dikkatli dönüşüm içinde, adım adım plebler de senatoya alınmaya başladı. Cassius Dio çok sonraları, bu dönüşümü şu ifadelerle dile getirecekti:</p>

  <p class="p6">“İlkin, Senato binasına giremiyorlar ama girişte oturup olan biteni izliyor ve hoşlarına gitmeyen bir şey olduğunda itiraza başlıyorlardı. Ardından, içeriye davet edildiler. Sonra, eski <span class="t11">Tribun</span>’ler senato üyesi olmaya başladılar ve nihayet, senato üyelerinin bir kısmının tribün olması şartı getirildi.”<a id="a135"></a><a href="../Text/Notlar.html#a818"><span class="t13">{133}</span></a></p>

  <p class="p6">Bir başka deyişle, Roma’da Cumhuriyet kurumları ve yaşanan siyasi gelişim süreci, zaman içinde “soyluluk” kavramını da hatırı sayılır biçimde değiştirerek, hem patrici hem de pleb elitlerini içerecek <span class="t11">nobilis</span> adı verilen yeni bir nüfuz sahibi kesim oluşturmuştu. Böylece siyasi ve sosyal güç, popülarite ve prestij gibi kavramlar, “doğuştan gelme” soyluluğun yerini alıyordu bir bakıma. Nobilis içinde hem patrici hem de pleb gruplarının yönetim kademelerinde yükselmiş üyeleri, bürokratlar, yöneticiler ve aydınlar bulunuyordu. Halk tarafından tanınma ve rağbet görme (<span class="t11">publicité</span>), “yeni eliti tanımlayan birinci ölçüt haline gelmişti.<a id="a136"></a><a href="../Text/Notlar.html#a821"><span class="t13">{134}</span></a></p>

  <p class="p6">Siyasi hamlelerle pleb elitlerini iktidara ortak etme çabalarına paralel olarak, sık sık yinelediğim gibi, manevi yaşamın düzenlenmesine yönelik de ilginç adımlar birbiri ardına atıldı. Cumhuriyet kurumlarının oturup yerleşmesi süreci içinde, aslında “örtülü olarak” birer düşünsel liderlik ya da yönlendirici güç rolüne de soyunan, “Sibyl kaynaklı” inanç kültleri ve ezoterik örgütler Roma’da yerleşik hale getirildi. Üç yüz yıla yayılan bir süreç içinde, oldukça seyrek gerçekleşen danışma oturumlarının hepsinin sonrasında, yeni bir doğulu tanrıça tapınımını ya da onun türevi görüntüsündeki kültleri Roma’ya getirme kararı aldı Sibylline kurulu.</p>

  <p class="p6">Aşağı yukarı İÖ. 205’ten, yani, “<span class="t11">Magna Mater</span>” kültü bütünüyle Roma’da resmileştikten sonra, Carter’ın da belirttiği gibi bu “master plan”ın ana aşamalarını tamamlamış oldu ve yeni bir tapınım empoze etme yoluna bir daha gidilmedi. Aslına bakılırsa, bu tarihten sonra Sibylline Kitapları’na kayıtlara geçmiş, dişe dokunur bir danışma olayı da yaşanmadı pek. Kurul, yalnızca kendi yapısını ve gizliliğini sağlamlaştırmak; özerkliğini korumakla uğraştı bundan sonra. Sulla ve Marius arasındaki iç savaş sırasında, İÖ. 83’te tapınak yanıp Sibylline Kitapları bütünüyle kül olana dek, bu durum böylece devam etti.</p>

  <p class="p6">Bir bütün olarak Roma’da Cumhuriyet kurumlarının yapılanma sürecini incelediğimizde, her ne kadar “siyasi parti” olarak tanımlanmasa da, çeşitli baskı gruplarının birer parti gibi davranmayı öğrendiklerini ve devletin işleyişinde kendi çıkarlarını gözetecek düzenlemelerin yapılması yolunda çaba harcadıklarını görüyoruz. Bu manzara, Roma’nın tarihteki ilk karmaşık siyasi entrika denebilecek hamlelerin yanı sıra, temkinli ve dikkatli adımlar atan ilk “yeraltı örgütlenmeleri”ne de sahne olduğunu koyuyor ortaya.</p>

  <p class="p6">&nbsp;Pythagoras Kardeşliği’nin çöküşünden sonra dağılan kurmaylar arasında Roma’ya gelen deneyimli ve yetkin bir grubun, bunlar arasında en dikkate değer stratejik örgütlenmelerden birine sahip olduğunu gördük. Çok açık biçimde Delphi ve Cumae kentleriyle sıkı bağlar içeren ve Sibyl geleneğinden “kitaplar” dâhil ciddi bir bilgi desteği alan bu grup, etkili bir hamleyle Sibylline Kurulu’nu da denetimi altında tutmuş ve yukarıda özetlemeye çalıştığım değişimlere önayak olmuştu. Peki, ama Roma tarihinin bu gölgeler ardında saklanan, strateji uzmanı siyasi elitlerinin amacı neydi tam olarak? Bunu anlamak için, tarihçilerin yıllardır tartıştıkları ve araştırdıkları bir başka soruyu, Pythagoras Kardeşliği’nin Kroton’da neyi amaçladığını ve ne yapmaya çalıştığını incelemek gerekecek.</p>

  <p class="p6">&nbsp;</p>

  <h3 class="h30"><a id="ncx563"></a>Arınma ve “Aydınlanma”</h3>

  <p class="p6">Görünürdeki veriler, Kardeşlik örgütünün ayakta kalan bir grup seçkin üyesi için Roma’da amaçlananın, “Kroton’da yarım kalmış girişimi yeniden denemek” olduğunu ortaya çıkarıyor. Yani, toplumsal düzende gerçekleştirilecek dönüşüm ve değişimleri belli aşamalara bölüp, “Altın Çağ” olarak görülen eski, ütopik eşitlikçi sistemi, görece “modern koşullar” altında yeniden ve yavaş yavaş oluşturmak.</p>

  <p class="p6">Pythagoras, “<span class="t11">Beden ruhun mezarıdır</span>” ilkesiyle, insanın maddi hırs ve çıkar dürtülerinin kaba gücü, mülkiyeti ve eşitsizliği, adaletsizliği yarattığı düşüncesi üzerinde yoğunlaşıyordu. Onun bakış açısına göre evren, gizli formülünü ya da “imzasını” sayılar sisteminde ortaya koyan, izlenmesi ve uyulması zorunlu bir “armoni” üzerine kurulmuştu; buna aykırı davranmak ve evrendeki temel yaratıcı güçlerin işleyişine meydan okumakla, çok eski bir tarihte insanlık “yanlış ve tehlikeli” bir yola girmişti.</p>

  <p class="p6">Pythagoras’a göre bu dramatik hataların ardında, “bedene hapsolmuş ruhun” ilkel ve basit hırslara yenik düşmesi yatıyordu. İnsanı evrensel uyumdan uzaklaştıran ve ilahi ilkelerden ayrı düşüren etken, basit ve “terbiye edilmemiş” bir hapishane olan bedeniydi; o halde, beden arındırılmadıkça, ruhun da ait olduğu yücelikle buluşması olanaksızdı. Yani o ütopik görünen sisteme sahip olabilmek için, ilkin insanların bedensel zaaflarından sıyrılması vazgeçilmez bir ön koşuldu.</p>

  <p class="p6">Bu çok temel ve tipik düşünceyle bu kitap boyunca sık sık karşılaşacağız. İnsan ruhunun, basit, yüceliğin çok uzağındaki günlük maddi hırslara tutsak olduğu yolundaki temel saptama, ideal ve “tanrısal olana” erişmenin önündeki en büyük engel olarak görülmüş ve son iki bin beş yüz yıl içinde farklı varyantlarıyla karşımıza çıkan “ascetic” (çileci) akımların hemen tümüne damgasını vurmuştur. Beden terbiye edilmelidir; maddi hırsların getirdiği ilkellik nedeniyle ortaya çıkan “ruhsal kirlenmişlik”, ancak böyle aşılabilir ve insanın yeryüzündeki eşit, kardeşçe, barışçı yaşamı ancak bu eğitim gerçekleştikten sonra sağlanabilir.</p>

  <p class="p6">Bu inanç ve düşünceye, aslında kimileri Pythagoras’tan çok önceki dönemlere ait Hint, Pers ve bazı Mısır kültlerinde de rastlayabiliyoruz. Ancak “bedensel terbiye yoluyla ruhun özgürlüğe kavuşması” anlayışını salt dinsel bir hedef olmaktan çıkarıp, eşitlikçi ve barışçı bir dünya yaratma idealinin basamağı olarak gören, dolayısıyla “siyasi” bir zemine de oturtan ilk düşünce okulunun Pythagoras Kardeşliği olduğunu söylemek yanlış olmayacaktır.</p>

  <p class="p6">Kardeşlik, üstadın öğretisi uzantısında, dünyanın değiştirilmesini belli ön koşullara bağlı görür: Eldeki “insan malzemesi” değişmedikçe, eğitilmedikçe, ilkel ve basit hırslardan arındırılıp evrensel uyumla bütünleştirilmedikçe, bir “ideal” olarak değerlendirilen sosyal düzen de düş olmanın ötesine geçemeyecektir. O halde “örgüt”, ilkin kendini ideale uygun bir prototip olarak geliştirmeli ve eğitmelidir. Kroton’daki süreci ve Kardeşlik yapısının genişleme ilkelerini incelediğimizde, bu görüşe uygun davranıldığını gördük. Beş yıllık “suskunluk” sonrasında gerçekleşebilen inisiyelik adımı, bedensel terbiyenin ilk temel aşamasını oluşturuyordu. Ardından, üyeliğe kabul edilenler, evrensel armoniye uygun bir ideal olarak benimsedikleri düzeni ilkin kendileri üzerinde gerçekleştirmek durumundaydılar: Ortak mülkiyet, paylaşımcılık, basit ve sade bir yaşam, doğayla uyumluluk ve ruhun eğitimi.</p>

  <p class="p6">Elbette bu süreç, ilk beş yıldan çok daha sancılıydı ve kimi tarihçilerin anlattıklarına bakılırsa Pythagoras’ın Kroton’daki merkezinde yılıp pes edenlere de rastlanıyordu zaman zaman. Böyle durumlarda o kişi ya yeni bir beş yıl için suskunluk aşamasına geri gönderiliyor ya da tümüyle Kardeşlik’ ten uzaklaştırılıyordu. Yine kimi kayıtlara göre ihraç edilen üyeler için Kroton’daki merkezin bahçesine sembolik bir mezar yaptırıyordu Pythagoras ve üzerine o kişinin adını yazdırıyordu. Artık o bir “ölüydü” ve idealin dışına çıkmıştı. Kardeşlik’se, “yaşayan insanların” birliğiydi.</p>

  <p class="p6">Kroton’daki yapı, iç içe geçen “halkalar” biçiminde düşünülmüştü; tıpkı Pythagoras’ın evren anlayışındaki iç içe geçmiş küreler gibi. Çok temel olarak, yakın ilişki içinde olunan insanlar, iki ana gruba ayrılıyordu: “İçerdekiler” (<span class="t11">esotero</span>) ve “dışardakiler” (<span class="t11">eksotero</span>) biçimindeki bu ayrım, çok sonraları “ezoterisizm” kavramını da doğuracaktı. Beş yılı başarıyla tamamlayıp üyeliğe kabul edilenler, “içeridekiler” arasında yer almaya doğru adım atıyorlardı artık ve onları zorlu, sabır ve özveri gerektiren bir eğitim süreci bekliyordu. Geride bıraktıkları, başarıyla tamamladıkları her aşamadan sonra, sağladıkları gelişimi belirlemek üzere, “bir içteki çembere” terfi ediyorlar. Yani üstadın sırlarına olduğu kadar, hedef olarak belirlenen ideal toplumu oluşturacak öncülerden biri olmaya da biraz daha yaklaşıyorlardı.</p>

  <p class="p6">Pythagoras Kardeşliği’nde, “içeridekiler”in bu tür kaç iç içe çemberi geçmeleri gerektiği ve üstadın yakın çevresine girmeye hangi aşamadan sonra hak kazandıkları konusu, bugün bizim için bir soru işareti. Kimi araştırmacılar Pythagoras’ın kürelerle ilgili yaklaşımından esinlenerek dokuz çember, yani “üyelik derecesi” öngörürken, kimileri her bir aşamanın da ara basamaklara bölünmüş olabileceğine dikkat çekiyorlar.</p>

  <p class="p6">“İçeridekiler”, elbette yeni ve ideal toplumların öncüleri oldukları için önemliydiler. Ancak “dışarıdakiler” büyük oranda kazanılmadan, yani dikkate değer bir çoğunluk bedensel ve ruhsal olgunluğa taşınmadan, istenen dönüşümlerin sağlanamayacağı da biliniyordu. Sayılarla, matematikle, astronomiyle ve evrenin işleyiş kurallarıyla bu denli içli dışlı olan Pythagoras, “dışarıdakiler”in tamamının bir gün bu süreci yaşayarak olgunluğa erişeceği gibi gerçekçilikten uzak bir iyimserliğe sahip değildi büyük olasılıkla. Bunu, istenen ideal topluma ulaşılana dek, hatta belki onun sonrasında bile, yöneticilik ve yönlendiriciliğin bilge ve deneyimli elitler tarafından yürütülmesi düşüncesinde de görebiliyoruz.</p>

  <p class="p6">Pythagoras’a göre varılması gereken ideal nokta olan paylaşımcılık, eşit haklar ve barışçı düzen, bir “liderlik” oluşumunu gereksiz kılmadığı gibi, onun önemini daha da artırıyordu. Yani her durumda, güvenilir ve deneyimli bir “elit liderler” grubuna ihtiyaç vardı. Bu liderlik, o konumu elinde bulunduran insanlara maddi üstünlük, eşitlik ilkesine aykırı bir çıkar sağlamıyor; yalnızca manevi ve düşünsel saygınlığı ve “karar alma” yet-kinliğini vurguluyordu. “Kan bağı” ve hanedan ilişkilerine değil, bireysel yetenekler ve niteliklere bağlı bir liderlikti söz konusu olan. Ama bu liderlik mekanizması dışında onun hedeflediği ideal toplum, tam bir eşitlik ve kardeşlik ilkesine dayanmak durumundaydı.</p>

  <p class="p6">Bütün bunlar, Kardeşlik için, hem iç eğitimi, hem de “dışarıdakiler”e karşı kendilerini tanımlama ve tanıtma yöntemlerini önemli kılıyordu. “Işık” dışarıdan görülebilmeli, ancak niteliğini kavramak ve ona yaklaşmak isteyenler, ancak “içeridekiler”den biri oldukları taktirde bu konuma ulaşacaklarını bilmeliydiler, içeride güven ve bilgi, dışarıdaysa ün ve saygınlık önem kazanıyordu kısacası.</p>

  <p class="p6">Pythagoras, “Herhangi bir hayvanın, etini yemek için kanını döken kişi, kolaylıkla bir insanı da malına, mülküne, karısına sahip olmak için öldürebilir” diyordu, vejetaryenliğin “derin” açıklamasında. “Eğer zenginlik getiren bir mülkiyetin olursa, yitireceğin imtiyaz ve çıkarların da olur; bunları korumak için barbarlaşabilirsin” diyerek de, ruhun olgunlaşmasında ve “bedensel hapisten” kurtulmasında kritik ilkelerden birinin, mülkiyet ve zenginlik hırslarından arınmak olduğunu vurguluyordu.</p>

  <p class="p6">Geleneksel Yunan sosyal yaşamında kadınlar siyasi ve düşünsel etkinlikliklerden dışlanıp uzak tutulurken ve erkek nitelikleri abartılı bir yaklaşımla yüceltilirken, Pythagoras “Aydınlığa bir kadının eliyle ulaşmaktan” söz ediyor ve Kroton’daki kardeşliğe kadınları da üye olarak kabul ediyordu. Ne de olsa o, Samoslu bir bilge kadının oğlu ve Delphi’deki Pythia’nın öğrencisiydi; evrensel gücün sahibi “Yüce Varlık”la, doğanın yöneticisi Dünya Anne’nin “aynı Birliğin parçaları” olduğunu düşünüyordu. Üstelik hedeflediği ideal düzenin çekirdeğinin anaerkil dönemde yattığının da farkındaydı; dolayısıyla “cinsel ayrımcılık”, şiddetle uzak durulacak kirlenmişliklerin başında geliyordu.</p>

  <p class="p6">Daha önce de dikkat çekmiştim; Kroton’a uzaktaki bir adadan gelen ve soylu olmayan bir yabancının, çok kısa süre içinde nüfuz sahibi bir lider haline gelmesi, hele yönetim erkini eline geçirmesi alışılmış bir gelişme değildi. Tek başına, hiç kimseleri tanımadan, bir tür “göçmen” kimliğiyle klasik bir Yunan kolonisine yerleşip, felsefi ve bilimsel bir okul yaratmanın yanı sıra siyasi iktidarı da denetimi altına alan Pythagoras’ın şaşırtıcı yükselişinde, kendi bilgeliği ve ününün dışında da etkenler aramak gerekiyor.</p>

  <p class="p6">Bu noktada, onu yetiştirip belli “görevlere” hazırlayan Delphi’deki Pythia’nın, tüm Yunan kolonilerindeki saygınlık ve prestijini gözden uzak tutmamakta yarar var. Pythagoras büyük bir olasılıkla Kroton’a geldiğinde, Kardeşlik örgütünün çekirdeğini oluşturacak hazır bir grupla ve onu kabullenmeye istekli bir kentle karşılaşmıştı ki, ona bu zemini sağlayanın Pythia olduğunu söylemek abartılı sayılmamalı. Birkaç yıl içinde misafir filozof konumundan, Kroton’u ve çevre kolonileri denetimi altında tutan bir lidere dönüşmesini başka türlü açıklamak kolay değil. Yani görünüşe bakılırsa Pythagoras, “sabırlı ve uzun” dönüşümlere bağlı bir ideali savunmakla birlikte, fırsatların çekiciliğini kullanmak ve kimi aşamaları hızla geçmekten sakınmamıştı. Kardeşlik örgütünün ilk inisiyeleri arasında, soylu olmadığı için Kroton’un eski aristokrat yönetimi tarafından ikinci sınıf sayılan, ancak buna karşın hatırı sayılır bir zenginliğe ve nüfuza da sahip olan Milo adlı tüccar da vardı. Anlatılanlara göre Milo’nun kız kardeşi Theano, üstadın sayıları giderek artan kadın hayranlarından biriydi ve aradaki yaş farkına aldırmadan Pythagoras’la evlenmişti.<a id="a137"></a><a href="../Text/Notlar.html#a823"><span class="t13">{135}</span></a></p>

  <p class="p6">İlk müritlerden biri olmasının yanı sıra kız kardeşi aracılığıyla Pythagoras’la akrabalığın da ortaya çıkması, Milo’nun kardeşliğin kurulmasındaki büyük maddi katkılarını açıklıyor. Pythagoras mülkiyeti ve zenginliği reddeden, bunları ideale erişmek ve ruhu olgunlaştırmak yolunda aşılması gerekli engeller olarak gören bir dünya görüşüne sahipti ama amaçlarını gerçekleştirmesinde yardımcı olacak Kardeşlik örgütünün oluşması için de maddi desteğe ihtiyaç duymuş olmalıydı. Toplantı merkezleri, okul, eğitim sürecindeki temel harcamalar için bazı kaynaklara ihtiyaç duyduğunu öngörmek zor değil. Milo’nun bu noktada çok temel bir işlev gördüğü ve bütün mal varlığını Kardeşlik için harcadığı sanılıyor.<a id="a138"></a><a href="../Text/Notlar.html#a825"><span class="t13">{136}</span></a></p>

  <p class="p6">Pythagoras Kardeşliği’nin, soylulara dayanan iktidar yapısını değiştirerek Kroton’da oluşturmaya çalıştıkları yeni yönetim modelinin, tüccar, küçük çiftçi ve zanaatkârların aralarında bulunduğu bir tür “orta sınıf” aracılığıyla egemenliği “geniş tabanlı” hale getirme adımlarıyla başladığını görmüştük. Acaba bu, “sabırlı ve uzun yol gerektiren” bir süreç için öngörülmüş zorunlu ara aşamalardan biri miydi, yoksa koşulların gereği olarak mı soylu olmayan ama belli bir zenginliği elinde tutan sosyal gruplar desteklenmişti?</p>

  <p class="p6">Bunun yanıtları çok açık olmasa da, Milo’nun verdiği desteğin, hiç değilse ilk etapta tüccar ve zanaatkâr kesiminin öne çıkarılmasında etkili olduğunu söylemekte sakınca yok gibi görünüyor. Pythagoras için değişim ve dönüşümler zaten bir elit önderlik gözetiminde ve küçük adımlarla gerçekleştirilmek durumundaydı; üstelik asıl temel hedef, güç ve nüfuz sağlandıktan sonra yaşama geçirilecek temel eğitimde, yani insanların “ruhlarının” olgunlaştırılmasındaydı. Bu nedenle, zenginliği ve mülkiyeti reddeden bir okulun, maddi güce sahip önemli üyelerin sağladığı olanaklardan yararlanmaya çalışması “oportünizm” (fırsatçılık) olarak görülmemeli.</p>

  <p class="p6">Bir yerlerden başlamak ve bir noktadan yola çıkmak durumundaydı Pythagoras ve ilk adımda hiç kuşkusuz maddi güç ve destek gerekiyordu. Ancak bunun elde edilişi, ideale giden yolda izlenecek stratejilerde sapmalara ve yozlaşmaya neden olur muydu acaba? Kroton’da bunun kısmen yaşandığını; soylular iktidardan indirilmekle birlikte, varlıklı orta sınıf üzerine kurulu yeni bir “kent eliti” oluşturulduğunu; bu süreç içinde felsefe ve siyasetle, ekonomik yaklaşımlar arasında ortaya çıkan tutarsızlığın, Kardeşlikte iç bütünlüğün sarsılmasına neden olduğunu söyleyebiliriz. Bu, “ideal toplum”u hedefleyen tüm açık ya da kapalı örgütlenmelerin ve siyasi hareketlerin temel açmazlarından birini oluşturmaktaydı ve izleyen yüzyıllar, binyıllar içinde defalarca yaşanacaktı.</p>

  <p class="p6">Sonuçta Pythagoras Kardeşliği, uzun vadeli hedeflerle yola çıktığı Kroton ve komşu kolonilerde, toplumsal dengeleri gözetmekte uğradığı başarısızlık başta olmak üzere, çok sayıda temel stratejik hata yaptığı için çöküşü yaşamıştı. Her şeyden önce, toplumsal dalgalanmaların dinamik bir niteliğe sahip olduğu ve hoşnutsuz yoksul kitlelerin, iktidarı hedefleyen güç sahibi kitlelerce kolayca kendi amaçları için yönlendirilebileceklerini göz ardı etmişlerdi liderler. Farklı Yunan kolonilerinde bağımsız gruplarca sürdürülen hareketlerin arasında sağlam bir koordinasyon kurulması gerekliliği küçümsenmiş; merkezi bir yapı hedeflenmediği için oluşan parçalanmışlık, Kroton’la Sybaris arasındaki beklenmedik gerginlikte yüzeye çıkmıştı.</p>

  <p class="p6">Ekonomik alanda hızlı ve hoşnutsuzluğu giderici, yoksulluğun önüne geçmeye yönelik adımlar atılmadığı için, yoksulların öfkesiyle yüz yüze gelinmişti. Kaba güce değil, “bilgelik ve saygınlığa” dayalı bir iktidar modeli hedeflendiğinden, askeri anlamda sahip olunan zaaflar, çığ gibi büyüyen ayaklanmaların bastırılamaması sonucunu doğurmuş ve en az yirmi yıl boyunca harcanan bütün çabalar, örgütün dağılmasıyla boşa gitmişti.</p>

  <p class="p6">Demek ki, felsefi ve mistik eğitimle bitmiyordu her şey; siyasi mücadele için, örgütlü bir fiziksel güce de gerek duyuluyordu. Ama bütün bunları dikkate alan ve koşullara uygun davranan bir yönetim, amaçlanan idealin tam karşı kutbuna kaymaz mıydı? Bir diğer temel açmaz da, bu noktada ortaya çıkmıştı.</p>

  <p class="p6">İdeal toplumu hedefleyen bir hareket, yönetimi ele geçirdiği bir kentte, sahip olduğu konumu korumak için “devlet” mekanizmasının fiziksel araçlarından yararlanma yönünde tercih kullanırsa, bizzat kendi idealine ters düşmeyecek miydi? Çöküş sonrası ayakta kalan ve ideal üzerine düşünmeye devam eden Kardeşlik üyeleri için bütün bunlar, Kroton deneyiminin getirdiği temel dersler arasında yer almaktaydı.</p>

  <p class="p6">Roma’da Cumhuriyet döneminde yaşanan gelişmelere bu gözle baktığımızda, söz konusu derslerin yeni deneyimde bir biçimde etkili olduğuna ilişkin izler bulabiliyoruz. Birincisi, hedefe giden yolun her şeyden önce “insan malzemesini yetiştirme ve hazırlama” evresinden geçtiği çok daha net olarak anlaşılmışa benziyor. Kardeşlik üyelerinden oluşan grup, Roma’da sessiz ama etkin bir siyasi parti gibi davranırken, iktidarı bütünüyle ele geçirmeyi değil, “gereken zamana dek” kontrol etmeyi amaçlıyor yalnızca. İktidar mekanizmasını elde tutmanın, birçok bakımdan “yarı kapalı” olması gereken bir örgütsel yapıyı doğrudan doğruya “hedef haline getirdiği, Kroton deneyiminden çok iyi anlaşılmışa benziyor.</p>

  <p class="p6">Ama Roma’da zaten Kardeşlik için başka türlüsü de pek düşünülemezdi; çünkü Krallık devrildikten sonra ortaya çıkan yeni rejimde sınıfsal öncülüğü üstlenmiş görünen patrici’ler bile, birtakım genel ortak çıkarlar dışında, bütünlüklü bir ideolojiye ya da siyasi tavıra sahip değildi ve Roma’da iktidar mücadelesi, sınıf ya da “sosyal tabaka” kaygısının dışında, güç ve nüfuz elde etmeye çalışan irili ufaklı birçok grup arasında yaşanıyordu. Kroton’dan Delphi ve Cumae’ye kaçan, oradan da “Sibyl destekli” olarak yeni bir stratejiyle birlikte Roma’ya gelmiş oldukları düşünülen Pythagoras öğrencileri, zaten isteseler de doğrudan iktidarı elde tutacak bir siyasi zümreye dönüşemezlerdi; hele birçoğunun katledilmesine neden olan büyük bir yenilginin anıları henüz bu kadar tazeyken.</p>

  <p class="p6">&nbsp;</p>

  <h3 class="h30"><a id="ncx591"></a>Konsülün Akıl Hocaları</h3>

  <p class="p6">Bu nedenle, geçmiş deneyimlerden de yola çıkarak, farklı ve daha sistemli bir “yol planı” çıkarılmış gibi görünüyor. Cumhuriyet’in ilk konsüllerinden biri olan ve Krallık rejiminin devrilmesinde kritik bir rol üstlenen, Tarquinius’un yeğeni Brutus’un, Delphi’deki Sibyl (Pythia) ile yakın ilişkileri nedeniyle, Pythagoras’ın öğrencileriyle de bir biçimde bağlantılı olduğunu düşünmek için yeterince nedenimiz var. Brutus, Kral’dan ve onun oğulları olan kuzenlerinden nefret ediyor, yönetimi ele geçirme hırsıyla yanıyordu. Bunu Pythia ile yaptığı o ünlü görüşmeden de biliyoruz. Delphi seferinden kısa bir süre sonra ortaya çıkan bahaneyle Tarquinius’un devrilmesi ve oluşan Cumhuriyet rejiminde Brutus’un konsüllüğü üstlenmesi, hiç de rastlantı değil gibi görünüyor.</p>

  <p class="p6">Başta Livius olmak üzere geleneksel kaynaklara bakarsanız, Brutus, adının anlamını hak eden, pek “zeki” olarak adlandırılamayacak (Brutus “aptal” ya da “bön” anlamına gelir) bir patrici’ydi. Ayrıca bir kralı devirip yeni bir rejimin öncülüğünü üstlenecek kadar atak ve yürekli olmak bir yana, silik kişiliği ve ürkekliğiyle tanınıyordu. O kadar ki, salt Tarquinius’un gazabından payına düşeni almaktan korktuğu için, kendisine ne söylenirse yapmaya ve göz önünde olup dikkat çekmemeye çalışıyordu Livius’a göre. Bir yandan için için “yöneticilik” hırsını içinde taşıdığını, Pythia’dan aldığı tüyo üzerine “toprağı öpme” hikâyesinden biliyoruz. Ama Brutus, böyle büyük bir sosyal dönüşümde liderliği üstlenecek denli güçlü ve karizmatik biri değildi kesinlikle. Livius da “Brutus’un bir anda yürekli bir lidere dönüşmesiyle” ilgili olarak Roma soylularının düştüğü şaşkınlıktan, altını çizerek söz ediyor.<a id="a139"></a><a href="../Text/Notlar.html#a826"><span class="t13">{137}</span></a></p>

  <p class="p6">İşin cesaret ve karizmayla ilgili yönleri bir yana, Brutus’un aklında Cumhuriyet gibi bir fikrin kesinlikle olmadığını; onun yalnızca “Kral olma” düşleri beslediğini biliyoruz. O halde bu şaşırtıcı “cesur dönüşüm”ün yanı sıra Tarquinius’un hırslı yeğeni, yeni düşüncelerle de donatılmıştı bir biçimde; üstelik tam da Delphi’deki o kritik ziyaretten döndükten kısa bir süre sonra. Belli ki arkasında, onu hem yüreklendiren, hem de yeni ideallere yönlendiren birtakım “akıl hocaları” vardı.</p>

  <p class="p6">Bunlardan birinin Delphi’deki Pythia (Sibyl) olduğunu tahmin etmek hiç güç değil. Diğerleri de, yine Pythia ile olan köklü ve yakın bağlarından dolayı, ancak Pythagoras’ın öğrencileri olabilir. Cumhuriyet rejimini ve onun gerektirdiği sosyal ve siyasi kurumlaşmaları, daha sonra Cicero dâhil çoğu Romalı düşünürün de kabul ettiği gibi, Pythagoras’ın izleyicileri getirmişlerdi gündeme. Ancak “ateşten gömleği” giymekten bu kez uzak durmuşlar, yani iktidarı doğrudan avuçlarının arasına almaktansa, uzaktan ve yavaş adımlarla denetlemeyi yeğlemişlerdi.</p>

  <p class="p6">Kitlelerin eğitimi ve örgütlenmesi, belli ki Roma deneyiminde onlar için çok daha birincil sorunlardan biriydi; bu nedenle Sibylline kurulunu ellerinde tutarak, kendi düşünce sistemleri ve ideallerini yerleştirmede “örgütsel araç” olarak kullanacakları tapınımları ve gizem kültlerini, “dinsel kararlar” görüntüsü altında Roma’ya sokmuşlar ve kurumlaştırmalardı. Bu faktörleri dikkate almadığınızda, Sibylline Kitapları aracılığıyla Roma’nın yaşamına entegre edilen bütün o fantastik tapınak sistemlerini ve ezoterik örgütlenmeleri “birer idari tasarruf” olarak anlamlandırmakta zorlanırsınız.</p>

  <p class="p6">Başta da belirttiğim gibi, Kroton’daki stratejiyi çağrıştırır biçimde, toplumsal yapıda gerekli dinamizme sahip “hedef kitle” olarak pleb’ler seçildi, ilk elli yıl boyunca yaşanan karmaşanın bitiminde net olarak görülen tek elle tutulur sonuç, bir “soylular rejimi” olarak ortaya çıkan Cumhuriyet’in, patricilerin değil, pleb’lerin güçlenmesini sağladığıdır. Tim Cornell ve John Matthews, ilk yıllardan itibaren pleb çalkantılarının temelinde “borç yükünden kurtulma ve ekonomik kaynakların daha eşit dağılımını sağlama” taleplerinin yattığını belirtiyor.<a id="a140"></a><a href="../Text/Notlar.html#a828"><span class="t13">{138}</span></a> İsa’dan önce 494 ile 287 yılları arasında tam beş kez başvurulan ve hepsinde de istenen sonuçların elde edilmesini sağlayan Secessio (çekilme) hareketinin, çok büyük bir olasılıkla belli bir “mentor grubu” tarafından pleb’lere “öğretilmiş” bir eylem olduğunu vurgulamıştım. Bu da gösteriyor ki Kardeşlik, geniş tabanlı bir yapı için ekonomik göstergelere ve kaynakların adil dağılımına, bu kez çok daha fazla önem veriyordu. Birey ya da ailelerin sahip olduğu toprak miktarına sınırlamalar da bu nedenle getirilmişti zaten. Neredeyse üç yüz yıl boyunca, birilerinin sistemli olarak pleb ve patrici toplumları arasındaki ekonomik ve sosyal farkları eritmeye yönelik bir stratejiyi perde arkasından uygulamaya çalıştığını görüyoruz.</p>

  <p class="p6">Kroton deneyiminden çıkarılan bir başka ders, “büyüme”yi sağlamak için kentler arası iletişimin ve merkeziyetçi bir yapının oluşturulması gerekliliğiyle ilgiliydi. Bu o denli iyi kavranmıştı ki, Latinler, Etrüskler ve en güneydeki direngen Yunan kolonileriyle girişilen yıpratıcı savaşlara karşın, Cumhuriyet politikası yenilgiye uğratılan halkları zincire vurup baskı altına almayı değil, onları “birliğe entegre etmeyi” ve bu yolla aynı bütünün parçası olmaktan ileri gelen hak ve avantajlarla tanıştırmayı yeğlemişti.</p>

  <p class="p6">“Roma’nın yenik düşmüş düşmanlarına kabul ettirdiği son çözüm, aydınca ve sonunda her iki tarafın da oldukça yararınaydı” diyor, Cornell ve Matthews. “Roma devletine tam ya da yarı yurttaşlıkla katılmamış olan topluluklar, bağlaşıklık anlaşmalarıyla Roma’ya bağlanmışlardı. Beklenebileceği gibi, İtalya’daki birçok başka devletler, askeri bir yenilginin sonuçlarına katlanmaktansa, Romalılarla gönüllü bağlaşıklıklar kurdular.”<a id="a141"></a><a href="../Text/Notlar.html#a831"><span class="t13">{139}</span></a></p>

  <p class="p6">Sonuçta, İsa’dan önce üçüncü yüzyılın sonlarına yaklaşıldığında, artık İtalya’nın bütününe egemen olan güçlü bir Cumhuriyet vardı ortada ve durmaya da pek niyetli görünmüyordu. Yine Kroton’dan çıkarılan dersler sonucu, iyi örgütlenmiş bir askeri güce de büyük önem verilmiş ve (İÖ. 390 yazında Roma’yı yağmalayan Galyalıların akınlarında olduğu gibi) zaman zaman içine düşülen çok tehlikeli durumlara karşın, Akdeniz’deki en büyük devletlerden biri yaratılmıştı.</p>

  <p class="p6">İkinci yüzyıl başlarında Kuzey Afrika, Sicilya ve İspanya’da etkili olan güçlü Kartacalıların yenilgiye uğratılmasından sonra, “dünya devleti”nin önünde pek az engel kalmışa benziyordu artık. Üstelik Sibylline Kurulu kararıyla Magna Mater kültü de bütünüyle Roma’ya taşınmıştı ve halk Hannibal karşısında elde edilen zaferlerin, “Dünya Anne’nin Roma’ya armağanı” olduğuna inanıyordu. Doğu’ya doğru ilerleyiş, hiçbir savaş ya da çatışma gerektirmeksizin büyüyen yeni gücün bir parçası olmayı gönüllü olarak kabul eden Yunan kentlerinin de katılımıyla, iyice hızlanmıştı.</p>

  <p class="p6">Ama acaba “perde arkasında” kalmayı yeğleyip iktidarı ve stratejik kararları uzaktan denetlemeye çalışan ve üye sayısı da on kişiye çıkarılmış Sibylline kurulunu, bu yoldaki güçlü yönetsel araçlarından biri olarak kullanan Kardeşlik açısından, her şey yolunda mıydı? Yoksa bu üç yüz yıllık süreç içinde yine temel hatalar yapılmış ya da ideallerde ciddi bir erozyon yaşanmış olabilir miydi?</p>

  <p class="p6">İÖ. 509 yılında Cumhuriyet kurulduğunda, ekonominin can damarını tarım oluşturuyor ve büyük miktarda ekili topraklara sahip olan patriciler bile kendi çiftliklerinde, aile bireyleriyle birlikte fiilen çalışıyorlardı. “Ortakçılık” yeni yeni yaygınlaşmaktaydı; az miktarda toprağı olan küçük çiftçiler ya da kente yeni gelmiş mülksüz göçmenlerin bir kısmı, temel ihtiyaçlarını karşılayacak geliri elde edebilmek için, belli bir ücret karşılığında soyluların topraklarını da işliyorlardı. Yani beşinci yüzyıl başlarında Roma’da “köleler” adı altında belirginleşecek bir sınıftan, özellikle de tarımsal üretimde emek arzının büyük bölümünü üstlenen köle ordularından söz etmek mümkün değildi.</p>

  <p class="p6">Bu durum, Cumhuriyet’in ilk yıllarında politik kurumlaşmada şu ya da bu oranda söz sahibi olmayı başaran Kardeşlik üyelerinin, bir sosyal sınıf olarak kölelerin varlığı sorununu “ihmal edilebilir” bir gerçek olarak değerlendirmelerini açıklayabilir. Soyluların ve büyük toprak sahiplerinin savaşlar sırasında elde ettikleri köleler, genellikle bireysel ev hizmetlerinde kullanılan küçük bir kesimi meydana getirmekteydi. Dolayısıyla bir “köle sorunu” ufukta bile gözükmüyor ve toplumdaki temel çelişki, Roma’nın kurucu babalarının ailelerine mensup patrici’lerle, kente yeni gelmiş pleb’ler arasında belirginleşiyordu.</p>

  <p class="p6">Bu nedenle denge ve “geniş taban” arayışında temel hamlelerin, “doğuştan soyluluk” kavramını yıpratarak, nüfusta giderek daha büyük çoğunluğu elde eden pleb’leri ekonomik kaynaklara daha fazla ortak etmekten geçtiği düşünülmüştü belli ki. Cumhuriyet’in henüz on beşinci yılındayken yaşanan ilk Secessio eyleminden itibaren hem ekonomik hem de siyasi anlamda pleb’leri destekleyen; Sibylline kurulunun kararlarıyla Roma’ya taşınmış doğu kültleri aracılığıyla onları “eğitme” ve örgütleme işini üstlenen Kardeşlik üyeleri, “yeni toplumun” çekirdeğini, kendini beğenmiş ve cahilliğinin farkında olmayan patrici’ler yerine, pleb’ler arasından yetiştirilmiş genişçe bir elit kesim üzerinde oluşturma stratejisini benimsemişlerdi.</p>

  <p class="p6">&nbsp;</p>

  <h3 class="h30"><a id="ncx607"></a>Büyüyen Trajedi: Kölelik</h3>

  <p class="p6">Ancak, özellikle İÖ. 390’daki Galya alanlarının yaşattığı kâbus gibi günlerden sonra, zaten “asker toplum” geleneklerine sahip Roma’da, örgütlü silahlı güçlerin geliştirilme ve eğitim işleri de bir devlet politikası haline getirildiğinde, sorunlar da ufukta görünmeye başlıyordu yavaş yavaş. Roma, “yayılma ve genişleme” politikasını savunma amaçlı uygular görünse de, çok temel bir ekonomik sorunun dayatıcılığı söz konusuydu: Nüfusu giderek artan Roma’yı besleyecek tarımsal kaynaklar, küçük bir Latin birliğinden farklı olmayan bu dar sınırlar içinde yeterli miktarların çok altındaydı. Tepeler üzerine kurulu Roma, ekonomisini sağlam tutmak için tarıma elverişli geniş ovaların yer aldığı kuzey ve güneye doğru hızla ilerlemek ve yayılmak zorundaydı.</p>

  <p class="p6">Bu zorunluluk “fetih politikasını” seçeneksiz biçimde dayattığında, savaşsız yaşayamayan ve bu nedenle sürekli ordusunu büyüten bir Roma toplumu oluşmaya başladı. Fethedilen bölgelerdeki yeni tarım alanları, “iaşe” sorununu çözer gibi göründükçe, bir başka “yan etki” de ister istemez belirleyici olmaya başlıyordu Roma ekonomisinde: <span class="t11">Köleler</span>.</p>

  <p class="p6">Her savaşta, daha büyük miktarlarda tutsak ele geçmeye başladıkça, bunlardan “bedava emek” olarak yararlanma eğilimi, Roma’da köle tüccarlığını başlı başına kârlı bir iş haline getirdi. Çoğunlukla ordunun ileri gelen subayları denetliyorlardı köle trafiğini. Yüzlerce, binlerce tutsak, Roma’nın büyük toprak sahiplerine satılıyor ve giderek genişleyen <span class="t11">latifundia</span> adlı bu tarım işletmelerinde boğaz tokluğuna çalıştırılıyordu. İtalya’nın fethi tamamlanıp Sicilya ve Kartaca ele geçirildiğinde köle trafiği o denli artmıştı ki, Delos kentinde çok büyük bir köle pazarı kurulmuştu ve bazı tarihçilerin verdiği rakamlara göre günde 10.000 insan köle olarak satılıyordu burada.</p>

  <p class="p6">Kısacası fetih politikası büyümeyi sağlar ve yeni tarım alanlarıyla ekonomik açmazları ortadan kaldırır görünürken, engellenemez biçimde köleciliği Roma devletinin tam merkezine oturtup yerleştirmişti. Kişilerin sahip olabildiği toprak miktarının yasalarla sınırlandırılması, patrici’lerin kontrolsüz büyüyen tarım alanlarını ellerinde tutmalarını bir süre için engellemişti belki ama bu kez onların yanına, servetleri hızla artan pleb toprak sahipleri eklenmişti. Her iki tabakanın zenginleri, aradaki fark eridikçe sosyoekonomik anlamda birbirine yakınlaşırken, bu sahte dengenin üzerinde bir yandan da büyük toprak sahiplerinin köleci iktidarı hızla yükseliyordu.</p>

  <p class="p6">İkinci yüzyılda, Pön savaşlarında Kartaca’nın yenilgiye uğratılmasını izleyen dönemde, Roma’da iki bin dolayında zengin toprak sahibine karşılık, sayıları yüz binleri aşan mülksüz ve işsiz pleb yaşadığı tahmin ediliyor. Net ve sağlıklı istatistiklerden yoksun olmamıza karşın, uzmanların üzerinde birleştiği tahmini değerler, yönetici sınıf olarak kabul edilebilecek toprak sahibi ve nüfuzlu kesimin toplam nüfusa oranının yüzde iki ya da üçü geçmediğini göstermekte. Hemen görüleceği gibi bu durum, sosyal yapıda ağırlığı giderek artan bir “denge”nin peşindeki Kardeşlik üyeleri için, üç yüz yılın sonunda elde edilmiş ciddi bir başarısızlık anlamına geliyor.</p>

  <p class="p6">Pleb’lerin sosyal koşullarını düzeltme stratejisi, yalnızca ve yalnızca, onların arasından yeni bir “seçkin zümre”nin serpilmesini ve geri kalan çoğunluğun çirkin bir “kentli yoksulluk” ile yüzleşmesini sağlamıştı. Artık devlet içinde siyasi güç elde edebilen ve servetini çoğaltan pleb seçkinlerinin de aralarında bulunduğu, eskiye oranla biraz daha genişlemiş bir “egemen sınıf” söz konusuydu. Patrici ve pleb tanımlamalarıysa, anlamını yitirmekteydi yavaş yavaş. İktidarla yakın olan, tüm nüfuzlu aileler “soylular”ı oluştururken, servet ve güce kavuşanlar dışındaki tüm pleb’ler yalnızca “halk” olarak anılıyordu.</p>

  <p class="p6">Uzun süren <span class="t11">patrici - pleb</span> mücadelesinin sonunda oldukça garip ve alışılmadık bir durum da ortaya çıkmıştı: Birer “özgür yurttaş” olarak, aşama aşama sosyal ve siyasi haklara kavuşan, ancak kendi toprağına ya da işyerine sahip olmayan ezici çoğunluktaki bir pleb topluluğu, resmen “işsiz”di. Bu kitleler, “çalışma”yı da istemiyorlardı aslında. Eğer ellerinde işleyecekleri toprakları, ticaretle uğraşacak birikim ve ilişkileri ya da kendilerini yetiştirdikleri bir zanaatları yoksa ne iş yapabilirlerdi ki? Kölelik müessesesi, toplumsal yapıya ciddi biçimde damgasını vurmuştu. Toprak sahipleri ve egemenler, ücret ödeyecekleri ve yanlarında çalıştıracakları özgür insanları değil, boğaz tokluğuna “artı ürün” yaratacak köleleri istiyorlardı çiftliklerinde. Kentin imar işlerinde, inşaatlarda, temel altyapı hizmetlerinde yine köleler kullanılıyordu.</p>

  <p class="p6">O halde, gönüllü olarak köleliği kabul etmediği taktirde, tarımın ekonominin can damarı olduğu bu toplumsal yapıda bir pleb için çok az seçenek vardı: Güçlüyse ve savaşmayı biliyorsa, askerliği seçerek orduya katılabilirdi; nüfuzlu tanıdıkları varsa resmi kurumlardan birinde küçük bir iş edinebilirdi; ödeyemediği taktirde köle durumuna düşeceğini bilerek, yüksek faizli borç alabilir ve ticareti deneyebilirdi ya da bütün gün kentte aylak aylak gezmeyi seçebilirdi. Pleb’lerin, yani “özgür halkın” çoğunluğu, bu son seçeneği yeğledi.</p>

  <p class="p6">Böylece ikinci yüzyıl sonlarına gelindiğinde, Roma’da garip, çözümsüz bir sorun oluştu: “Özgür insan” haklarına sahip halk kitlelerinin çoğunlukla çalışabilecek işleri olmadığı için, oldukça kalabalık, huzursuz, her an “sosyal patlama” gerçekleştirip kargaşa çıkarmaya aday bir güruh ortaya çıktı kentte. İç bütünlüğü ve “huzuru” sağlamak adına, pleb’lerin temel gereksinimleri, yani “iaşeleri”, devlet tarafından karşılanmaya başladı. Aç kalmayan, sokakta yatmak zorunda olmayan, ama kötü koşullar altında yaşayan bu “işsiz” insanları oyalamak için, düzenli aralıklarla festivaller, spor gösterileri, gladyatör oyunları düzenlemek de devletin stratejilerinden biri haline gelmişti.</p>

  <p class="p6">Artık kent merkezinde bir avuç zengin, servet sahibi, nüfuzlu insanın yaşadığı görkemli semtler ve bunların hemen dışından başlayıp halkalar halinde genişleyen “varoşlar”dan oluşuyordu Roma. Su ve kanalizasyon gibi altyapı hizmetleri, yalnızca zengin semtlerine özgüydü. Giderek dışa doğru büyüyen varoşlarda insanlar her türlü hijyenik koşuldan uzak, kötü şartlarda yaşıyor ve yangınlarla, salgın hastalıklarla sık sık yüz yüze gelmelerine karşın, salt temel gereksinimleri karşılandığı için, tepkilerini yalnızca zaman zaman kent merkezine yürüyüp homurdanmakla dile getiriyorlardı.</p>

  <p class="p6">Kırsal bölgelerdeki yerleşimlerde durum üç aşağı beş yukarı aynıydı: Büyük toprak sahipleri <span class="t11">latifundia</span>’larında köleleri çalıştırıyor; topraksız ya da küçük toprağa sahip köylüler, Roma ordusunda görev alarak statü elde etmeye uğraşıyorlardı. Belki büyük sorunlardan biri de buydu aslında. Lejyonların dışında Roma ordusunun temel çatısını, kırsal kesimdeki yoksul insanlar oluşturuyordu ve ünlü tarihçi Eric S. Gruen’e göre bu kitleler, “potansiyel patlayıcı madde” niteliğine sahipti.<a id="a142"></a><a href="../Text/Notlar.html#a833"><span class="t13">{140}</span></a> Pleb çoğunluğuna yaslanan bir ordu, bu kitleler hoşnut edilmediği ya da “ajitasyon” yoluyla gururları okşanıp etki altına alınmadığı taktirde, oldukça tehlikeliydi. Pleb hoşnutsuzluğu kentlerde de suç oranının görülmemiş biçimde yükselip asayişin sarsılmasına neden oluyor ve Cumhuriyet’i açıktan açığa tehdit ediyordu.</p>

  <p class="p6">Büyüme ve genişleme, komşu kentlerle yapılan küçük savaşların ötesine geçmeye başladığı andan itibaren Roma hem ekonomik hem de sosyal olarak ciddi sorunların içinde bulmuştu kendini. Kartaca’yla yapılan Pön savaşları sırasında, ilk kez “uzun süreli askerlik” ve “düzenli profesyonel ordu” gerekliliği ortaya çıkmış ve fetihler sürdükçe bu politikanın kaçınılmaz olarak uygulanmaya devam etmesi, ikinci yüzyılda Roma ordusunun 130 bin kişiden oluşan bir askeri güce erişmesi sonucunu doğurmuştu. Bu, toplam nüfus içinde hayli yüksek bir oranı oluşturuyordu: Cornell ve Matthews’a göre Pön savaşlarından sonra herhangi bir dönemde silahaltındaki insanların toplam nüfusa oranı, yüzde on üç dolayındaydı.<a id="a143"></a><a href="../Text/Notlar.html#a835"><span class="t13">{141}</span></a></p>

  <p class="p6">Askeri gücün büyük çoğunlukla kırsal kesimden sağlanması da, tarım üretiminin sürekliliği ve düzenine darbe vurmayı sürdürüyor; ortalama yedi yıl silahaltında kalmanın getirdiği üretimden uzaklaşma bir yana, küçük çiftçinin savaşta ölmesi ya da çalışamayacak biçimde yaralanması, ailesini çok zor durumda bırakıyordu. Bu gelişme, fetihler sırasında elde edilen kazanç ve yeni kölelerle servetini artıran yeni soylu kesime, güçsüz ve borçlu duruma düşen köylülerin topraklarını çok ucuza satın alma olanağı sağlıyordu. Böylece, bir zamanlar “özgür köylü”ler tarafından işletilen küçük topraklar, üzerinde yalnızca köle ordularının çalıştırıldığı latifundia’lara dönüşürken, toprağını yitiren insanlar da çaresizce kente göçerek işsiz pleb nüfusunu kabartıyordu.</p>

  <p class="p6">Diğer yandan, Roma’nın ekonomisi, İtalya’nın ele geçirilmesi tamamlandıktan sonra bir savaş ve fetih ekonomisine dönüşmüştü neredeyse. Ticarette Roma’nın üzüm, şarap, zeytin ve silahtan başka satacak ürünü yoktu; oysa hızla zenginleşen ve hesapsız bir lüks içinde yaşamaya başlayan egemen sınıflar, dinmek bilmeyen bir talep patlaması içinde, komşu ülkelerin “yükte hafif pahada ağır” lüks ürünlerine yöneliyordu ki, bu da ciddi biçimde büyüyen bir ticaret açığını oluşturuyordu. Devlet bir yandan bu açığı dengelemekle uğraşmalı, bir yandan da giderek kalabalıklaşan ve profesyonel hale gelen ordusunu beslemeli; kentlerdeki pleb yığınlarının ihtiyaçlarını karşılamalı; imar işlerine maddi olanak bulmalıydı. Görünürdeki tek yöntemse, genişlemeye ve fetihlere devam etmekti artık. Tıpkı dibe batmamak için açık denizde yüzmeye devam etmek, bunun için gerekli enerjiyi sağlamak için de önüne her çıkanı yemek zorunda olan köpekbalıkları gibi, Roma da, ekonomisinin iyiden iyiye bir enkaza dönmesini önlemek için fetihleri sürdürmeli, hesaplarını ganimet ve haraç üzerine kurmalıydı.</p>

  <p class="p6">Ancak bu, kaçınılmaz bir kısır döngüyü birlikte getiriyordu. Fetih için ordu büyütüldükçe, masraflar da aynı oranda artmaktaydı. Daha da kötüsü, devletin içindeki nüfuz ve prestij, giderek kent merkezindeki siyasilerden, emri altında kalabalık birlikler barındıran komutanlara geçmekteydi. Senato, “barış” zamanlarında bu “tehlikeli” silahlı güçleri nasıl denetim altında tutacağını bilemediğinden, askerleri Roma’dan olabildiğince uzak tutma yöntemini benimsemişti ki, bunun yolu da sürekli bir “savaş politikası”ndan geçiyordu. Birlikler birbiri ardına İspanya’ya, Galya’ya, Britanya’ya, Batı Anadolu’ya ve Kuzey Afrika’ya yollanıyordu artık.</p>

  <p class="p6">&nbsp;</p>

  <h3 class="h30"><a id="ncx624"></a>Cumhuriyet Çırpınıyor</h3>

  <p class="p6">İÖ. 133’te, Tiberius Gracchus adlı bir tribün, toprak dağılımındaki eşitsizliğin ve topraksız kalan köylülerin işsiz yığınları büyütmek üzere kentlere göçünün engellenmesi için, oldukça kapsamlı bir toprak reformu önerdi. Aslında Gracchus yeni bir şey gündeme getirmiyor, yasalarda belirtilen toprak mülkiyeti sınırlamasının ciddi biçimde uygulanmasını istiyordu. Çünkü sınırlamaların kesinliğine karşın birçok büyük toprak sahibi yasaları umursamadan, sahip olduğu tarım alanlarını, belirlenen miktarın çok üzerine çıkacak biçimde artırmışlardı.</p>

  <p class="p6">Büyük toprak sahiplerinden, bu öneriye sert ve inatçı bir direniş geldi. Ancak Gracchus, hem köylülüğün hem de kentlerdeki pleb’lerin yoğun desteğini almıştı. Toprak reformuyla ilgili yasa teklifini, vakit yitirmeksizin oylamaya sundu. Oldukça basit ve uygulanırlığı kolay bir teklifti bu: Bir toprak komitesi kurulacak ve bu komite, soyluların belirlenen sınırları aşan topraklarına el koyarak bu mülkleri küçük parçalar halinde yoksullara dağıtacaktı. Soyluların direnişine ve tepkisine karşın, ülkenin her yerinden binlerce köylü ve yoksul Roma’ya akın etmeye ve oylamada Gracchus’u desteklemek için gösteri yapmaya başladı.</p>

  <p class="p6">Sonuçta, yaşamsal nitelik taşıyan, Cumhuriyet’in tıkanan damarlarını açacak operasyonlardan biriydi bu ve Gracchus’un istediği oldu, reform da itirazlara karşın uygulamaya kondu. Ancak Halk Meclisi’nin desteğini alıp senatoyu ikinci plana iten bu “cüretkâr” lidere, büyük toprak sahiplerinin hıncı azalmamıştı. İkinci kez tribün olmak için adaylığını koyan ve yeni reform yasaları planladığını duyuran Gracchus’u engellemek için bir grup senatör tarafından, oturum sırasında kargaşa çıkarıldı. “Yasanın geleneklere uygun biçimde senatoya danışılmadan oldubittiye getirilerek oylamaya sunulması” bahane edilmişti toprak sahipleri tarafından. Çıkan arbedede Gracchus ve 300 yandaşı öldürüldü, cesetleri Tiber nehrine atıldı; diğer destekçileri için de Cornell ve Matthews’un deyişiyle, “cadı avları” düzenlendi:</p>

  <p class="p6">“Tribunluğun dokunulmazlığı çiğnenmiş; siyasal çatışma, Roma Cumhuriyeti’nin tarihinde ilk kez kan dökülmesiyle sona ermişti. Böyle de olsa, olayın öneminin zamanında tam anlamıyla anlaşılması olası değildir. Toprak kurulu varlığını ve (güçlüklerle karşılaşsa da) çalışmalarını sürdürdü, ama başka bakımlardan Roma’da yaşam normale dönmüş görünüyordu.”<a id="a144"></a><a href="../Text/Notlar.html#a837"><span class="t13">{142}</span></a></p>

  <p class="p6">Gracchus reformlarının ardında, hedeflerden sapıldığını ve yozlaşmanın arttığını düşünen, artık yakından tanıdığımız, Cumhuriyet’in kurucularının geleneğini sürdüren radikal bir grup vardı; dolayısıyla reformun önü kolayca kesilebilecek gibi değildi. İÖ. 123 yılında, kardeşi Gaius Gracchus büyük bir destekle, iki kez üst üste tribün görevine seçildi ve operasyona ağabeyinin kaldığı yerden devam etti. Yeni ve daha ayrıntılı bir toprak yasasıyla İtalya’da koloniler oluşturulmasını öngördü; ordunun hizmet düzenini elden geçirip iyileştirdi; bayındırlık işlerini finanse edecek kaynaklar yaratmaya çalıştı; fethedilen yeni bölgelerin kaynaklarını daha büyük oranda Roma’ya akıtma yöntemleri yaratmaya çalıştı. Bu son uygulama, “sömürgeci” bir mantığa dayanıyordu ama çöküntü halindeki bir ekonomide başka bir çaresi olmadığını da biliyordu Gracchus.</p>

  <p class="p6">Başta sorduğumuz soruya dönecek olursak, sabırlı ve sistemli, aynı ölçüde de temkinli bir politikayla, kendini riske atmadan iktidar odakları üzerinde etkili olmaya ve bir yandan da “muhalefet” çekirdeğini pleb grupları içinde yetiştirmeye çalışan Kardeşlik, üç yüz yılı aşkın bir süre Sibylline Kitapları’nın da desteğiyle adım adım uygulamaya çalıştığı bir politikada alenen başarısız olmuştu. Kroton’daki gibi “kesin ve yıkıcı” bir yenilgi söz konusu değildi belki ama ne Roma Cumhuriyeti’nin işleyişine istedikleri gibi egemen olabilmişler, ne de kendi temel hedeflerini tam anlamıyla yaşama geçirebilmişlerdi.</p>

  <p class="p6">Üstelik sosyal yapısı yozlaşmış; ekonomisi çökmüş; askeri odakların gücü ele geçirmesiyle başlamasıyla zorbalaşmış; pleb patrici kutuplaşması azalırken yeni ve çok daha açgözlü bir egemen sınıfın hırslarına yenik düşme noktasına gelmiş, “ucube” bir Roma kalmıştı ellerinde bunca uzun uğraşılardan sonra. Denetim iyiden iyiye elden kaçıyor, zaman içinde ele geçirerek “ehlileştireceklerini” düşündükleri “ideal çekirdek” artık gem vurulamayan korkunç bir ejderhaya dönüşüyordu. Dolayısıyla, Gracchus reformlarına, Kardeşlik kurmaylarının son büyük çırpınışlarından biri olarak bakabiliriz.</p>

  <p class="p6">Sonuçta, “Roma yurttaşlığı” kavramını Latinlerden başlayarak diğer eyaletlere de yaymak ve kitle tabanını artırmak isteyen Gaius Gracchus, “Romalı olma ayrıcalığını” paylaşmak istemeyen pleb kitlelerinin de desteğini yitirmeye başlayınca, üçüncü kez tribün seçilemedi. Görevden ayrılmasını izleyen dönemde, toprak reformu yasalarını iptal etmeye çalışan soylulara karşı, yandaşlarıyla birlikte gövde gösterisi yapmak istedi; ancak bu “anarşi” yaratmak ve Cumhuriyet’e karşı komplo hazırlığında bulunmak olarak yorumlandı ve konsüller göreve çağrıldı. Hazin ve nostaljik bir kaçışla, adamlarıyla birlikte bir zamanlar pleb’lerin Secessio eyleminin sığınağı olan Aventinum’a çekilen Gaius Gracchus, burada Roma birlikleri tarafından kuşatıldı. Kaynaklar, Gracchus dâhil üç bin kişinin Aventinum’da öldürüldüğünü yazıyor.</p>

  <p class="p6">Kardeşlik, Gracchus’ların ikisinin de aynı trajik sonu paylaşmasıyla büyük bir yenilgi daha almıştı. Bir şey çok belli olmuştu ki, Roma’da toprak sahibi soyluların nüfuzunu kırmak, askerlerin siyasi güç sahibi olmalarını engellemek ve iyice yaygınlaşıp ekonominin temeli haline gelen köleciliği geriletmek mümkün değildi. Mevziler yitirilmiş, bir zamanlar etkili olunan senato koltukları, çeşitli danışmanlık ve <span class="t11">magistra</span>’lıklar elden kaçırılmış, geriye bir tek şey kalmıştı Kardeşlik’in elinde: Sibylline Kitapları ve onun denetimini elinde bulunduran özerk kurulun sahip olduğu saygınlık ve prestij. Demek ki zaman, kabuğa çekilme ve eldeki mevzileri koruma zamanıydı artık; ta ki, yeni bir “fırsat” doğana kadar.</p>

  <p class="p6">İsa’dan önce birinci yüzyılın başlarında, Roma kuzeyden gelen yoğun ve güçlü Cermen akınlarıyla sarsıldı, İtalya’nın kuzeyine dek gelen Cermen kavimlerinin durdurulamaması o denli büyük bir korku yaratmıştı ki, zaten iç karışıklıklara gebe olan İtalya yarımadasında güçlükle sağlanan birlik de bozulmaya başlamıştı. Latin kentlerinden huzursuzluk ve ayaklanma sesleri yükseliyordu sık sık.</p>

  <p class="p6">Böylesi karışık bir ortamda, pleb’lerin büyük desteğini alarak konsül seçilen ve soylulara duyduğu nefret ve tepkiyi gizlemeyen Marius, bir süredir Roma sınırlarına dek dayanan Germenleri art arda yenilgiye uğrattı ve “dış güvenlik krizi”ni büyük oranda ortadan kaldırdı. Hemen ardından da, Cumhuriyet halklarının sahip olduğu haklarda reformlara giderek vatandaşlık hakkını yaygınlaştırma eğilimini izledi ve orduyu, giderek küçülmekte olan köylü sınıfına yaslanır halden kurtarıp, tam profesyonelleştirme yolunda adımlar attı.</p>

  <p class="p6">Art arda başarısızlıklara uğrayan hak taleplerinin, sertlikle ezilen eşitlik ve adalet mücadelelerinin sonrasında kitleler, “bilge ve akıllı” değil, “gözüpek ve savaşçı” liderlere özlem duyuyorlardı. Onlar adına “bilek gücüyle” çalışacak, güçlü liderler. Bu nedenle yoksullar, Marius’u gönülden desteklediler; daha farklı nedenlerle ve biraz da çaresizlikten ötürü böyle bir lideri öne sürmek isteyen ve bu amaçla “Marian Partisi” adlı bir siyasi grup oluşturan, Kardeşlik üyeleri de. Cermen seferlerinin başarıları ve reformlara girişme konusundaki istekliliği, Marius’un üst üste altı kez konsül seçilmesini sağladı. Roma tarihinde ilk kez oluyordu böyle bir şey.</p>

  <p class="p6">En büyük siyasi destekçilerinden Saturninus’un desteğiyle, yarım kalmış bir işi bitirmeye çalıştı Marius: Gracchus’ların toprak reformunu daha da ileriye götürmek. Bunu yaparken, Gaius Gracchus gibi, İtalya yarımadasındaki bütün halklara Roma yurttaşı statüsünü vermek, toprak dağılımında eşitliği sağlamak ve en azından İtalya’da sarsılmaz bir birlik oluşturmak istiyordu.</p>

  <p class="p6">“Tasarı, Gracchus’ların toprak reformuyla ilgili kanunların, daha da geliştirilmesini istiyordu,” diyor Server Tanilli. “Çeşitli eyaletlerde yeni koloniler kurulacak, sırayla önce Marius’un askerlerine, sonra Roma yurttaşlarına, son olarak da İtalyan bağlaşıklara -hatırı sayılır ölçülerde- toprak dağıtılacaktı bu kolonilerde. Gracchus’ların reformlarının başına gelenler bu kanunun da başına gelmesin diye, tüm Senato’ya ant içirilmişti.”<a id="a145"></a><a href="../Text/Notlar.html#a838"><span class="t13">{143}</span></a></p>

  <p class="p6">Ancak benzeri nedenlerle, yani Roma pleb’lerinin yurttaşlık ayrıcalığını yitirme fikrine sıcak bakmayıp desteklerini çekmeleri üzerine, Marius da yalnız kaldı. Bir zamanlar kendisini destekleyen grupların başlattıkları ayaklanmaları, senatoyla bir olarak ezmek zorunda kaldı ve özellikle de yeniden soylularla yakınlaşabilmek için Saturninus’un tasarısından desteğini çektiğinde, iyice prestijini yitirdi.</p>

  <p class="p6">İsa’dan önce 90 yılında, Roma Tarihi’nde “sosyal savaş” olarak adlandırılan ve iki yıldan fazla süren bir kargaşa yaşandı. İtalyan kentleri, Saturninus yasasının çıkarılmaması ve vatandaşlık haklarının verilmemesi nedeniyle ayaklanıp, kendi federasyonlarını ve meclislerini oluşturmuşlar, Roma’dan ayrılmışlardı. Bir “dünya imparatorluğu” olma özlemlerine sahip devlet, çok ciddi bir parçalanma noktasına gelmişti. Ayaklanma ve iç savaşı bastırmak için, köklü bir patrici ailesine mensup olan Cornelius Sulla, konsül seçildi ve komutanlığa atandı.</p>

  <p class="p6">Tutucu soylu değerlerini önemseyen, acımasız ve sert bir general olan Sulla, İtalyan kentleriyle kanlı ve yıpratıcı bir iç savaşı sürdürdü. Sonuçta, bağımsızlığa doğru yol alıp kendi federasyonlarını kurmak isteyen İtalyanlar ikna edildi ve ülke, başkenti Roma olan, eşit haklara sahip kentlerin bir federasyonu haline getirildi. Bir başka deyişle, silahlarını bırakıp ayaklanmadan vazgeçmek için İtalyanlara yurttaşlık hakları tanınmış oluyordu böylece. Onca kan, boşu boşuna akmıştı.</p>

  <p class="p6">Diğer yandan, dış tehditler de Roma’nın “sosyal savaş”ta güç yitirmesinden yararlanarak azalmaksızın sürmekteydi. Asya eyaletleri, doğudaki Pontus Krallığı’nın güçlenmesi ve ilerlemesi karşısında ciddi bir tehdit altındaydı. Kral Mithridates’i yenilgiye uğratmak için gönderilen bir Roma ordusu büyük bir başarısızlığa uğrayarak toptan yok edilmişti ve şimdi Yunan topraklarındaki kentler de Roma baskısından kurtulmak için Mithridates’e bir “mesih” gözüyle bakıyorlardı.</p>

  <p class="p6">Marius, Cermen akınlarını bastırmanın verdiği kendine güvenle, büyük bir doğu seferine çıkmayı ve Mithridates’i yenerek ülkeye kahraman olarak dönmeyi planlıyordu. Ne var ki senato, bu görevi Marius’a değil, “eski soyluluk” anlayışına gönülden bağlı olduğunu kanıtlayan patrici komutana, Sulla’ya verdi. Yönetimi paylaşan ve karşıt siyasi çizgilere mensup olan iki konsül arasında gerginlik artıyordu böylece. Bu gerginlik, şiddeti katlanmış biçimde taraftarlarına da yansıyacak, artık Roma’da siyasi mücadele, sokak çatışmalarıyla yürüyecekti.</p>

  <p class="p6">Serüvenini baştan itibaren izlemeye çalıştığımız Pythagoras öğrencilerinin bu aşamadan itibaren etkinliklerini iyice yitirip, kabuklarına çekildiklerini söyleyebiliriz. Marius ile Sulla arasındaki gerginlik kanlı bir iç savaşa daha neden olmuş ve sonuçta patrici tutuculuğunun ve özgürlük karşıtlığının bayraktarı Sulla, askeri bir zaferle Roma’ya girerek iktidarı eline geçirmiş, destekçileri tarafından da <span class="t11">dictator</span> ilan edilmişti.</p>

  <p class="p6">Kardeşlik için son sığınağın, gücünü ve prestijini yitirmeyen Sibylline Kitapları ve bu kitaplardan sorumlu on kişilik kurul (decemviri) olduğunu belirtmiştim. Ne var ki, Roma sokaklarına dek yayılan kargaşa ve savaş sırasında tapınak yangınıyla birlikte, resmi kayıtlarda belirtildiğine göre, bu kitaplar da kül olmuştu. Sulla’nın karşısında eski özerklik ve bağımsızlık korunabilecek miydi, yoksa yüzyıllar süren sabırlı mücadele, bu son darbeyle birlikte artık tümüyle yitiriliyor muydu?</p>

  <p class="p6">Gelişmeler, henüz bütün kartların yitirilmediğini koyuyordu ortaya. Sulla, yıpratıcı savaştan sonra iç barışı ve düzeni sağlamak için, en çok güveneceği unsurlardan birinin, pleb çoğunluğunun büyük saygı duyduğu Sibylline kurulu olduğunun farkındaydı. Sular durulur gibi olduktan sonra, kurulun üye sayısının on kişiden on beş kişiye çıkarılmasını istedi ve bu on beş özel yetkiliyi, yanıp giden orijinalleri bir an önce yeniden derlemekle görevlendirdi. Kardeşlik artık, Sulla’nın gözüne batmadan “gizem kitaplarını” bir kez daha oluşturmak ve artık salt kendi konumunu korumaya çalışmak durumundaydı.</p>

  <p class="p6">&nbsp;</p>

  <h3 class="h30"><a id="ncx648"></a>Emperyal Hırslar</h3>

  <p class="p6">Kurul bir biçimde varlığını ve dokunulmazlığını korumuştu belki ama bu arada, birdenbire ortadan kaybolan Sibylline Kitapları yerine, bir başka koleksiyonun yerleştirilmesi gerekiyordu. Orijinaller gerçekten tapınak yangını sırasında yanıp kül olmuş muydu, yoksa birileri tarafından ortalık durulana kadar “emin bir yerde” güvence altına mı alınmışlardı? Bunu tabii ki bilemiyoruz. Ama Sulla tarafından üye sayısı ondan on beşe çıkarılıp <span class="t11">quindecimviri</span> olarak anılmaya başlayan kurul, Roma sınırları içinde uzun bir araştırma gerçekleştirip, bir süre sonra orijinallerin yerine yerleştirilmek üzere, “yeniden derlendiği” söylenen farklı bir koleksiyonla geri döndü. Mevziler bütünüyle yitirilmemişti belki ama Cumhuriyet yavaş yavaş sallanıyordu artık Roma’da ve uzun siyasi mücadelelerin, entrikaların sonrasında gelecek kalıcı bir despotik yönetim, ufukta görünmeye başlamıştı.</p>

  <p class="p6">Devlet yapısındaki çürüme, yozlaşma ve iç kargaşalar nedeniyle, siyasi çıkar sağlamak isteyen kimi resmi görevliler, yaptırım gücünü ve saygınlığını bildikleri Sibylline Kitapları’nı, izleyen dönemde zaman zaman siyasi amaçları doğrultusunda kullanmak istediler. Sözgelimi tarihçi Caius Sallustius, iç savaş ve tapınak yangınından yirmi yıl sonra, Cornelius ailesinden Lentulus’un böyle bir komplo girişiminde bulunduğundan ya da en azından buna “niyetlendiğinden” söz ediyor. Sallustius’a göre, Lentulus, her yerde “Sibylline Kitapları’nın, Roma’nın geleceğini Cornelius ailesinden üç kişiye emanet ettiğini; Cinna ve Sulla yöneticilik yaptığına göre, geriye kalan üçüncü kişi olarak kendisinin devletin başına geçmesi gerektiğini” ileri sürmekteydi ve bu “tehlikeli” davranışları nedeniyle de gözaltına alındı.<a id="a146"></a><a href="../Text/Notlar.html#a840"><span class="t13">{144}</span></a></p>

  <p class="p6">İsa’dan önce birinci yüzyılın ortalarında Roma’daki kaotik siyasi yapı o denli endişe verici bir düzeye ulaşmıştı ki, bizzat <span class="t11">quindecimviri</span> üyelerinden biri olan Lucius Cotta, Sibylline Kitapları’nın, doğuda Pardarla yapılan savaşın kazanılması ve dirlik düzenliğin gelmesi için, Roma’da Julius Caesar’ın kral ilan edilmesi gerektiği kehanetinde bulunduğunu ileri sürecek kadar ileri gitmişti.<a id="a147"></a><a href="../Text/Notlar.html#a843"><span class="t13">{145}</span></a> Bu karar kurulun değil, Cotta’nın kendi siyasi tercihini dile getiriyordu elbette ve “maksadını epeyce aşan” açıklamalarının yanı sıra, bunun “içeriden sızdırılmış bir kurul kararı<a id="a148"></a><a href="../Text/Notlar.html#a845"><span class="t13">{146}</span></a>“ olduğunu ileri sürmesi”, <span class="t11">quindecimviri</span>’de büyük rahatsızlık yaratacaktı. Çünkü Sibylline Kurulu her zaman Cumhuriyet’ten yana olduğu ve dört yüz elli yıl önce Tarqunius’un tahttan indirilmesiyle birlikte tarihten silindiğini düşündüğü krallığa asla sıcak bakmadığı gibi, senatoyu ve Cumhuriyet kurumlarını hiçe sayan Caesar’ın ucuz popülist politikalarına da hiç sempati duymamıştı. Yine de bu olay, Sibylline Kitaplarının, İsa’dan önce birinci yüzyılda, özellikle de 83’teki yangından ve orijinallerin yok olmasından sonra, “kurul dışı” unsurların siyasi amaçlarına malzeme olma tehlikesiyle karşılaştığını gösteren, dikkat çekici bir örnek olarak çıkıyor karşımıza.</p>

  <p class="p6">Julius Caesar yönetimiyle birlikte, Roma’da Cumhuriyet’in eski güzel günlerine dönmenin artık neredeyse bir “olanaksız düş” haline geldiği söylenebilir. Hem devletin sınırları eski siyasi yapıyla kontrol edilmesi güç biçimde büyümüş, hem de bitmek bilmeyen iç çatışmalar ve çıkar mücadeleleri, bunlardan galip çıkan liderleri amansız bir despotizme yöneltmeye başlamıştı. İktidar yolunda karşısındaki en büyük engel olan Pompeius’u yendikten ve Roma’ya (her ne kadar kentte çok sayıda destekçisi olsa da) bir tür “askeri darbe” aracılığıyla, güç kullanarak sahip olduktan sonra, İÖ. 44 yılında kendisini “yaşam boyu diktatör” ilan etmesi, düzen ve istikrar için onu destekleyen bazı grupları da düş kırıklığına uğratacak ve devlet kademelerinde rüzgârın Julius Caesar’a karşı esmesine neden olacaktı. Aynı yıl senatoda düzenlenen suikast sonrasında da, iç istikrarın barışçı yöntemler ve yönetimlerle sağlanması umutları artık neredeyse bütünüyle yok oldu.</p>

  <p class="p6">Caesar’ın öldürülmesi, “Cumhuriyetçi komplo” yu kuranların hiçbir işine yaramayacaktı, çünkü onun yetkilerini ve gücünü, ilkin Marcus Antonius, Lepidus ve Octavianus devralıp ikinci “üçlü yönetim”i (<span class="t11">triumviri</span>) kurarak Caesar’ın bütün muhaliflerini müthiş bir kıyımla yok edecek; ardından da bu üç hırslı lider, kendi aralarında yıpratıcı bir iç savaşa başlayacaktı. Mısır Kraliçesi Cleopatra’yla evlenip doğu eyaletlerini elinde tutmaya çalışan Antonius’un, İsa’dan önce 31 yılında Actium’daki deniz savaşını Octavianus’a karşı yitirmesi, yepyeni bir dönemi başlatıyordu Roma için. Augustus adını alan Octavianus, artık yalnızca konsül değil, “İmparator” unvanıyla da anılacaktı.</p>

  <p class="p6">Kimilerine göre Augustus’un devlet kurumları ve sosyal yaşam üzerinde gerçekleştirdiği hızlı ve köklü reorganizasyon, son yüzyılın iç kargaşalar, siyasi çıkar savaşları, ekonomik çöküntü ve bürokratik yozlaşmasının olumsuz etkilerini ortadan kaldırmaya yönelik kapsamlı bir “devrim”di. Devletin yönetsel organları büyük bir reformdan geçiyor; senato, başına buyruk bir “devlet içinde devlet” olma gücünden ve “oligarşik potansiyelinden” arındırılıyor; resmi ideoloji, “Romalı değerleri” gözetilerek yeniden yapılandırılıyor ve farklı eyaletlere ayrılan ülkenin kolektif kimliğini tek ve ortak bir “Romalı” potasında eritecek, “emperyal bir politika” adım adım biçimlendiriliyordu.</p>

  <p class="p6">Augustus bunları yaparken eski cumhuriyet değerlerini bol bol gündeme getirdi ve çoğu ünlü düşünür ve tarihçiyi de yanına çekerek Roma’nın cumhuriyet dönemine özlem duyanları heyecanlandıracak bir duygusal atmosfer yaratmayı başardı. Ama Roma için cumhuriyet, bundan böyle uzaklarda kalan eski bir düşten ibaret olacaktı. Köleci devlet yapısının yeni yasal ve siyasi düzenlemelerle pekiştirildiği ve pleb’lerin yüzyıllar içinde elde edilmiş kazanımlarını büyük oranda yitirmeye başladığı imparatorluk dönemi, bütün o despotik görüntü eşliğinde, olanca ürkütücülüğüyle ortaya çıkmaya başlamıştı.</p>

  <p class="p6">Sibylline Kitapları’nın ve kurulun yaşadığı süreçle ilgili olarak, Augustus dönemindeki bazı kritik uygulamalardan söz etmiştik. Orijinallerin yok olmasından sonra, Sulla’nın emriyle derlenen yeni kitaplar, bu “toplama” haliyle bile İmparator’un elinde büyük bir sansür operasyonundan geçti ve Capitoline’den taşınıp, Apollon tapınağına yerleştirildi. Ama dinle ilgili geniş kapsamlı bir reform hareketine girişen ve çoğu rahip ve kâhin grubunun etkinliğini azaltıp, bazılarının varlığını birer formaliteden ibaret hale getiren Augustus, Sibylline Kitapları’ndan sorumlu quindecimviri kuruluyla ilgili olarak daha dikkatli bir politika izledi.</p>

  <p class="p6">Aslına bakılırsa, on altı yaşından itibaren Roma’nın resmi dinsel kurumlarında etkin görevler üstlenen İmparator, bu kurulun çok da yabancısı sayılmazdı. Bir yaklaşıma göre, Caesar’ın manevi oğlu ve mirasçısı olma iddiasıyla ilk kez Roma’ya geldiği İÖ. 44 yılında, daha büyük olasılıkla da üçlü yönetim dönemi sırasında İÖ. 37’de, kendisi de quindecimvirinin bir üyesi olmuştu zaten.<a id="a149"></a><a href="../Text/Notlar.html#a847"><span class="t13">{147}</span></a> Dolayısıyla Sibylline Kitapları’nın ve onların muhafızlığını üstlenen grubun, politik bir gücü de içinde barındırdığını çok iyi biliyordu ve onu pasifize etmek yerine, kendi lehine kullanma yolunu seçti.</p>

  <p class="p6">“Augustus için sorunun çözümü basitti: Saygınlık ve prestijlerini artırarak bu rahiplik kurumlarını daha da yüceltecek ve yalnız senatör düzeyindeki insanların seçilebilme kuralını getirdikten sonra kendisini şef ilan ederek, üyelikleri kendi adamlarıyla dolduracaktı.”<a id="a150"></a><a href="../Text/Notlar.html#a848"><span class="t13">{148}</span></a></p>

  <p class="p6">Sibylline kurulu açısından bu, imparatorun politik kararları uzantısında yavaş ama etkili bir ölümü kabullenmek ve misyonun yok olmasına göz yummak demekti. En az on beş kuşak boyunca sabırlı ve dikkatli adımlarla azımsanmayacak mesafe geride bırakılmış; gizliliği koruyup perde arkasında kalmakla birlikte, Roma siyasi ve kültürel yaşamının içinde etkin konumları denetimi altına almaya başlayan “biraderler” sayesinde, göz ardı edilemeyecek bir politik güç oluşturulmuştu. Sulla gibi küstah bir diktatörü kendinden uzak tutmayı bilen; Julius Caesar gibi bir zorba karşısında bile pes etmeyen kurul, şimdi bu aşırı hırslı, kendini tanrı ilan eden “tüysüz”e boyun eğemezdi elbette. Büyük üstadın ideallerinden, Dünya Anne’nin de sevgisinden ve koruyuculuğundan vazgeçilemeyeceğine göre, yeni dönemin getirdiği koşullara uygun önlemler alınacak ve artık yavaş yavaş, bütünüyle “yeraltına” geçilecekti.</p>

  <p class="p6">Bu noktaya izleyen bölümlerde yeniden ve ayrıntılı biçimde döneceğiz. Ancak şimdi kurulu ve “kardeşlik örgütü”nü bir süre için bir yana bırakıp, “kitapların” durumuyla ilgilenelim.</p>
</body>
</html>
