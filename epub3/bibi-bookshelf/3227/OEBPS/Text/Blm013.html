<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>2. Gizli İttifak ve “Gizli Kitap”</title>
</head>

<body>
  <h2 class="h21">2. Gizli İttifak ve “Gizli Kitap”</h2>

  <p class="p6">Tapınak Şövalyeleri’nin içindeki küçük bir grubun Avrupa’daki büyük kıyımdan bir biçimde kurtulmayı başardığı ve merkezini İskoçya’ya taşıdığı konusunda fazla kuşku yok. Yeni örgütlenme için seçilen “<span class="t11">Mason</span>” adının ilk kez İskoçya ve İngiltere’de kullanıldığını da kesin olarak biliyoruz. Bu durumda, daha önce sorduğumuz, ancak yanıt getirmeye çalışmadığımız birbiriyle bağlantılı bir dizi soruya geri dönmek, anlamlı hale geliyor şimdi:</p>

  <p class="p6">Tapınak Şövalyeleri’yle Cathar’lar arasında gerçekten yakın ilişkiler var mıydı? Montsegûr kuşatmasından kurtulmayı başaran Cathar Kusursuzları, iddia edildiği gibi şövalyelere sığınıp, kaleden gizlice çıkardıkları “hazine”lerini Jacques de Molay ve kurmaylarına mı teslim etmişlerdi? Bu hazine, yüzyıllar boyu büyük bir titizlikle korunup saklanan, çok eski bir kitap mıydı? Kimi kaynaklarda “<span class="t11">Cathar’ların Gizli Kitabı</span>” olarak sözü edilen metin, Roma Cumhuriyeti’ni kuran etkin fraksiyonlarda birinin dört yüz yıl boyunca elinde tuttuğu, ünlü Sibylline Kitaplarının orijinal kopyası olabilir miydi?</p>

  <p class="p6">Bütün bunlara, eldeki sınırlı bilgiyi gözden geçirerek, sırasıyla yanıt bulmaya çalışalım, incelenmesi gereken ilk konu, Papa’ya bağlı bir Katolik örgütü olarak Haçlı Seferleri sırasında kurulan Tapınak Şövalyeleri’yle, Katolikliğe taban tabana karşıt bir düşüncenin temsilciliğini üstlenen ve bu nedenle de Haçlı Ordularının hedefi haline gelen “sapkın” Cathar grupları arasında bir bağlantının gerçekten var olup olmadığı.</p>

  <p class="p6">İlk bakışta, iki örgüt arasında hiçbir ortak nokta yokmuş gibi görünüyor. Tapınak Şövalyeleri, ilk günden itibaren Papa’ya bağlı kalma yemini etmiş, uzak topraklardaki Haçlı Seferleri’ne gönüllü olarak katılmış ve daha önce değindiğimiz gibi, manastırlarda yoğun din eğitimi almış soylulardan oluşan bir “Hıristiyan Örgütü”ydü. Son ana kadar da, yeni bir Haçlı Seferi için Katolik dünyasının en güvendiği askeri güçlerden biri olarak görülüyordu. Cathar’larsa bütün kiliseleri “kötülük yuvası”, Papa’yı da “Şeytan’ın dünyadaki temsilcisi” olarak gören, her şeyiyle Katolik inancına karşıt bir cemaatti.</p>

  <p class="p6">Ayrıca Tapınak Şövalyeleri, kuruluşundan kısa bir süre sonra askeri görevlerinin yanı sıra Avrupa’daki nakit akışını düzenleyen bir “finans şirketi” ya da bankaya dönüşmüş ve on ikinci yüzyıldan itibaren söz konusu etkinlikler o denli birinci plana yükselmişti ki, para ve mülk yönetimine bu denli konsantre olmalarının, örgütün mistik yapısını ve “manastır ruhunu” zedeleyeceğinden endişe duyulur olmuştu.<a id="a428"></a><a href="../Text/Notlar.html#a1405"><span class="t13">{426}</span></a> Oysa birer derviş gibi yaşayan ve özel mülkiyeti reddeden Cathar’lar için para, mülk ve maddi zenginliklerin hiçbir anlamı yoktu; onlar yalnızca “zihinsel değerlerin” peşindeydiler.</p>

  <p class="p6">&nbsp;</p>

  <h3 class="h30"><a id="ncx1750"></a>Bir “Burjuva Dayanışması”</h3>

  <p class="p6">Bu iki keskin farklılık, Cathar’lar ve Tapınak Şövalyeleri’ni aynı çatı altında ya da asgari düzeyde bile olsa “ittifak halinde” görmeyi son derece güçleştiriyor. Bir tarafta Kilise’nin ve Papa’nın hizmetinde çalışan, Avrupa’nın zengin ve ayrıcalıklı insanları var, diğer yandaysa hem o Kilise’nin hem de bireysel zenginlikleri yaratan sistemin ortadan kalkmasını savunan, mistik dervişler. Ancak görünürdeki bunca karşıtlığa rağmen, her iki örgütü “sınıfsal” bir ortak paydada birleştiren, toplumsal değişkenlere bağlı ilginç faktörler de söz konusuydu ki, Cathar’ları ve Tapınakçıları tarihin akışı içinde aynı misyona doğru yöneltene de bunlardı:</p>

  <p class="p6">“Burjuvazi ortaya çıktığı zaman, feodal Katolikliğe karşı Protestan sapkınlık, ilk kez Fransa’nın güneyindeki Albigens’ler arasında, tam da kentleri büyük bir refah içinde bulunduğu sırada ortaya çıktı,” diyor Friedrich Engels. “Ortaçağ, ideolojinin bütün biçimlerini -felsefe, siyaset, hukuk- tanrı bilime iliştirmiş ve bunları tanrı bilimin birer alt bölümü haline getirmişti. Böylece her toplumsal ve siyasi hareketi, tanrı bilimsel bir biçim almaya zorluyordu; büyük bir fırtına koparmak için, yığınların yalnızca dinle beslenen kafasına, kendi öz çıkarlarını dinî bir kisve altında sokmak gerekiyordu.”<a id="a429"></a><a href="../Text/Notlar.html#a1407"><span class="t13">{427}</span></a></p>

  <p class="p6">Burada bizi ilgilendiren üç temel saptama var. Birincisi, Cathar düşüncesinin, Jean Calvin ve Martin Luther’den üç yüz yıl önce, Protestan reformunun ilk tohumu olarak belirdiği yorumunu yapıyor Engels. İkincisi, Fransa’nın güneyinde Cathar’ların başlattığı hareketi, yeni doğmuş burjuvazinin ilk “doğal müttefiki” olarak görüyor. Son olarak da, Cathar muhalefetindeki “dinsel kabuğun” döneme özgü bir zorunluluk, deyiş yerindeyse bir tür “mesajı iletecek zarf” olduğunu ima ediyor.</p>

  <p class="p6">Her ne kadar Cathar’ların on ikinci yüzyıldan itibaren Katolik sistemine güçlü bir muhalefet olarak ortaya çıkmalarının, uzun vadede Reform hareketlerini tetikleyen ya da yenileşme yanlılarını yüreklendiren önemli faktörlerden biri olduğu doğruysa da, ayırt edici niteliklere sahip çok eski ve köklü bir misyonun temsilcilerini, Hıristiyan ideolojisine “liberal bir makyaj” niteliği taşımaktan öteye gitmeyen Protestan hareketiyle doğrudan bir köken ilişkisi içinde değerlendirmek, çok sağlıklı görünmüyor. Engels, Albi’den başlayan ciddi muhalefetin Avrupa tarihindeki ayırt edici niteliklerini ve önemini saptamakla birlikte, onun uzun vadeli hedeflerini ve binlerce yıl geriye uzanmakta olan köklerini gözden kaçırıyor ne yazık ki. Bunda, Marksizm’in öncülerinin, tıpkı on dokuzuncu yüzyılın diğer determinist düşünürleri gibi, Hıristiyanlığı “imparatorluk çağının evrensel dini”, ondan önceki inanç sistemleriniyse sınırlı coğrafyaların içe dönük “yerel kültleri” olarak değerlendirmelerinin önemli etkisi var. Bu şabloncu ve “kestirmeci” yaklaşım, tarihin akışı içinde gerçekleşen toplumsal dönüşümleri temel bir bakış açısı uzantısında “özetlemeye” yardımcı olmakla birlikte, bütüne bakarken parçaların özgül niteliklerini göz ardı etmek gibi ciddi bir eksikliği de beraberinde getiriyor.</p>

  <p class="p6">Engels aynı yapıtında, yerinde bir saptamayla, Hristiyanlığın, sınırları büyümüş bir imparatorluk içinde siyasi ve kültürel bütünlüğü sağlamak amacıyla, İznik Konseyi sırasında sentetik olarak biçimlendirildiğinin altını çiziyor; ama ondan önceki bütün inanç sistemlerini tek bir ana başlık, yani “çok tanrılılık” altında toplama eğiliminde olduğu için, geriye doğru iz süremiyor ve sözgelimi Yunan düşüncesinden binlerce yıl daha eski olup, çok geniş bir coğrafyada, birbirinden farklı toplumlarca paylaşılan kozmoloji ve inançların “devamlılığını” ve evrensel karakterini analiz etmekten kaçınıyor.</p>

  <p class="p6">Bunu anlayışla karşılamak güç değil. Engels’in yapıtlarını kaleme aldığı dönemde Eski Mısır ve Mezopotamya dilleri üzerine çalışmalar yeni yeni hız kazanıyordu daha. Arkeolojik bulgular hem yetersizdi, hem de henüz sınıflama ve kataloglama işleri tamamlanmamıştı. Aşağı Mezopotamya’da Babil ve Asur’dan çok daha eski, farklı kimliğe sahip bir uygarlığın yaşadığı yeni yeni anlaşılıyordu ve Sümer literatürünü içeren tabletler ancak Engels’in ölümünden iki yıl önce çözülüp yayımlanmaya başlamıştı; o da yalnızca akademik çevrelere yönelik olarak. Henüz Hititler diye bir halkın varlığı bilinmiyordu; Çatalhöyük kazıları ancak 1960’larda başlayacak ve diğer ören yerlerinden gelen bilgiler ışığında, Eski Dünya’nın çoğu bölgesine yayılmış Ana Tanrıça kültüyle ilgili değerlendirmeler ya da Neolitik toplumlar üzerine kapsamlı araştırmalar, ancak bu tarihten sonra ortaya çıkacaktı. 1880’lerin dünyasındaysa, inanç ve felsefe Yunan uygarlığıyla birlikte ortaya çıkmış gibi görülüyordu neredeyse; ondan öncesi, yerel despotik krallıkların ve kent devletlerinin sisli görüntüleri arasında bir belirip bir yok olan, ilkel simgecilikten ya da totem kültüründen öte bir anlam ifade etmiyordu.</p>

  <p class="p6">Cathar düşüncesinin oldukça eski bir misyonun uzantısı olduğunu fark etmeyip, Albi’deki muhalefeti Protestan hareketinin öncü kıvılcımına indirgeyen Engels, aynı metindeki ikinci saptamasındaysa büyük oranda haklıydı. Güney Fransa’nın ekonomik olarak kuzeye oranla çok daha hızlı gelişen dinamizmi içinde Cathar’lar, ağırlıklı olarak kentlerde ortaya çıkan yeni sınıfla, yani burjuvaziyle yakın ilişkiler kurarak büyümüşlerdi. Languedoc ‘un tüccar ve zanaatçılarının yanı sıra, yerel aristokrasinin Katolik sistemini bölgenin gelişmesi için bir engel olarak gören, eğitimli genç kuşaklarının desteği sayesinde uzun süre “rahatsız edilmeden” örgütlenmelerini sürdürme olanağı bulan Cathar’lar, daha iyi yaşam koşullarına kavuşmak için çıkarlarını bu yeni sınıfı izlemekte gören yoksul çiftçileri de yanlarına çektikten sonra, egemen düzen için “tehlikeli” bir güç haline gelmişlerdi.</p>

  <p class="p6">Cathar’ların en çok çalışkanlıklarıyla dikkat çektiklerinden söz etmiştik. Aristokrasinin asalaklığı ve köylü sınıfının geleneksel uyuşuk teslimiyetçiliğine karşı çalışkanlık, burjuvazinin de ilk ortaya çıktığı andan itibaren öne çıkardığı erdemlerin başında geliyordu. Üretici güçlerin denetleyicisi olarak zaman içinde tek sahibi haline geleceği “sanayi”, sözcük kökenini Latince “çalışkan” anlamına gelen <span class="t11">Indostruus</span>’dan almıştı zaten. Çalışkanlık, feodal ilişkilerin ve üstyapının, gelişmenin önüne set çeken dar bir giysiye dönüştüğü Güney Fransa’da, “endüstri”nin öncülüğünü üstlenecek burjuvaziyle birlikte, tercihini bu yeni sınıftan yana kullanarak, geleceğin işçi sınıfını oluşturacak yoksul kesimin de yücelttiği bir erdemdi.</p>

  <p class="p6">Maddi değerleri küçümseyip “iç zenginliği”ni öne çıkaran derviş kimliğindeki öncüler aracılığıyla gelişip yayılmış bir düşünce sistemini, kapitalizmin egemen sınıfı olan burjuvaziyle yan yana düşünmek, kulağa garip gelebilir. Ancak unutmamak gerek ki, izini sürdüğümüz Fraternis hareketi, ilk ortaya çıktığı dönemlerden itibaren bu stratejiyi izlemişti hep: Cathar’lardan 1700 yıl önce Güney İtalya’da kendi idealini yaşama geçirmeye çalışan Pythagoras Kardeşliği’nin, soylular oligarşisine karşı kentli tüccarları ve orta sınıfı yanına alarak yola çıktığını ve etki alanını zaman içinde yoksullara doğru genişletmeye başladığını görmüştük. Roma Cumhuriyeti’nin öncüleri arasında yer alan Kardeşlik üyeleri de aynı yoldan yürüyerek, yine kentli tüccarlar ve pleb’lerin üst kesimleri arasında örgütlenmişti. Mithra kültü, imparatorluğun kurumlarına ve resmi ideolojisine egemen olmaya çalışırken, destek ve dayanağını orta sınıftan alıyor, loca üstat’ları genellikle askerler, ticaret erbabı ya da bürokratlar arasından çıkıyordu. Bogomiller, büyük toprak sahipleri ve feodal yönetime karşı mücadeleleri sırasında, yoksul köylüleri yanlarına alabilmek için önce küçük çiftçiler arasında örgütlenmişlerdi; tıpkı Doğu Anadolu’da Bizans soyluları ve toprak ağalarını alaşağı edip kısa bir süre için de olsa bağımsızlıklarını ilan eden Paulisyenler gibi.</p>

  <p class="p6">Bu anlamda, Güney Fransa’da yaşananlar da, bundan farklı değildi. Cathar’ların bir tür “erken burjuva devrimcileri” olduğunu ileri sürmek yanlış sayılmasa da, bir hayli eksik ve yetersiz bir değerlendirme olur. Ama daha ileri ve daha özgür bir toplum idealine doğru yürürken, Kilise’yle Lord’ların ittifakına dayanan feodal yapının çözülmesini sağlamak üzere, doğmakta olan yeni sınıfla işbirliğine gittiklerini söyleyebiliriz. Hatta burjuvaziye kendi sınıfsal kimliğini ve ilkelerini oluşturmasını sağlayacak ilk düşünce filizlerini, Cathar’lar eliyle Fraternis’in verdiğini belirtmekte de hiçbir sakınca yok.</p>

  <p class="p6">Böylece, Tapınak Şövalyeleri’yle Cathar’lar arasında, görünürdeki onca karşıtlığa rağmen, hayli dikkate değer bir ortak nokta olduğu çıkıyor karşımıza: Burjuva değerleri. Şövalye örgütü, on ikinci yüzyılın başlarından itibaren Avrupa’nın “finans lideri” haline gelmiş ve Batı dünyasında ülkeler arası bankacılığın başlatıcısı kimliğiyle, burjuvazinin öncü güçleri arasında yerini almıştı. Bağışlar ve desteklerle mal varlıkları arttıkça, elde ettikleri geliri hemen yatırıma dönüştürüyor ve yönettikleri şirketler aracılığıyla denizaşırı ticarette de söz sahibi oluyorlardı. Hızla burjuvalaşan Tapınakçıların, Avrupa’nın geleneksel feodal beylerinin nefret ve düşmanlığını kazanmaya başladıkları da bir sır değil. Elde ettiği mali güç sayesinde krallıklara kredi verecek duruma gelen örgütün, salt bu nedenle Fransa Kralı Phi- lippe’i nasıl rahatsız ettiğini görmüştük.</p>

  <p class="p6">Dolayısıyla, kendi idealine uzanan yolda feodal aristokrasinin teokratik diktatörlüğüne karşı, yeni doğmuş burjuvaziyi yanına alarak Roma Cumhuriyeti’ndeki modeli bir adım daha ileri götürmenin hesaplarını yapan Cathar’ların, bu uğurda Tapınakçılarla da işbirliği içine girmiş olmaları son derece akla uygun görünüyor. Daha önce değindiğimiz gibi, Kusursuzlar ve çevrelerinde toplanmış grupları himayeleri altına alan Güney Fransa soyluları, kısa zaman içinde Cathar düşüncesinin sempatizanları haline gelmişlerdi. İlginç biçimde, Tapınak Şövalyeleri’nin Languedoc’taki örgütlenmelerine destek verenler de, yine aynı seçkin aristokratlardı.</p>

  <p class="p6">Profesör Malcolm Barber, 1130’lardan itibaren, yani tam olarak Cathar’ların aynı bölgede etkin bir cemaat olarak ortaya çıktığı sıralarda, Tapınakçıların Aragon, Toulouse ve Provence’de merkezler açıp buradaki yaygınlık ve güçlerini artırdıklarından söz ediyor<a id="a430"></a><a href="../Text/Notlar.html#a1409"><span class="t13">{428}</span></a> ama Cathar’larla şövalyeler arasında doğrudan bağlantı olduğunu gösterecek hiçbir somut kanıt olmadığını da sık sık vurguluyor. Barber’ın, kendi uzmanlık alanına giren bir konuda sürekli olarak ortaya atılan, birbirinden farklı onlarca komplo teorisinden duyduğu bıkkınlığı anlamak zor değil. Yine de, verilerin çok sınırlı olduğu bir konuda ortaya çıkan boşluklarla ilgili her türlü olasılığı dikkate almak ve spekülasyonların akla uygunluğunu sınamakla, “komplo teorisi üretmek” arasındaki farkı iyi belirlemek gerekiyor.</p>

  <p class="p6">Güneyin beyleri, bir yandan Cathar’ları kanatları altına alırken bir yandan da Tapınak Şövalyeleri’nin kendi topraklarında örgütlenmelerine destek oldularsa, “ortak dostlar” aracılığıyla bu iki grubun ilişki içine girmiş olması, bunu doğrulayacak somut belgeler bulunmamış olsa bile, hiç öyle uzak bir olasılık gibi değerlendirilmemeli. Üstelik sınıfsal ilişkiler açısından her iki örgütü birbirine yakın kılan somut bir platform var ortada. On ikinci yüzyıldan, yani mutlak monarşilerin, feodal yönetimlerin ve Kilise baskısının ortalığı kasıp kavurduğu; henüz ilk filizleri belirmekte olan burjuvazinin, sesini yükseltmek bir yana, kendi ideolojik kimliğini tanımlamaktan bile uzak olduğu bir dönemden söz ettiğimizi unutmayalım. Böylesi bir zaman dilimi içinde, üstelik aynı coğrafya üzerinde, benzeri “gizli” örgütlenme ilkelerine sahip, burjuva çıkarlarını gözetme eğiliminde iki büyük cemaatle karşılaşıyoruz: Birtakım ortak “dostlara” sahip, iyi tanınan iki cemaat.</p>

  <p class="p6">Bunların ikisi de, seksen yıl arayla, “sapkınlık ve şeytani ayinler” suçlamasıyla Katolik Kilisesi ve Fransız monarşisinin gazabına uğruyor. Engizisyon tutanaklarındaki iddialarda, biri diğerinin devamı ve “gizli işbirlikçisi” olarak gösteriliyor. Bu cemaatlerden birincisi Haçlı ordusunun kampanyalarıyla yok edilirken, görünürde o orduların bölgedeki en önemli silahlı gücü olarak bilinen İkincisi, anlaşılması güç bir biçimde operasyonlara katılmayıp, uzak duruyor. Şimdi, bu iki grup arasında gizli ya da açık bir bağlantı olabileceğini söylemek “komplo teorisi üretmek” midir, yoksa oldukça yüksek bir olasılığa dikkat çekmek mi?</p>

  <p class="p6">Ne kadar erken ya da ne kadar geç başladığı; hangi yakınlık düzeyini içerdiği; ortak girişimlerde bulunup bulunmadıklarıyla ilgili hiçbir şey söylenemez. Ama birbirlerine ancak son dönemde hatifçe “teğet geçmiş” bile olsalar, Cathar’lar ile Tapınak Şövalyeleri arasında şu ya da bu biçimde bir bağlantının ya da en azından “tanışıklığın” söz konusu olduğunu reddetmek pek de gerçekçi değil. Ancak bir tek kafa karıştırıcı nokta, zihinleri rahatsız etmeyi sürdürüyor hâlâ: Katolik bir örgütle, Kilise karşıtı “sapkın” bir cemaat arasında, nasıl bir yakınlık ortaya çıkmış olabilir? Şövalyelerin sınıfsal kimliği, Papa’ya karşı sorumluluklarını bir kenara atmış olmaları sonucunu doğuracak kadar billurlaşmış mıydı? Ya da Cathar’ların, burjuva cumhuriyetçiliğini amaca giden yolda bir ara aşama olarak gören stratejisi, bu uğurda, “Şeytan’ın temsilcisi” olarak gördükleri Papa’ya hizmet eden bir örgütle yakınlaşacak kadar esnek miydi?</p>

  <p class="p6">&nbsp;</p>

  <h3 class="h30"><a id="ncx1768"></a>Dervişlikten Bankacılığa</h3>

  <p class="p6">İlkin, Tapınak Şövalyeleri’yle başlayalım: On ikinci yüzyılda Kudüs’te bir araya gelen kurucu üyelerin hemen hepsi, din eğitimi almış ve bir biçimde manastır yaşamıyla tanışmış genç soylulardı. Aralarından iki üye, Gondemare ve Rosal, 1098 yılında, yani Haçlılar Kudüs’ü ele geçirmeden bir yıl önce Dijon yakınlarındaki Citeaux’da kurulmuş “Cistercian Manastırı”na bağlı keşişlerdi. Cistercian tarikatı, bağış ve hibelerle zenginleşen Benedicten manastırlarında Aziz Benedictus’un “yalın ve basit yaşam” ilkelerinden uzaklaşıldığı gerekçesiyle bu gruptan ayrılmış biraderleri bir araya getiriyordu:</p>

  <p class="p6">“Yerel soylularla bağlantı kurmayı reddettiler. Cemaat, kendi kendine yetecekti. Zorlu kol işçiliği, keşişlerin günlük rutinlerinin bir parçası oldu. Kendilerini saf bir yaşama adamalarının sembolü olarak, cüppelerinin rengini siyahtan beyaza çevirdiler.”<a id="a431"></a><a href="../Text/Notlar.html#a1411"><span class="t13">{429}</span></a></p>

  <p class="p6">Cistercian manastırı, çalışmanın en büyük erdem olduğuna inanan ve hiçbir yardım ya da bağış kabul etmeden kendi ihtiyaçlarını kendi çabalarıyla karşılamayı amaçlayan keşişleri bir araya getiriyordu. İlk manastırlarını kurdukları bölge, büyük oranda tarıma elverişsiz, sazlık ve bataklıklardan oluşmaktaydı; bu toprakların ıslah ve düzenleme çalışmalarını, çevre köylerden gelen gönüllülerin de yardımıyla bu keşişler gerçekleştirdi. On ikinci yüzyıldan itibaren başta Fransa olmak üzere Orta ve Kuzey Avrupa’da iki yüz dolayında manastırı bulunan tarikat, zaman içinde özellikle tarımda uzmanlaştı ve Ortaçağ sonlarında bu alanda yaşanan yenilik ve gelişmelerin birçoğu, Cistercian’lardan geldi. Toprakla uğraşmayı seviyor; bu sayede saf, temiz ve pastoral bir yaşam biçimini sürdürebildiklerini düşünüyorlardı. On üçüncü yüzyıl ortalarında İngiltere’deki Cistercian manastırlarının başlattığı yün ihracatı, bu ülkenin ekonomisindeki can damarlarından biri haline gelecek ve biraderler de hızlı adımlarla “tekstil burjuvazisi”ni oluşturmaya başlayacaklardı.</p>

  <p class="p6">Ancak Cistercian’larla ilgili gözden kaçırmamamız gereken bir nokta daha var: Cathar’lara karşı başlatılan kampanyada bu tarikata bağlı bazı keşişler etkin görevler üstlenmiş; sonraki yıllarda aralarından Engizisyon yargıcı bile çıkarmışlardı. Şu ünlü “Hepsini öldürün, Tanrı kendininkileri ayırır” sözünün sahibi de, eski bir Cistercian olan Papa elçisi Arnaud-Amalric’ten başkası değildi. 1145 yılında Cathar’lar aleyhinde Languedoc kentlerinde söylevler veren Cistercian’ların ünlü vaizi Aziz Bernard,<a id="a432"></a><a href="../Text/Notlar.html#a1413"><span class="t13">{430}</span></a> aynı zamanda Tapınak Şövalyeleri’nin en büyük destekçilerinden biriydi. Bu durumda, en azından on ikinci yüzyıl ortalarına dek, Cathar’larla ilgili olarak Tapınakçıların olumsuz önyargılara sahip oldukları tahmininde bulunabiliriz.</p>

  <p class="p6">Cistercian kökenli olanlar dışında, Hugues de Payens dâhil Tapınak Şövalyeleri’nin diğer kurucuları da manastır geçmişine sahiptiler ve aslında Kutsal Topraklara savaşmak için değil, bütünüyle “ruhani amaçlar” uzantısında gelmişlerdi. Hepsi de, Müslümanlardan geri alınmış Kudüs’ü ziyaret ederek hacı olmak ve burada bir manastıra çekilmek amacıyla o uzun yolu aşmışlardı ama Kral Badouin’in önerisiyle ortaya çıkan yeni gelişme, her şeyi bir anda değiştirdi. Tapınak Dağı’ndaki Kaya Kubbe’de kendi yönetim ofisleri olacaktı ve Kudüs’ü ziyarete gelen hacıları Sarazen saldırılarından korumak gibi kutsal bir misyon üstleneceklerdi.</p>

  <p class="p6">“Soylu ya da üst tabakadan bir ailenin oğlunun önündeki seçimin o dönemde ve sonraları da bir süre boyunca, savaşmakla ibadet etmek, savaşla manastır, kızılla kara arasında bir seçim olduğu da unutulmamalı,” diyor Paul Reid. “Bu nedenle, duyarlı ya da öğrenime meraklı bir kişiliğe sahip olan ya da yalnızca şiddetten ve kan dökülmesinden hoşlanmayan genç erkekler, dindar ve müşfik anneler tarafından dinî eğitime yönlendiriliyordu.”<a id="a433"></a><a href="../Text/Notlar.html#a1414"><span class="t13">{431}</span></a></p>

  <p class="p6">Bu bakımdan, her biri Avrupa’nın seçkin ailelerine mensup, yoğun din eğitimi almış gençlerin, tercihlerini manastır yaşamından yana kullanmalarını ve Kudüs’e de inançları uzantısında hacılık için gelmelerini anlamak kolaydır. Ancak savaştan ve silahtan uzak durup kendini ruhani arayışlara vermiş bu “pamuk elli” gençlerin, yalnızca bir “öneri üzerine” aniden askeri bir tarikat oluşturmalarını bir yerlere oturtmakta zorlanırız.</p>

  <p class="p6">Ciddi bir savaşa katılmak bir yana, belki eline kılıç bile almamış, ergenlik çağını ilahiyatın sorunları üzerine kafa yormaya adamış bu aristokrat kökenli dervişler, şiddetin kol gezdiği ve her iki taraf için de tam anlamıyla bir “can pazarı” yaşandığı bir bölgede, bu denli tehlikeli bir görevin altından kalkmayı nasıl düşünmüşlerdi? Bu bir yana, Kral Badouin ve Kudüs Patriği, onların birer masal şövalyesine dönüşerek hacılara muhafızlık edeceğine nasıl inanmışlardı?</p>

  <p class="p6">Görünüşe bakılırsa, Mescid-i Aksa’nın bulunduğu yerdeki karargâhlarına yerleşmek ve üzerine birer kırmızı haç çizilmiş beyaz cüppeleriyle zaman zaman ortada görünmek dışında, tarikat kurucuları pek de şövalyelikle uğraşmamışlardı zaten. Özellikle ilk dönemlerinde, hacıların korunmasıyla ilgili pek az girişimde bulundukları söyleniyor.<a id="a434"></a><a href="../Text/Notlar.html#a1417"><span class="t13">{432}</span></a> Görünürde üstlendikleri varsayılan, Kudüs’ten Akdeniz kıyılarına uzanan yol üzerinde yolculuk etmekte olan hacıların güvenliğini sağlama işini, gerçekte Aziz Jean Hastanesi şövalyeleri yürütüyordu.<a id="a435"></a><a href="../Text/Notlar.html#a1419"><span class="t13">{433}</span></a> Zamanlarının bütün bölümünü, bir zamanlar ilk Süleyman Tapınağı’nın üzerinde kurulu olduğuna inanılan Tapınak Tepesi’nde gezinerek geçiriyorlardı.</p>

  <p class="p6">Kısa süre içinde örgütün yapısı geliştirilerek, temelde dört farklı “dereceye” ayrıldı: En altta yer alan iki grup, hafif ve ağır süvarilerden oluşuyordu ve kurucular, kısa süre içinde bu alt basamaklarda 600 dolayında deneyimli savaşçıyı istihdam etmeye başladı. Bunların bir üstünde, Tapınakçıların mal varlığını denetleyip mali işlerini yürüten “Yöneticiler” grubu geliyordu. En tepedeki daralmış kadrodaysa, “üstatlar”, yani örgütün ruhani gereksinimlerini karşılayan, manevi liderler yer almaktaydı, ilk kurucuların, örgütün büyümesiyle birlikte “üstatlar” basamağını oluşturduğunu; Aziz Bernard’ın verdiği destek ve Papa onayını almalarının ardından gelen prestijle aralarına yeni katılan soyluların “finansal yöneticilere” dönüştürüldüğünü ve oluşturulan parasal havuz sayesinde kurulmuş süvari birliklerinin de Tapınakçıların askeri gücü haline geldiğini görmek zor değil. Bir başka deyişle, manastır eğitimi almış ilk kurucular, savaşla ve askerlikle hiç uğraşmamış; bu işi yapmak üzere örgüte inisiye edilen şövalyelere “ruhani eğitim” vermek ya da oluşturdukları “orta kademe yöneticileri” denetleyerek mali gelişimi izlemekle yetinmişlerdi.</p>

  <p class="p6">“1148 kadar erken bir tarihte, Kilise’nin faizi ve tefeciliği yasaklamış olmasına karşın, kredi vermeye başladılar ve çok kısa bir süre içinde Batı dünyasının en büyük ve en etkili bankacılık ağını oluşturdular. Hacılar artık onlara yalnızca korunmaları konusunda değil, kendi yerel şubelerine yatırdıkları parayı kredi mektubu aracılığıyla, gerektikçe Tapınakçılara ait bir başka şubeden çekebilme konusunda da güvenebileceklerdi. Çok geçmeden tarikat kendi gemileri aracılığıyla Avrupa’dan hacıları Kutsal Topraklara taşıma işine de başladı.”<a id="a436"></a><a href="../Text/Notlar.html#a1420"><span class="t13">{434}</span></a></p>

  <p class="p6">Tüm bunlar, Tapınak Şövalyeleri’nin İsa adına askeri bir görev üstlenmekten çok, büyük bir ekonomik projeyi yönetmekle ilgilendiklerini gösteriyor. Zaman içinde mali güçleri arttıkça yetkin ve başarılı askerleri kendi armaları çevresinde toplamış, hatta bunlar arasından örgüt liderliğine kadar yükselen şövalyeler de çıkarmışlardı ama asıl ilgi alanları “para ve mülk yönetimi” üzerinde yoğunlaşıyor gibiydi. Avrupa’nın değişik bölgelerinde açtıkları şubeler ve yaptıkları yatırımlarla, daha on ikinci yüzyıl ortalarında birçok büyük monarşiden daha büyük bir servete kavuşmuşlardı.</p>

  <p class="p6">Yine kafa karıştırıcı bir noktaya geliyoruz: Manastır eğitimi alıp kendini dervişçe yaşama adamaya hazırlanan soylular tarafından “yoksulluk andı içerek” kurulan ve “Mesih’in Yoksul Askerleri” gibi mütevazı bir ad seçmeyi uygun gören bir tarikatın, dikkatle ve azimle, bu denli zenginleşmeye çalışması biraz garip gelmiyor muydu kulağa? İlk üstatlar, toprakla uğraşıp “tefekküre dalmak” ve akşamları dua etmekten başka hiçbir şey yapmamak için manastırları mesken edinmiş idealistler değil miydi? Kutsal Topraklara da bir “gezgin manastır” kurmak için gelip, sonradan Papa’nın hizmetine girmemişler miydi?</p>

  <p class="p6">&nbsp;</p>

  <h3 class="h30"><a id="ncx1783"></a>Alternatif Bir “Kilise”</h3>

  <p class="p6">Bu noktada, “din ve inanç” üzerine bir sorgulama, kaçınılmaz hale geliyor. Örgütün Kudüs, İspanya ve Avrupa’nın diğer bölgelerindeki etkinliklerinin ağırlıklı olarak mali konular üzerinde yoğunlaştığı dikkate alındığında, kurucu üstatların ve onları izleyen Tapınakçı liderlerin, “ne kadar Katolik” oldukları, fazlasıyla tartışmaya açık görünüyor çünkü. Burada, manevi yönü güçlü, inançlı kişiler olmakla, “Katolik olmak” olmak arasındaki ayrımın altını dikkatle çizmek gerekiyor. Tapınak Şövalyeleri’ni kuranların ve sonraki yüzyıllarda örgüt içinde “Büyük Üstat” derecesine ulaşanların inançlı insanlar olduğundan kuşku duymaya hiç gerek yok. Ancak Tanrı’ya bağlılık ya da inançları uzantısında manastır yaşamını seçmek, zorunlu olarak Katolik Kilisesi’ne gönülden bağlılık anlamına gelmiyor. Hatta çoğu durumda, özellikle de onuncu yüzyıldan sonra, bunun tersinin doğru olduğu bile söylenebilir.</p>

  <p class="p6">Ruhban sınıfının yozlaşması, Kilise’nin büyük bir mal varlığı ve zenginliğe sahip olması, Papalık sisteminin tepeden aşağı doğru örgütlenmesindeki hiyerarşik biçimcilik gibi unsurlar, İsa’nın öğretisinden uzaklaşıldığını düşünen çoğu Avrupalı Hristiyan’ı, sade ve basit bir yaşamın sürdürüldüğü manastırlara yöneltmişti. Bu manastırlardan bazıları, Katolik ruhban hiyerarşisiyle çok iyi ilişkilere sahip, aralarından Papa çıkarmayı bile başarmış tarikatlara ev sahipliği yaparken, bazılarının Katolik sistemine karşı olan, hatta eski pagan inançlarını sürdüren küçük gruplar için birer “paravan” niteliği taşıdığı bile görülmüştü. Kimi durumlarda, Kilise’nin bitmek bilmez mali taleplerinden yılan yerel aristokratların, tüm mal varlığını bir manastıra bağışlayarak orada yaşamaya başladığı da görülebiliyordu. Manastırlar çoğu kez de, bulundukları bölgede yoksul halkın tedavisini üstlenen hastaneler ya da muhtaç durumdakilere yardım eden aşevleri olarak da işlev görmekteydi.</p>

  <p class="p6">Katolik tarihçi Paul Reid, Tapınakçıların başından sonuna dek Kilise’ye sadık, inançlı Katolikler olarak kaldıklarını ve Kral Philippe’in entrikaları sonucu büyük bir haksızlığa uğradıklarını savunuyor. Benimse bu konuda bazı kuşkularım var. Her şeyden önce, Tapınakçıların daha Kudüs’e ayak bastıkları andan itibaren, kendilerini Katolik Kilisesi’nden ayrı ve özel bir yere koyduklarını; ruhban hiyerarşisine açıktan açığa küstahlık etmemelerine rağmen, mağrur ve hafif “tepeden bakan” bir tavır içinde olduklarını düşünüyorum. Hac gezisine sessizce ve kendi inisiyatifleriyle çıkmaları; Kudüs’te “gezgin bir manastır” oluşturma düşüncesini hiçbir mercie danışmadan kendi kendilerine almaları; örgütü, Papa’dan izin ve onay almaksızın, yalnızca Kudüs Kralı’yla görüşerek, hacıların güvenliği için görev yapan bir tür şövalye tarikatına dönüştürmeleri, başlangıçtan itibaren “kendinden emin ve başına buyruk” bir hava içinde olduklarını gösteriyor.</p>

  <p class="p6">Tarikat kurma fikrinin Kral’dan gelmiş olması, bunu çürütmek bir yana, fazlasıyla destekleyen bir olgu. Kudüs’teki eğreti tahtı üzerinde, Avrupalı bir Hıristiyan koalisyonunun, deyiş yerindeyse “kuklası” olarak oturan Badouin, ün ve nüfuzları karşısında fazla direnemediği bu genç soyluların, istedikleri gibi davranmalarını engelleyemeyeceğini biliyordu. Bu nedenle, Tapınakçıların başlarına buyruk davranışlarını yasal bir zemine oturtarak bu sıkıntılı durumun kendisi için yaratabileceği baş ağrılarını ustaca bir manevrayla ortadan kaldırmak istedi büyük olasılıkla: “Siz en iyisi burada hacıları korumak için bir şövalye örgütü kurun!”</p>

  <p class="p6">O güne dek eline kılıç alıp herhangi bir yerde savaşmamış sekiz (bazı kaynaklara göre dokuz) aristokratın, böylesi bir görevin altından kalkabileceklerini düşünmek bile, deneyimli bir yöneticinin yapacağı şey değil. Kral, farklı Hıristiyan grup ve birliklerinin oldukça hassas bir denge içinde bir araya geldiği, “olağanüstü hal” koşulları altındaki Kudüs’te herhangi bir gerilim çıkmasını önlemek amacıyla bu tür bir “yumuşak geçiş” önermişe benziyor.</p>

  <p class="p6">Kurucu şövalyelerin, öneri gündeme gelir gelmez “merkez ofis” olarak Tapınak Dağı’ndaki Kaya Kubbe’yi seçmeleri de bu “aşırı kendine güven” düşüncesini doğruluyor. Bir zamanlar üzerinde ünlü Süleyman Tapınağı’nın yükseldiğine inanılan, son dönemde Müslümanlar tarafından Mescit-i Aksa adıyla korunmuş bu alan, yalnızca Hıristiyanlar değil, üç tektanrılı din için de Kudüs’ün en önemli, en özel ve kutsal yeriydi hiç kuşkusuz. Bu tıpkı, kendisine bakanlık önerilen bir Türk parlamenterin, “Kabul, ama ofisimin Dolmabahçe Sarayı’nda olması şartıyla!” demesine benziyor.</p>

  <p class="p6">Tarikatın başlangıçta “Mesih’in Yoksul Askerleri” olan adı, kısa zaman içinde doğrudan doğruya “Tapınak Şövalyeleri” ve “Tapınakçılar” haline gelmişti ki, bu tercih bile başlı başına fazlasıyla “iddialı” bir tavrı ortaya koymaya yetiyordu:</p>

  <p class="p6">“İsmin kendisi bile bir anlamda isyankâr hırsları işaret ediyor olabilir,” diyor Charles Heckethorn. “Tapınak, Kilise’den çok daha heybetli, geniş çaplı ve kapsamlı bir adlandırma biçimi. Tapınak Kilise’nin üzerindedir; birinin kuruluş tarihi bellidir, yerel bir yerleşimi tanımlar, diğeriyse her zaman var olmuştur. Kiliselerin dönemi geçebilir; ama Tapınak, dinleri doğuran ebeveyn simgesi ve taşıdığı ruhun ebediliğiyle kalıcılığını sürdürür. Dolayısıyla Tapınakçılar belki de kendilerini bu (ebeveyn) dinin geçici değil, kalıcı rahipleri olarak görüyorlar; katılmak isteyen hevesli adaylar da, kendilerini Tapınak koruyucusu olarak örgütleyen tarikatın, onları çok daha arınmış bir din olan ve ikinci ve daha iyi bir Hıristiyanlığa inisiye ettiğine inanıyorlardı.”<a id="a437"></a><a href="../Text/Notlar.html#a1423"><span class="t13">{435}</span></a></p>

  <p class="p6">Tapınakçılar adının rasgele seçilmediği belliydi ama “Mesih’in Yoksul Askerleri” gibi bir ad da, eğer altında ille de herhangi bir ima aramak isterseniz, biraz manidar bulunmaya elverişliydi doğrusu. Şövalyeler, on ikinci yüzyılda kendini iyice güç, ihtişam ve zenginlik tutkusuna kaptırdığı için kitlelerde hoşnutsuzluk uyandırmaya başlayan Katolik Kilisesi’ne, “Biz yoksul askerleriz, sizse lüks düşkünü ruhban elitleri” mi demek istemişti?</p>

  <p class="p6">Şaka bir yana, güçlü ilişkileri sayesinde Papa’ya yakınlığıyla bilinen Aziz Bernard’ın da desteğini sağladıktan sonra, Tapınakçılar’ın “yoksulluğu” sözde kalmaya başlamıştı artık. Sıkça yinelediğim gibi, yarım yüzyıldan az bir süre içinde gerek yürüttükleri finans sisteminin kârlılığı, gerek çeşitli aristokratlardan yağan bağışlarla Tapınakçılar, Avrupa’nın en zengin örgütü haline geldiler. Bunun altını bir kez daha ısrarla çizmekte yarar var: Krallıklar da zengindi ama denetimleri altında, nihayet sınırlı bir bölge vardı. Fransız hükümdarı Fransa’nın, İngiltere Kralı da Britanya’nın meşru yöneticisiydi. Oysa Tapınakçıların servet ve etki alanları, on ikinci yüzyılın ölçülerinde “global” olarak adlandırılabilecek kadar büyüktü; girmedikleri Avrupa ülkesi yok gibiydi neredeyse. “Likit mali kaynak” açısından, hemen bütün krallıkları geride bırakmışlar ve Kilise’den sonraki en büyük “hazır kasa”ya sahip olmuşlardı. Yönetsel anlamda da, Tapınakçıların Büyük Üstadı, hiyerarşide krallara eşdeğer bir konuma sahipti. Yalnızca Papa’ya karşı sorumluluğu vardı ve örgüt adına bir tek ona hesap veriyordu. Kısacası Tapınak Şövalyeleri, gücü, manevi saygınlığı ve servetiyle, “İkinci Kilise” haline gelmişti neredeyse.</p>

  <p class="p6">“Peki, Papa bunun farkında değil miydi, örgütün bunca büyüyüp güçlenmesinden rahatsızlık duymuyordu muydu?” sorusu akla gelebilir. İlk yıllardan itibaren çeşitli bölgelerden piskoposlar, Papa’ya, Tapınakçıların küstah ve umursamaz tavırlarından, yerel yöneticileri ve ruhban sınıfını umursamaz tavırlarından yakınarak şikâyette bulunmaya başlamışlardı. Ama Doğu’da İslam ordularına karşı verilen savaş ve birbiri ardına gelen Haçlı Seferleri önem ve değerini korudukça, Papalığın herhangi bir radikal hamle yapmaya yanaşmayacağı da ortadaydı. Ele geçirilmiş toprakları, bitmek bilmeyen Sarazen akınlarına karşı korumak hem çok güç, hem de oldukça maliyetli bir işti çünkü. Tek bir saldırıyı göğüslemek üzere kurulacak savunma hatları, cephe gerisi desteği, silahlar, gemiler ve iaşenin sağlanması için gereken büyük miktarda mali desteği, elinde neredeyse sınırsız likit para bulunan Tapınakçılar’dan başka kimse göğüsleyemezdi ve çoğu kez örgüt kurmayları, kral ya da hanedanlardan destek almaksızın kendi olanakları içinde maddi sorunları çözüyordu. Diğer yandan, Kudüs’ten Antakya’ya uzanan bir bölge içinde şövalyeler etkili ve manevra yeteneği yüksek etkili askeri birimler oluşturmuşlardı. Roma, 12. yüzyıl başlarından itibaren, ilk sefer sırasında elde edilmiş topraklar yavaş yavaş elden çıkmaya başladıysa da, yürümekte olan bir sistemi durdurmak yerine, var olan durumu korumayı daha akıllıca görüyordu.</p>

  <p class="p6">Aynı soru, Tapınakçılar için de yinelenebilir: “Örgütün madem bu denli kendine güvenen, mağrur ve inanç sağlamlığı konusunda Kilise’ye dudak büken bir tavrı vardı, niçin Papa’ya hizmet etmeyi sürdürüyordu?” Yanıtı, Tapınakçıları tarih sahnesinden silen koğuşturma ve idamlar veriyor zaten. Eğer daha erken bir tarihte, oldukça iddialı bir tavırla kendi Kiliselerini kurduklarını ilan etmeye kalksalardı, o korkunç sonla daha önce yüzleşeceklerdi. Her türlü komplo ve entrikayı göğüslemeyi garantileyecek bir güce kavuşana dek, Papa’yla iyi ilişkileri sürdürmek ve kontrollü davranmak, yakın geleceğin reformist burjuvaları için en akıllı stratejiydi.</p>

  <p class="p6">Büyük olasılıkla, belli beklenti ve hesaplar içindeydi Tapınakçılar. Kudüs’ü bir daha elden çıkmayacak biçimde güvence altına aldıktan sonra, doğuda ve Anadolu’da kalıcı askeri zaferler kazanmayı ve böylece, etkinlik ve nüfuzlarını “Eski Roma’nın sınırları”na dek genişletmeyi umuyorlardı. Bu sağlandığı anda mit ve kehanetleri gerçekleştirecek, elleri altındaki Kudüs’te, bütün Batı Dünyası’nı kapsamak üzere Yeni Kilise’yi kuracaklardı belki de. Harold Bayley’nin Rönesans ideolojisini farklı bir gözle incelediği ünlü kitabında, Cathar ve Templar gruplarının böyle bir amaç için güç birliği yaptıklarından söz ettiğine,<a id="a438"></a><a href="../Text/Notlar.html#a1425"><span class="t13">{436}</span></a> önceki bölümlerde değinmiştik.</p>

  <p class="p6">&nbsp;</p>

  <h3 class="h30"><a id="ncx1798"></a>Avrupa’nın “Çileci” Reformistleri</h3>

  <p class="p6">Yeniden “inanç” konusuna dönersek; belli bir manastır geleneğine ve asetik kültüre sahip Tapınakçılar’ın, Katolik Kilisesi’yle aynı inancı bire bir paylaştığını söylemek, bütün bunları dikkate alınca kulağa çok inandırıcı gelmiyor. Kudüs’e geldiklerinde, “içe dönük zenginliği arama” idealleri uzantısında “yeni bir kilise” fikri, tasarı düzeyinde bile olsa akıllarının bir köşesinde duruyordu mutlaka. Zaten örgüt büyüyüp güçleri arttıkça ve “üstatlar” birer burjuvaya dönüşmeye başladıkça, Katolik Kilisesi’nin yanında olmalarını gerektirecek maddi temeller de ortadan kalkıyordu. Onlara gereken, feodal monarşilerin yanında yer almış teokratik bir kurum değil, cumhuriyet dokusu içinde yalnızca insanlara inanç hizmetleri sunmakla yetinecek, çok daha “liberal” bir kiliseydi ve bunu düşünecek noktaya gelmiş Tapınakçılar, kendi ideallerine giden yol üzerinde aynı oluşumu bir “ara aşama” olarak düşünen Cathar’larla, pekâlâ ittifak yapabilirdi. Aziz Bernard ve onun Cistercian biraderlerinin bir zamanlar neler düşündüğü ve neler söylediği, on ikinci yüzyılın son çeyreğindeki Tapınak üstatları için fazla bir şey ifade etmiyordu artık.</p>

  <p class="p6">Peki, Cathar’lar için “din” ne anlama geliyordu? Derviş yaşamını öğütleyen Kusursuzların cemaati, Avrupa’nın “Finans Lordları”ndan oluşan Tapınakçıları hemen kucaklamaya hazır mıydı? Bu soruyu yanıtlamaya, Engels’in Cathar’larla ilgili üçüncü saptamasının da hayli isabetli olduğunu söyleyerek başlayabiliriz: “Din” izlenimi veren mistik unsurlar, aslında bütünüyle felsefi ve siyasal bir nitelik taşıyan Cathar hareketini kitlelere benimsetebilmek için kullanılmış bir “aracılık sistemi”nin parçalarını oluşturuyordu aslında. Kusursuzlar hiçbir zaman rahip ya da din adamı olmadılar; onlar, binlerce yıllık bir ideale bağlı düşünce geleneğinin ve evren kavrayışının “üstat” filozoflarıydı. Ama Engels’in belirttiği gibi, “yığınların yalnızca dinle beslenen kafasına, kendi öz çıkarlarını dinî bir kisve altında sokmak gerekiyordu.”</p>

  <p class="p6">Bir dinsel dogmanın koşullandırıcı etkisini kırabilmek için en iyi yöntem, onun karşısına farklı bir mistisizmle çıkmak; yani yaşam biçimi, erdem anlayışı, ritüelleri ve kendine özgü terminolojisiyle, insanların inanç gereksinimlerine seslenmeyi bilmek olabilirdi ancak. Ortaçağ koşullarında insanları ortak çıkarlara dayalı bir ideal çevresinde buluşturmak isteyen, temelde “siyasi” niteliklere sahip her oluşum, eğer başarıya ulaşmak istiyorsa, “din” görüntüsüyle bir biçimde buluşmak zorundaydı ki, Cathar’lara dek ulaşan binlerce yıllık geleneğin çekirdeğinde, böylesi unsurlar zaten vardı.</p>

  <p class="p6">Diğer yandan, hareket içinde yer alan lider ve bilgeler için mistisizm ve derviş yaşamı, zihni arındırıp konsantrasyona yöneltmek gibi temel bir işlev de görmekteydi; bu nedenle “çilecilik” ve meditasyon, Sibyllardan Pythagoras’a, Magna Mater rahibelerinden Mithra üstatlarına dek, düşünceyi ve aklı duru tutmak için, zaman zaman abartılı esrik görüntüleri de içerecek biçimde, düzenli olarak uygulanmıştı. Daha alt derecelerdeki üyeler için üretilmiş, giderek basitleşen içe dönük ritüeller, dua benzeri simgesel anlam taşıyan “gizli sözler” ve cemaatin bütününü kapsayacak (el sıkışma gibi) özel selamlaşma biçimleri de, harekete aşamalı olarak dâhil edilen insanların bağlılık ve aidiyet duygularını güçlendirmeye yönelikti. Cathar’ların yaptığı da bundan ibaretti aslında ve tüm bu mistik dekor, “din” imajını oluşturmaya yetiyordu.</p>

  <p class="p6">Ancak her şey bu kadar “akılcı” ve kolay açıklanabilir değil tabii. Kusursuzların maddi dünyayla bağlarını koparıp saflaşma amacıyla uyguladığı oruç ve inzivanın, cinsel ilişki dâhil tüm bedensel hazlardan uzaklaşma noktasına vardırılması, Fraternis geleneğinin oldukça uzağına düşüyor. Pythagoras müritleri aşka ve cinselliğe karşı değildiler; çoğu evlenmişti ya da birlikte yaşadıkları sevgilileri vardı. Roma’da yaygınlaşan tanrıça bağlantılı tüm Yunan gizem kültleri, kadınla erkeğin cinsel birleşmesini doğanın bereketinin bir simgesi olarak görüyor ve kutsuyordu.</p>

  <p class="p6">Aslına bakılırsa, bahar törenlerindeki esrik kutlamalar sırasında Attis kimliğine bürünen ve gönüllü olarak kendini hadım edip yaşamını Kybele tapınağına adayan Galîus adlı rahipler dışında, cinselliği dışlama düşüncesi, yalnızca Kusursuzlar’da çıkıyor karşımıza. Bu da, cinselliğin “kirlenme” olduğuna ilişkin temaların, zaman içinde Fraternis gruplarına Doğu’dan, özellikle de Zerdüşt ve Manihaizm düşüncelerinden, kısmen de Essene’ler başta olmak üzere Hıristiyanlığın ilk biçimlerinden ithal edilmiş olabileceğini akla getiriyor. Kadın ve erkek Kusursuzların cinsellikten uzak durmalarıyla, Katolik rahipler ve manastır rahibelerinin süresiz cinsel oruçları arasındaki benzerlik, bunun göstergelerinden biri.</p>

  <p class="p6">Sözünü ettiğimiz “tensel hazlardan uzak durma” düşüncesi, Cathar’ların yalnızca küçük bir bölümünü oluşturan, merkezdeki Kusursuzlar için geçerliydi aslında; dışarıda kalan “inançlı kardeşler” için böyle bir zorunluluk söz konusu değildi. Tapınak Şövalyeleri’ndeyse, en üst düzeydeki üstattan, yeni katılmış “acemi şövalye”ye dek örgüt içindeki herkes, seksten uzak durarak “bekâretini korumak” durumundaydı. Evliyken tarikata katılanlarınsa, karılarının iznini almaları ve üyelikten itibaren de cinsellikle bağlantılarını tümüyle kesmeleri gerekiyordu.<a id="a439"></a><a href="../Text/Notlar.html#a1426"><span class="t13">{437}</span></a></p>

  <p class="p6">Cathar’ların vejetaryenliği, binlerce yıllık eski bir gelenek uzantısında, bedeni “saf ve arınmış tutma” kaygılarının yanı sıra, temel ahlaki (etik) ilkeden de kaynaklanıyordu. 1700 yıl önce Pythagoras’ın da tarikat üyelerine altını çizerek vurguladığı “Kan dökmek en büyük suçtur; et ve kandan oluşan canlılar, et ve kanla beslenmemelidir; hayvan öldüren, insan öldürme potansiyelini de taşır” düşüncelerinin kökeni, daha önce gördüğümüz gibi neolitik toplumlara ait Tanrıça Kültü’ydü ve Cathar’larda vejetaryenlik yalnızca Kusursuzlar’a değil, tüm “inançlı kardeşler”e öğütleniyordu. Tapınak Şövalyeleri de ilke olarak “Et yeme âdetinin bedeni çürüttüğü” düşüncesine sahip olmakla birlikte, savaşçılara, “güçsüz düşmemeleri için” haftada üç öğün et yeme izni vermişti.<a id="a440"></a><a href="../Text/Notlar.html#a1429"><span class="t13">{438}</span></a> O dönemlerin Avrupa’sında “et yemeyen insanın beslenmemiş sayılacağı” düşüncesinin yaygınlığını ve belki daha önemlisi, ete alternatif beslenme olanaklarının son derece kısıtlı olduğunu da<a id="a441"></a><a href="../Text/Notlar.html#a1431"><span class="t13">{439}</span></a> akıldan çıkarmamak gerekiyor.</p>

  <p class="p6">&nbsp;</p>

  <h3 class="h30"><a id="ncx1808"></a>Mecdelli Meryem mi, “Tanrıça Mari” mi?</h3>

  <p class="p6">Modern dönemde, Avrupa’nın dinler tarihiyle ilgili araştırma yapan kimi uzmanlar, çeşitli grupları kategorize etmeye çalışırken kullandıkları yöntem ve şemaları Cathar’lara da uygulamaya kalkınca, “Cathar Hıristiyanları” gibi gerçeğin oldukça uzağına düşen, yanıltıcı çağrışımlara sahip bazı nitelemeler ortaya çıktı. Kimileri de, Ortaçağ’a ilişkin dağınık anlatılardaki ayrıntıları bir araya getirerek bunlar üzerinden genellemelere varma yolunu seçtiler ve Cathar’ların “Gerçek Hıristiyanlar” olduklarını yazdılar. Efsanelerle beslenen ve Hıristiyan geleneğinin koşullayıcı etkisinden kurtulamayarak, “aykırı” tavır almaya çalışırken bile o geleneğin arketiplerine koltuk değneği gibi yaslanan “komplo teorileri” üreticileri de benzer bir yol izledi. Bunlara göre İsa gerçekten yaşamış tarihi bir kişilikti; Maria Magdalena ile evlenip çocuk sahibi olmuş ve Avrupa’da gizlenmişti; Merovenj hanedanı bu soyun devamıydı ve Cathar’ların Magdalena figürüne bunca saygı göstermelerinin ardında, “kutsal kan”a duydukları bağlılık vardı.</p>

  <p class="p6">Fantezilerden uzak durup ayağını sağlam basmak isteyenler bile, Cathar inancının, belli temel noktalarda Katolik Kilisesi’yle ters düşmüş bir “Hıristiyanlık varyantı” olduğunu düşünme eğilimini benimsediler; çünkü, “ayrı ve bağımsız bir din” görüntüsünü destekleyecek verilere rastlanmamıştı. Hiyerarşik bir ruhban sınıfları ve örgütlenmeleri yoktu, kiliseleri yoktu, otantikliğine güvenilir bir kutsal kitapları bulunamamıştı. Yani Cathar’ları Yahudi, Hıristiyan ve İslam dinleriyle karşılaştıracak şematik bir benzerlik gözlenmediği gibi, “pagan” olduklarını gösterir bir ize de rastlanmamıştı. O halde, bazı ilahiyatçılara göre Monofizitlik, Nasturilik gibi “Hıristiyan sapmalarıyla” aynı kategori altında ele alınmalıydı.</p>

  <p class="p6">Oysa baştan beri temel ilke ve kavramlarını izleyip gördüğümüz gibi Cathar’lık, evrene, dünyaya ve insanlığa bakışıyla, açıkça Hıristiyan düşüncesine baştan aşağı “karşıt” bir felsefe üzerine kurulmuştu; ondan çok daha eski bir geleneğin uzantısıydı ve Maria Magdalena da, “Mesih’ten çocuk sahibi olmuş bir fâni”den çok daha derin anlamlar içeriyordu Cathar’lar için. O, bütün insanlığın ve dünyadaki yaşamın Anne’siydi; maddi değil, spiritüel bir varlığa sahipti; Monad’ın (Birlik) hizmetindeki, koruyucu ve gözetici “dişil ilahi varlık”tı. Yani binlerce yıl önce bilinen adıyla, Ana Tanrıça ya da onun spiritüel bir yansıması.</p>

  <p class="p6">Maria Magdalena ya da “Mecdelli Meryem”in Hıristiyan öğretisindeki kimliğine baktığımızda, fazlasıyla kafa karıştırıcı unsurlara rastlıyoruz. Maria ya da Mari adı, İncil’de (Yeni Ahit) dört farklı kişilik için kullanılıyor. Birincisi, İsa’yı dünyaya getiren Bakire Meryem; İkincisi, İsa tarafından bağışlanıp tövbe eden “günahkâr” Meryem<a id="a442"></a><a href="../Text/Notlar.html#a1433"><span class="t13">{440}</span></a>; üçüncüsü, İsa’nın ölüyken dirilttiği Lazarus’un kız kardeşi Betanyalı Meryem<a id="a443"></a><a href="../Text/Notlar.html#a1435"><span class="t13">{441}</span></a> ve dördüncüsü de Isa tarafından içindeki cinlerden kurtarıldıktan sonra havarilerin arasına katılan Mecdelli Meryem.<a id="a444"></a><a href="../Text/Notlar.html#a1437"><span class="t13">{442}</span></a> Bunların içinde yalnızca Bakire Meryem’in kimliği net; diğer üç Meryem ise sürekli birbirine karıştırılıyor ve tanımlanmaları konusunda Hıristiyan dünyasında çok sayıda farklı görüşün dolaştığına tanık oluyoruz.</p>

  <p class="p6">Doğu’daki Ortodoks Kilise Betanyalı Meryem’le “Günahkâr Meryem”in aynı kişi olduğu açıklamasını getirirken, Mecdelli Meryem’i bunlardan ayrı tutmayı yeğledi. Katolik Kilisesi’yse, altıncı yüzyılda Papa I. Gregory’nin “İncil’deki üç Meryem’in de aynı kişi olduğu” yolundaki resmi saptamasıyla, kimlikleri birleştirme yolunu seçti. Daha sonraları, Yuhanna İncil’inde zina yaptığı için taşlanarak öldürülecekken İsa tarafından kurtarılan ve adı zikredilmeyen bir diğer kadının<a id="a445"></a><a href="../Text/Notlar.html#a1439"><span class="t13">{443}</span></a>da bu Meryem olduğu görüşü ağırlık kazandı.</p>

  <p class="p6">Yani sözü edilen kadın hem günahkârdı, hem “havari”; hem Betanyalı’ydı, hem Mecdelli; hem içinden “yedi tane cin çıkarılmış”tı, hem de taşlanarak öldürülmek istenmişti. Bütün bu karmaşa bir yana bırakılıp, İsa’nın annesinin de adının Meryem olduğu dikkate alındığında, bir başka soru daha ortaya çıkıyordu: Birinci yüzyılın Aramice konuşan Yahudileri arasında bu kadar yaygın ve popüler bir ad mıydı Meryem?</p>

  <p class="p6">Eldeki veriler, bunun tersini gösteriyor. Hatta daha da gerilere gittiğimizde, Arami dilindeki Meryem’in İbranicedeki karşılığı Miryam’ın da yaygınlık bir yana, çok ender rastlanan bir ad olduğunu fark ediyoruz, içinde binlerce ad geçen eski Ahit’te Miryam adına yalnızca bir kez rastlanıyor: Musa ve Harun’un kız kardeşi kimliğiyle.</p>

  <p class="p6">Sami dillerine Miryam ya da Meryem olarak ithal edilen adın (orijinali olmasa bile) daha eski bir örneği, Eski Mısır’da çoğunlukla tapınak erbabı ya da yöneticiler için kullanılan “Meri-Amon” (Amon’un Sevdiği) ya da daha yaygın ve genel biçimiyle kısaca “Meri” (Sevilen). Firavun ve eşlerinin yanı sıra, özellikle tapınak baş rahibelerine verilen bir unvan olarak da Meri sözcüğüne rastlıyoruz: “Meri-Iset” ya da “ Meri-Hathor” gibi.</p>

  <p class="p6">İlginç bir biçimde, Mezopotamya’nın kuzeybatısında bulunan, insanlık tarihinin en eski kentlerinden biri de aynı adı taşıyor. Günümüzde Tel Hariri adıyla bilinen ve Sümer uygarlığının batı sınırındaki son kent olan “Mari” bu. Hem Sümer, hem de Akat uygarlıkları sırasında bölgenin en önemli kentlerinden biri olan Fırat kıyısındaki Mari, gücünü ve görkemini İsa’dan önce üçüncü binyıl başlarında elde etmişti ama ilk yerleşimin başlangıcı, yaklaşık İÖ. 5000’lere dek geri gidiyordu; yani Ana Tanrıça kültünün bölgede altın çağını yaşadığı günlere. Mari’deki en eski buluntularda, bu kültün izlerine sıkça rastlamak mümkün. Daha geç döneme ilişkin yapılar arasında en büyüğünün İştar tapınağı olması, tanrıça inancının Sümer ve Akat dönemlerinde de varlığını koruduğunu gösteriyor.</p>

  <p class="p6">Mari adının Sümer ve Akat dillerinde ne anlama geldiğine ilişkin bir bilgi yok; büyük olasılıkla kentin çok daha eski sakinlerinin konuştuğu bir dile aitti bu sözcük. Bağımsız bir kent devletiyken, fetihler ya da anlaşmalar aracılığıyla Sümer birliğine dâhil olmuştu ama adı çok daha eskilere dayanıyordu. Suriye ve Filistin’i içeren bölgenin bilinen en eski ve en saygın tanrıçası, Anat’la bağlantılı bir ada: Mari-Anat.</p>

  <p class="p6">İster Mezopotamya’daki Mari kentinden, ister Eski Mısır dilindeki “Meri” sözcüğünden kaynaklansın, Maria (Meryem) adının en eski örnekleri, son derece açık biçimde “sevilmekle” ve tanrıçayla ilgiliydi. Peki, bu durumda Maria Magdalena da, “Mecdel’in Sevilen Tanrıçası” gibi bir şey mi oluyordu, yoksa “Magdalena” sözcüğünün ardında da başka bir şeyler saklı olabilir miydi?</p>

  <p class="p6">Feminist yazar Barbara Walker, ikinci seçeneğin doğru olduğu görüşünde. Yani Magdalena (Mecdel) sözcüğü, Galile Denizi (Taberiye Gölü) kıyısında bir zaman var olduğu söylenen bir balıkçı kasabasının adından değil, birinci yüzyıl başlarında Yahuda hükümdarı Herod’la evlenen bir baş rahibenin görev yaptığı ünlü bir tapınaktan geliyordu. Kraliçe Mariamne’nin yönetimindeki, üç büyük kuleye sahip, görkemli Magdala’dan.<a id="a446"></a><a href="../Text/Notlar.html#a1441"><span class="t13">{444}</span></a> Söz konusu tapınak, üçüz tanrıça Mari-Anna-İştar için inşa edilmişti ve hem bu tanrıça, hem de onun başrahibeliğini yürüten kraliçe, “Magdala’lı Mari” adıyla anılıyordu.<a id="a447"></a><a href="../Text/Notlar.html#a1443"><span class="t13">{445}</span></a> Bir başka deyişle Maria Magdalena, İncil’den çok daha eski belgelere ve bazı gnostik yazmalardaki kayıtlara göre, İsa’nın mezarından kaybolup dirildiğini havarilere bildiren “Mecdelli Meryem” adlı yoksul köylü kızı değil, Magdala adlı tapınağın sevilen tanrıçası Mari-Anna-İştar’dı!</p>

  <p class="p6">Maria Magdalena kültünün, çok erken bir tarihten, büyük olasılıkla Hıristiyanlık öncesinden beri Güney Fransa’daki Provence’de tanındığı biliniyor. Dolayısıyla Cathar’lar Maria’ya saygılarını sunarken, İncil’deki Mecdelli Meryem’e değil, tarihin bilinen en eski tanrıçasına sesleniyorlardı. Tıpkı Sibyl’lar, Pythagoras ve diğer Fraternis grupları gibi.</p>

  <p class="p6">&nbsp;</p>

  <h3 class="h30"><a id="ncx1823"></a>Baphomet’in “Şifreli” Kimliği</h3>

  <p class="p6">Papalık izniyle haklarında soruşturma açıldıktan hemen sonra, Tapınakçılar hakkında düzenlenen iddianamede, şövalyelerin şato ve karargâhlarda “gizli ayinler” düzenlemekle ve bu ayinlerde “Baphomet” adlı bir idole tapmakla suçlandıklarını görmüştük. Duruşmalar sırasında tanıklık edenlerden bazılarına göre bu idol, bütün üyelerin büyük saygı gösterdiği, “üç farklı yüzü olan, kadın bedenine sahip bir insan başı” biçimindeki garip bir heykeldi. Kimileri bu üç insan yüzünün her birinin üzerinde, keçi ya da boğayı andıran boynuzlar bulunduğunu, dolayısıyla Tapınakçıların alenen “Şeytan’a taptıklarını” iddia etmekteydi.</p>

  <p class="p6">Ancak bütün bu gürültüye karşın Baphomet adının anlamını kimse bilmiyordu; ne Engizisyon sorgucularının bir fikri vardı bu konuda ne de suçlamayı yapanların. Sözcük, tanınan ve bilinen bir dile ait değilmiş gibi duruyordu ve bu nedenle hiçbirinin geçerliliği kanıtlanamayan çok sayıda farklı (ve inandırıcılıktan oldukça uzak) iddia atılmıştı ortaya. Bunlardan bazılarına daha önce değinmiştik.</p>

  <p class="p6">İdamlar gerçekleştirilip binlerce örgüt üyesi yakıldıktan sonra bile Baphomet adının niteliğiyle ilgili muamma varlığını korudu. Bilmecenin tam olarak çözülebilmesi için, altı yüz yılı aşkın bir süre geçmesi gerekecekti.</p>

  <p class="p6">1948 yılında hayvanlarını otlatırken Kumran yakınlarında bir mağaraya giren genç bir çoban, toprak kaplar içinde rulo halinde saklanmış, üzerlerinde kutsal yazmalar bulunan çok sayıda deri parçası bulup yetkililere durumu haber verdiğinde, arkeoloji dünyasının yirminci yüzyıldaki en büyük buluşu da su yüzüne çıkıyordu. Kısa bir incelemeden sonra, Kumran’da bulunan belgelerin ikinci yüzyıla, belki de daha eskilere ait kutsal metinler olduğu anlaşıldı. İncil derlemelerinde yer almayan, ama eldeki en eski İncil’in bile oldukça öncesindeki bir döneme ait bu paha biçilmez belgelere, uzmanlar tarafından “<span class="t11">Ölü Deniz Yazmaları</span>” adı verildi, izleyen yıllardaki araştırmalar sırasında, bunların Ölü Deniz yakınlarındaki mağaralarda inzivaya çekilen, dışlanmış ve baskıya uğramış bir mezhebe ait oldukları yavaş yavaş ortaya çıktı ve deşifre işlemleri ilerledikçe yazmalardakilerin, kasıtlı olarak Kutsal Kitap dışı bırakılmış metinler oldukları anlaşıldı.</p>

  <p class="p6">Ölü Deniz Yazmaları üzerinde çalışan uzman bilim adamlarından biri olan Hugh Schonfield, dönemin yazmanlarınca kullanılmış şifreleme yöntemleri üzerine de bilgi sahibi ve deneyimliydi; bu sayede, metinlerde yer alıp diğer uzmanlar tarafından okunamayan bazı sözcükleri çözmeyi başardı. Bunlar, genellikle, “Atbash Şifresi” olarak bilinen bir yöntemle kodlanmış pasajlardı.</p>

  <p class="p6">Kabalisttik grupların yazmanları, ehil olmayanların okumamalarını istedikleri kutsal belgeleri, ancak kendilerinin bildiği bir kriptoya bağlı kalarak yazıya geçiriyorlardı. Genel olarak, harflerin belli ilkelere göre birbirlerinin yerine kullanılması üzerine kurulu kodlama sistemleriydi bunlar. “Atbash” da, aşağı yukarı İsa’dan önce beşinci yüzyılın başlarından itibaren İbrani alfabesine uyarlanıp çeşitli gruplarca kullanılmış bir tür Kabalisttik şifreleme yöntemiydi. Oldukça basit bir temel ilkeye dayanmaktaydı: Alfabedeki ilk harfin yerine son harf, ikinci harfin yerine sondan ikinci harf, beşinci harf yerine sondan beşinci harf kullanılması gibi. Schonfield, oldukça aşina olduğu bu yöntem sayesinde Ölü Deniz Yazmaları’nda çözülememiş parçaları gün ışığına kavuşturmayı başarmıştı.</p>

  <p class="p6">Schonfield, altmışlı yılların ortalarında, Ortaçağ “sapkın” gruplarının tarihini, özellikle de Tapınak Şövalyeleri’ni incelediği ve Baphomet adının etimolojik köklerini araştırma çabaları içine girdiğinde, birden aklına bu sözcüğe Atbash şifresini uygulamak geldi. Sesli harflerin olmadığı İbrani alfabesinde Baphomet, “ Bet-Pe-Vav-Mem-Taf” harfleriyle yazılıyordu. Bu harfler Atbash’daki karşılıklarıyla değiştirildiğindeyse, şöyle bir dizilim çıkıyordu ortaya: “Sin-Vav-Pe-Yud-Alef.” Yani, doğru okunuşuyla, “Sophia”; gnostiklerin bilgelikle özdeşleştirdiği tanrıça!</p>

  <p class="p6">Dr. Schonfield’in buluşu, kısa sürede büyük yankılar yarattı ve hemen tahmin edilebileceği gibi, ortodoks bilim adamlarının inatçı itirazlarıyla karşılaştı. Yunanca bir sözcük olan “Sophia”nın, İbrani alfabesi kullanılarak yazılmış olması inandırıcılık taşımıyordu bazı akademisyenlere göre. Baphomet’i oluşturan harflerin Atbash anahtarıyla açıldığında “Sophia” sözcüğünü ortaya çıkarması da, “rastlantı”dan ibaretti!</p>

  <p class="p6">Aslına bakılırsa, Kudüs’te görev yapmaya başladıktan sonra, gnostik grupların yüzyıllar boyu varlığını koruduğu Suriye ve Antakya gibi gizem merkezlerine sık sık yolculuklar yapan Tapınakçılar’ın, bir biçimde Sophia kavramıyla tanışıp ondan etkilenmiş olmalarında şaşırtıcı hiçbir yan yok. Üstelik Baphomet’i doğrudan doğruya bilgelikle ve o bilgeliğin tanrıçası olan Sophia ile bağdaştıran, Atbash şifresi dışında başka ipuçları da bulmak mümkün:</p>

  <p class="p6">Sözcüğü “<span class="t11">Bapho Metis</span>” olarak iki parçalı bileşik isim olarak düşündüğümüzde de karşımıza bilgelik tanrıçası Sophia çıkıyor: Bapho, “vaftiz” demek. Metis ise, Yunan mitolojisinde Hermes’in (Merkür) ve ilahi bilgeliğin tanrıçası olan dişi Tiran’ın adı. Avusturyalı oryantalist Baron Joseph vou Hammer bu durumda Baphomet’in, “<span class="t11">Metis’in Vaftizi</span>” olarak da deşifre edilebileceğini ve kastedilen ilahi kişiliğin Sophia olması gerektiğini, Schonfield’in Atbash deşifresinden yaklaşık 150 yıl önce söylemişti.<a id="a448"></a><a href="../Text/Notlar.html#a1445"><span class="t13">{446}</span></a></p>

  <p class="p6">Kısacası, tıpkı Cathar’lar gibi, Tapınakçılar da birincil niteliğinin bilgelik olduğunu düşündükleri bir tanrıça kavramına, fazlasıyla aşinaydılar. Zaten Baphomet’le ilgili suçlamalar sırasında tanıklar tarafından sürekli yinelenen, “başında üç farklı yüzü olan ve kadın bedenine sahip idol” betimlemesi de fazlasıyla “Üç Yüzlü Tanrıça” Hecate’yi anımsatıyordu.</p>

  <p class="p6">İki grubun arasında maddi temellere (feodaliteye karşı burjuvazinin yanında yer alma), inanca (saflık kaygısı, derviş yaşamı ve tanrıçaya bağlılık) ve siyasi eğilime (reformizm ve cumhuriyetçilik) ilk bakışta fark edilemeyen oldukça temel ortak noktalar olması, daha on dördüncü yüzyıl başlarından itibaren farklı çevrelerce yinelenen “Tapınakçı-Cathar” ittifakının, hiç de göründüğü kadar “komplo teorisi” olmadığını koyuyor ortaya. Ne zaman başladığı, nasıl yürütüldüğü ve ne düzeyde olduğu konusunda bir fikir yürütmek oldukça zor olsa da, böylesi bir yakınlığın varlığından kuşkuya düşmek için neden yok. Arthur Guirdham, iki grup arasındaki ilişkilerin, Cathar’lara karşı düzenlenen Haçlı Seferleri sonrasında ve olasılıkla da Engizisyon döneminde yoğunlaşmış olabileceğinden söz ediyor:</p>

  <p class="p6">“Tapınak Şövalyeleri’nin büyük bir bölümü, Languedoc bölgesinden seçilmişti. Albigens savaşlarının her yönüyle bittiği 13. yüzyıl ortalarındaysa, yeni kaydedilen şövalye sayısında ciddi bir şişkinlik ortaya çıktı.”<a id="a449"></a><a href="../Text/Notlar.html#a1447"><span class="t13">{447}</span></a></p>

  <p class="p6">Cathar’lara açıkça destek çıkmamakla birlikte Haçlı ordusuna katılmayarak bu olayların dışında kalmaya çalışan Tapınakçılar’ın, katliam ve Engizisyon baskılarının iyice yoğunlaştığı günlerde, zor durumdaki bu gruplarla gizli bir “şövalye dayanışması” içine girmiş olmaları mümkün. Kimliği deşifre olmamış Cathar’ların Fransa’da kuşku uyandırmadan varlıklarını gizleyebilmelerinin belki de en sağlam yolu, “yeni üye” görüntüsüyle Tapınak Şövalyeleri’nin koruyucu kanatlarının altına girmekti.</p>

  <p class="p6">İşkence ve yakılma tehdidi altındaki insanlara, hele görüş ve inançlar bu denli yakın olunca, Tapınakçıların en azından bir tür “sığınak” sağlamış olmalarını anlamak zor değil. Ama iddialar, bunun çok ötelerine uzanmış durumda. Özellikle de Moutsegur’dan kurtulan bir avuç Kusursuz’un, “çok değerli ve gizli bir hazine” ile birlikte kaleden kaçtıktan sonra, şövalyelere sığınmış oldukları tezleri, bizi şu anda fazlasıyla yakından ilgilendiriyor.</p>

  <p class="p6">Her şeyden önce, şunu söylemek gerek: Eğer gerçekten bu insanlar, yanlarında resmi otoritenin eline kesinlikle geçmemesi gereken değerli bir “yükle” birlikte sessizce oradan uzaklaşmayı başardıysa (ki böyle olduğuna dair hemen hiçbir kuşku yok) Avrupa toprakları üzerinde saklanmak üzere yanlarına gidebilecekleri tek “kurum” Tapınak Şövalyeleriydi. Salt bu dört Kusursuz’un dikkat çekmeden güvenli bir biçimde Montsegur’dan uzaklaşabilmesi için, Pierre-Roger dahil onca insan yaşamlarını verdiklerine göre, hem “hazineyi kaçırma” görevini üstlenmek üzere seçilen kişilerin, hem de taşıdıkları “yük”ün son derece özel ve değerli olduğunu da rahatlıkla söyleyebiliriz. Büyük olasılıkla bu kaçanlar, hareketin önde gelen liderleriydi. Yükleri de, daha önce değindiğimiz gibi, altın ya da mücevher gibi sıradan maddi zenginlikler değil, “paha biçilemeyecek” ve uğruna Montsegur’dakilerin ölümü kabullenecekleri kadar değerli bir şey olmalıydı. Bir daha elde edilemeyecek, eşi ya da kopyası olmayan belge, doküman ya da kitap gibi bir şey.</p>

  <p class="p6">“Cathar’ların Gizli Kitabı” olarak bilinen belgenin, Bogomil liderleri tarafından Fransa’ya gizlice getirildiğine; bunun orijinalinin de büyük olasılıkla Doğu Anadolu’daki Paulisyen liderlerinin elindeki “Kutsal Kitap” olduğuna değinmiştik. Fransa’daki Poitiers Üniversitesi’nden Profesör Edina Bozoky, söz konusu kitabın “Interrogatio lohannis” (John’un Sorgusu) adlı eski bir gnostik metinle bağlantılı olduğunu düşünüyor.</p>

  <p class="p6">“John’un Gizli Kitabı” adıyla da bilinen bu metnin eski kopyalarından birine, Mısır’da bulunan ve elimizdeki en geniş gnostik yazı koleksiyonunu oluşturan “Nag Hammadi” Kütüphanesinde rastlanmıştı; şu anda çok sayıda farklı versiyonunun değişik dillerdeki çevirilerini de kitapçılarda bulmak mümkün. Mesih ile havarisi John (Yuhanna) arasında, ilahi düzen, evrenin yapısı ve yaratılış üzerine sürüp giden diyalogları içeren bu küçük kitapçığın, gnostik düşünce üzerine araştırma yapanlar için belli bir değeri olduğu söylenebilir. Ancak başkalarının eline geçmemesi kaygısıyla, uğruna ölümün göze alınacağı kadar “gizli” ve “önemli” olmadığı da son derece açık. Montsegur katliamını izleyen Engizisyon terörü sırasında, evlere yapılan baskınlarda bu metnin birkaç kopyasının da ele geçtiğini ve arşivlendiğini biliyoruz; sözgelimi bir tanesi bugün Carcassone’daki eski Engizisyon arşivinde, sergileniyor hâlâ. Demek ki, “John’un Gizli Kitabı” pek öyle “eşi benzeri olmayan” ve büyük riskler üstlenilerek Montsegur’den kurtarılması gereken bir belge değildi; kent ve kasabalardaki gnostiklerin evlerinde bile bulunabiliyordu.</p>

  <p class="p6">O halde, neyi kaçırıp saklamak istemiş olabilirdi kaleden kaçanlar? Çeşitli kentlerdeki üyelerin, Kusursuzlar’ın ve casusların adlarının yer aldığı bir listeyi mi? Düşman eline geçmesi istenmeyen böyle bir belge, bunca zahmete girilmeksizin kalede de yakılıp imha edilebilirdi. Yalnızca “ehil olmayanlardan korumak” değil, aynı zamanda kesinlikle saklamak ve ellerinde tutmak istedikleri bir şeyi kaçırma çabasındaydı Cathar’lar. Değer ve anlam olarak, Sibylline Kitapları kadar kritik öneme sahip bir “hazineyi”.</p>

  <p class="p6">Roma tarihinde iz sürerken, Sibylline Kitapları’nın İÖ. 83’teki iç savaşta Capitol’de çıkan bir yangın sırasında tümüyle yok olduklarından ve yerlerine yeni belgelerin “ikame edildiğinden” söz etmiştik. Resmi belgelerdeki kayıtlara göre, tarihin bize söylediği buydu. Sulla’nın emriyle koleksiyonu yeniden oluşturma hazırlıklarına girişen Sibylline Kurulu’nun, bu amaçla ülkenin dört yanını gezdiğine değinmiştik. Şimdi bu noktada belki biz de, kışkırtıcı görünen bir sorunun üzerine giderek, “komplo teorileri” üretmeyi deneyebiliriz: Acaba kitapların orijinalleri gerçekten bütünüyle yanıp yok olmuş muydu, yoksa Cumhuriyet rejiminin ciddi biçimde tehlikeye girip, diktatörlüğe doğru sürüklenmekte olduğunu gören eski Kardeşlik üyeleri, başkalarının eline geçmemesi için orijinalleri güvenli bir yere sakladıktan sonra, bunların yanıp kül oldukları hikâyesini mi uydurmuştu? Yerine koydukları derme çatma koleksiyon yalnızca “göstermelik” bir şey miydi? Caesar, Antonius ve Augustus, orijinallerle az çok “benzerlik” taşıyan ama aslında büyük bir gizlilik içinde kurul üyeleri tarafından “uydurulmuş” ya da derlenmiş kitaplara bakıp, orijinalleri hiç görmedikleri için aradaki farkı anlayamamış olabilirler miydi?</p>

  <p class="p6">Ne kadar spekülatif görünürse görünsün, bu tezin arkasında da yabana atılamayacak dayanaklar bulunduğunu söyleyebiliriz. Her şeyden önce, yüzyıllar boyunca Cumhuriyet’in en önemli “gizli belgesi” kabul edilerek dikkatle korunmuş bir kitap koleksiyonunun, son derece gerilimli iç savaş ortamı sırasında güvence altına alınmayıp, kolayca yanıp yok olduğuna inanmak zor. Kurul üyeleri, Roma’da kanlı sokak çatışmalarına dek varan huzursuzluklar sırasında, güvenliğini sağlamakla yükümlü oldukları belgeleri geçici bir süre için tehlikeden uzaklaştıracak zamanı bulamamışlar mıydı? Olağanüstü koşullar ve en kötü olasılıklara karşı, kitapların el yazması birer kopyasını çıkarmayı düşünemeyecek kadar tedbirsiz olabilir miydi bu insanlar?</p>

  <p class="p6">Bu yöndeki kuşkuları daha da artıracak ipuçları, Julianus’un imparatorluğu dönemine ait kayıtlarda karşımıza çıkıyor. Augustus’un ölümünden sonra devlet geleneğinden dışlan-maya başlayan Sibylline Kitaplarına son başvurunun, Roma yangını sırasında Neron tarafından yapıldığını biliyoruz; onu izleyen yaklaşık üç yüz yıl içinde resmi belgelerde bu kitaplara ilişkin tek bir kayıt yok. Ancak bu oldukça uzun kesintinin ardından, Julianus’un iktidara geli-şiyle birlikte, Sibylline Kitapları yeniden ortaya çıkıyor. Bu süre içinde işlevini yitirmiş ve ortadan kaybolmuş&nbsp; decemviri sacris faciundis, yani Sibylline Kitaplarından sorumlu kurul da, Julianus tarafından yeniden örgütlenip etkinliğe kavuşturuluyor.</p>

  <p class="p6">Bu noktada sorulması gereken soru şu: Fraternis destekli Julianus, defalarca üretilmiş sahte koleksiyonlardan birini mi büyük bir ciddiyetle bu kurula emanet ediyordu, yoksa “uygun zaman gelinceye dek” güvenli bir yerde koruma altına alınmış, orijinal kitaplar imparatorun elinde miydi? Julianus gibi eğitimli, kutsal metinleri, tarihi ve klasikleri çok iyi bilen, donanımlı bir aydının, sahteliğini bildiği bir belgeler külliyatını ciddiye aldığını düşünmek hiç inandırıcı değil. Bu durumda ya “gösteriş yapmak” için, düzmece olduklarını bile bile o kitapları yeniden Roma devlet yapısının bir parçası haline getirmek istemişti ya da bu kez elinin altında gerçekten otantikliğine güvendiği, orijinal Sibylline Kitapları vardı. Ben, ikinci seçeneğin doğru olduğunu düşünüyorum.</p>

  <p class="p6">Julianus’un, hem hocası hem de yakın dostu olan Maximus aracılığıyla “Kaide Kitapları”nın orijinallerini okuma olanağı bulduğuna daha önce değinmiştik. Birçok uzman, bu koleksiyonla Sibylline Kitaplarının aynı kaynaktan beslendikleri görüşünde. David Pingree, Julianus döneminde Roma’da bir hayli önemsenen Kaide Kitapları’nın sahte olmayıp, büyük olasılıkla Harran, Arbela ve Aparnea’daki çok daha eski kaynaklardan derlendiğini ve Sibylline Kitapları’nın da bu koleksiyonla bağlantılı olabileceğini düşünüyor.<a id="a450"></a><a href="../Text/Notlar.html#a1448"><span class="t13">{448}</span></a></p>

  <p class="p6">Julianus döneminde doğuda Antakya’nın, batıda da Galya’nın kapsamlı bir kültürel reform için merkez olarak belirlendiğini; bu büyük seferberlik sırasında her iki bölgede büyük kütüphaneler kurulup, önemli klasiklerin bir araya getirildiğini; yeni dönemin Fraternis gruplarında nasıl bir heyecan yarattığını ve Libanius gibi aydınların Julianus’un iktidara gelmesini “dünyanın özgürlüğü yolunda atılmış bir adım” olarak gördüklerini de anımsarsak, Sibylline Kitapları’nın, kadim ve orijinal biçimiyle yeniden ortaya çıkmış olabileceği kanısı da güçleniyor bir anda. Fraternis, ilk kez kendi içinden bir imparator çıkararak gücü bütünüyle eline almayı başarmıştı; bir “altın çağ” beklentisi ve coşkusu giderek güçleniyordu. O halde, yüzyıllar boyu Roma’ya “Altın Çağ’ın garantisini verdiğine” inanılan Sibylline Kitapları’nın gizlendikleri yerden çıkarılması için bundan daha uygun bir zaman olabilir miydi?</p>

  <p class="p6">Julianus’un Galya’nın güneyine özel bir önem vermesi; daha imparatorluğu öncesinde bile orada büyük ilgi görüp çok sayıda yandaş bulması ve Albi’nin de içinde bulunduğu bölgeyi büyük reformunun merkezlerinden biri olarak düşünmesi, Cathar bağlantısını da anlaşılabilir kılmaya yetiyor: Eğer “gerçek” Sibylline Kitapları bir biçimde saklanıp, Julianus döneminde yeniden ortaya çıktıysa, bu koleksiyonun bir kopyası da Galya sınırları içinde, muhtemelen de Albi’de saklanıp korunmuş olabilirdi. Bir başka deyişle, “Cathar’ların Gizli Kitabı”, belki de özenle saklanan Sibylline koleksiyonundan başka bir şey değildi. Eğer durum gerçekten böyleyse ki, buna inanmak için yeterince neden var, Montsegur kalesinden kaçırılan değerli “hazine”, ünlü Sibylline Kitapları olmalıydı! Evrenin gizemlerini, dünyanın ve insanlığın binlerce yıllık bilinmeyen tarihini içeren bu eşsiz kayıtlardan başka hangi kitap ya da belge, ehil olmayanların eline geçmemesi uğruna onca insanın ölümü göze alınacak kadar değerli olabilirdi?</p>

  <p class="p6">Somut belge yok; eldeki veriler de son derece yetersiz. Bu durumda, Sibylline Kitapları’nın Fraternis tarafından orijinal biçimiyle korunup ilkin Julianus’a, onun aracılığıyla Cathar’lara ve nihayet Montsegur faciası sonrasında da Tapınakçılara aktarıldığını “bilimsel” olarak kanıtlamak mümkün değil. Ancak bu sınırlı bilgiler uzantısında yapılacak bir fikir yürütmeyle, söz konusu olasılığın göz ardı edilemeyecek denli yüksek olduğunu düşünüyor ve bunun bir “bulgu” falan değil, yalnızca güçlü bir “kanı” olduğunun altını çizmek istiyorum. O gece dört Kusursuz gizlice Montsegur dışına süzülerek, orijinal Sibylline Kitap’ları ya da ona eşdeğer, aynı nitelikte bir başka önemli kitap koleksiyonunu (sözgelimi Hermes’in Tabletleri ya da Fenikelilerin Gizli Kitapları) kurtarmayı başardı. Sığınabilecekleri ve güç birliği içine girecekleri tek bir “müttefik adayı” vardı: Tapınak Şövalyeleri. Örgütle görüşmeye böylesi değerli bir belgeyi yanlarında götürerek gitmeleri durumunda, ellerinin de bir hayli güçlenmiş olacağını söylemeye gerek yok. Kısacası Fraternis yelpazesi altındaki en büyük gruplardan biri, sanıldığı gibi bütünüyle yok olmamış; on ikinci yüzyılın ilk yarısında Tapınakçılarla güç birliğine giderek, binlerce yıllık ideali de bu şemsiye altına taşımıştı.</p>

  <p class="p6">Bu buluşma, Tapınak Şövalyeleri’ni kendiliğinden bir süreç içinde, çok fazla ortak değeri paylaştığı Fraternis cephesine entegre ederken, ağır ve sabırlı bir “öğrenim” sürecini de bir biçimde içermiş olmalıydı. Büyük Üstat ve üst dereceli liderler tarafından bütün kitaplar ve belgeler okunacak; çok az bir parçasına aşina oldukları binlerce yıllık bir gelenek ve kültürel miras öğrenip, özümlenecekti. Büyük bir olasılıkla bu süreç daha tamamlanamadan da, Papa ve Fransa Krallığı’nın gazabı, şövalyelere yöneldi.</p>

  <p class="p6">Tapınakçılar, hiç hesapta olmayan, beklemedikleri bir “sistematik saldırı” ile acımasızca yok edilme sürecine girdikten sonra, daha önce Cathar’lar aracılığıyla bir biçimde tanıştıkları ve haberdar oldukları, ama ciddi biçimde paylaşmadıkları bir ideali ve misyonu da ansızın üstlenmek durumunda kalmışlardı. İskoçya’daki ilk yüzyılları boyunca ilkin kendileri öğrenerek özümleyip, sonra yavaş yavaş çevrelerine iletmeye başlayacakları; göz kamaştırıcı bir birikimi ve çok sayıda trajik hikâye çevresinde örülmüş uzun soluklu mücadeleleri içeren, yaklaşık beş bin yıllık geçmişe sahip bir idealdi bu. Sabırla, dikkatle, gizlilik içinde ve özveriyle yürütülmüş bir misyonun son aşamalarında, “kaderin bir cilvesi” sonucu, onlar da etkin rol oynamaya başlıyorlardı. Sibyl rahibelerinden Pythagoras’a, Roma Cumhuriyetçilerinden “Dönek Julianus”a ve gizem kültlerinden Cathar’lara dek uzanan, “aklın ve sağduyunun yönetiminde, evrenin ilahi kurallarına uygun, adil ve özgür, yeni bir toplum” düşünü paylaşan etkin gruplardan biri haline gelmekteydiler artık.</p>

  <p class="p6">&nbsp;</p>

  <p class="p6">&nbsp;</p>

  <p class="p6">&nbsp;</p>

  <p class="p6">&nbsp;</p>

  <p class="p6">&nbsp;</p>

  <p class="p6">&nbsp;</p>

  <p class="p6">&nbsp;</p>

  <p class="p6">&nbsp;</p>
</body>
</html>
