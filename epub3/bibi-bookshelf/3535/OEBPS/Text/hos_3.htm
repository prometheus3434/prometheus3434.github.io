<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <h1 id="calibre_pb_0"><a id="bookmark1"></a><i>Berlin Günlüğü</i></h1>

  <h3 class="sigil_not_in_toc" style="text-align: center;"><a id="bookmark2"></a><i>(1930 Sonbaharı)</i></h3>

  <p>Penceremden geniş, kasvetli, kocaman bir sokak görünüyor. Havaleli balkon cephelerinin gölgesi altında, içinde gün boyu ışık yanan içki mahzenleri. Kirli sıvalı yüzleri, kıvrımlı kabartma ve&nbsp;armalarla bezeli yapılar. Bütün mahalle aynı görünümde: İflas&nbsp;etmiş bir orta sınıfın kararmış, kirlenmiş ziynet eşyaları ve elden&nbsp;düşme mobilyalarıyla tıka basa dolu, eski püskü devasa kasalara&nbsp;benzeyen evlere birbiri ardına çıkan sokaklar.</p>

  <p>Ben kayıt yapan, düşünmeyen, epey pasif, objektifi açık bir fotoğraf makinesiyim. Karşı pencerede tıraş olan adamı ve saçını&nbsp;yıkayan kimonolu kadını kaydediyorum. Bir gün bütün bunların banyo edilmesi, özenle basılması, sabitleştirilmesi gerekecek.</p>

  <p>Akşam sekizde evlerin kapıları kitlenecek. Çocuklar akşam yemeği yiyorlar. Dükkânlar kapanıyor. Köşedeki, bir saatliğine oda kiralayabileceğiniz küçük otelin gece zilinin üzerindeki&nbsp;elektrikli tabela yakılıyor. Ve çok geçmeden ıslıklar başlayacak.&nbsp;Delikanlılar sevgililerini çağırıyorlar. Aşağıda soğukta duruyor&nbsp;ve sıcacık odaların aydınlık pencerelerine doğru ıslık çalıyorlar.&nbsp;İçeri alınmak istedikleri odalarda yataklar gece için hazırlanmıştır bile. Verdikleri sinyaller sokağın derinliklerinde şehvetli,&nbsp;mahrem ve kederli yankılar uyandırıyor. Bu ıslıklar yüzünden&nbsp;akşamları buralarda olmak istemiyorum. Bana yabancı bir kentte,&nbsp;yapayalnız, evimden uzakta olduğumu anımsatıyor. Kimi zaman&nbsp;onları duymamaya karar veriyorum, bir kitap alıp okumaya çalışıyorum. Ama her seferinde çok geçmeden öylesine keskin, öylesine ısrarlı, öylesine umutsuzca insani bir çağrı geliyor ki sonunda&nbsp;yerimden kalkıp bu çağrının benim için olmadığından kesinlikle&nbsp;emin olmak üzere jaluzinin aralıklarından bakmak zorunda kalıyorum - benim için olamayacağını gayet iyi bildiğim halde.</p>

  <p>&nbsp;</p>

  <p>Soba yanarken ve pencere kapalıyken odamda tuhaf bir koku oluyor. Aslında bütünüyle kötü sayılmaz, tütsü ve bayat çörek&nbsp;karışımı. Uzun çinili soba, göz kamaştırıcı renkleriyle bir mihrap gibi. Lavabo Gotik bir mabede benziyor. Oymalı katedral&nbsp;pencereleriyle dolap da Gotik tarzında: Vitrayların içinde Bismarck, Prusya kralıyla yüz yüze. En sevdiğim koltuk bir piskopos tahtından farksız. Köşede, ortaçağdan kalmış hissini veren,&nbsp;birbirine bağlanmış üç uyduruk baltalı kargı, şapka asacağı görevini üstlenmiş (Bir gezgin tiyatro kumpanyasından mı alınmış ne?) Fräulein<a id="footnote1"></a> Schroeder zaman zaman baltaların kafalarını&nbsp;söküyor ve parlatıyor. Bu kafalar bir insanı rahatça öldürecek&nbsp;kadar ağır ve keskin.</p>

  <p>Odadaki her şey böyle: Gereksiz derecede sağlam, anormal derecede ağır ve tehlikeli biçimde keskin. Burada, yazı masasının başında da bir alay metal nesneyle karşı karşıyayım - birbirine dolanmış yılanlar biçiminde bir çift şamdan, içinden bir timsah başı uzanan bir kül tablası, bir Floransa kamasından kopya&nbsp;edilmiş bir mektup açacağı, kuyruğunun ucunda küçük, bozuk&nbsp;bir saat taşıyan pirinç bir yunus. Böyle şeyler sonunda ne olur?&nbsp;Bunlar nasıl yok edilir? Herhalde binlerce yıl öylece, el sürülmeden kalacaklar: İnsanlar onları müzelerde değerlendirecek. Ya&nbsp;da belki savaşta eritilerek cephane olarak kullanılacaklar. Her&nbsp;sabah Frl. Schroeder onları büyük bir özenle, belirli, değişmez&nbsp;yerlerine yerleştirir: Onlar, kendisinin Kapital ve Toplum, Din ve&nbsp;Seks konularındaki görüşlerinin taviz vermeyen simgeleri gibi&nbsp;öylece dururlar orada.</p>

  <p>Frl. Schroeder bütün gün bu rengi solmuş, havı dökülmüş kocaman dairede koşuşturup durur. Şekilsiz ama çevik vücuduyla, ayağında keçe terlikleri, üstünde kombinezonu ya da korsajı birazcık bile görülmeyecek şekilde ustalıkla sımsıkı tutturulmuş çiçekli bir sabahlıkla odadan odaya seğirtir, toz bezini&nbsp;oradan oraya gezdirir, her yeri gizlice kolaçan eder, kısa ve sivri&nbsp;burnunu kiracılarının dolap ve bavullarının içine sokar. Parlak,&nbsp;koyu renkli, meraklı gözleri ve medarı iftiharı olan güzel, dalgalı, kumral saçları var. Elli beş yaşlarında olmalı.</p>

  <p>Uzun zaman önce, Savaş'tan ve Enflasyon'dan evvel nispeten varlıklıymış. Yaz tatillerinde Baltık Denizi kıyılarına gidermiş. Ev işlerini yaptırmak için de bir hizmetçisi varmış. Son otuz yıldır burada oturuyor ve evini kiralıyormuş. Arkadaşlığa&nbsp;gereksinim duyduğu için bu işi yapıyormuş.</p>

  <p>“Lina; derdi arkadaşlarım bana, 'bunu nasıl yaparsın? Yabancı insanların evinde yaşamalarına, eşyalarını tahrip etmelerine nasıl katlanabiliyorsun, üstelik bağımsız yaşayabilecek paran olduğu halde?' Ben de onlara hep aynı cevabı verirdim. <i>'Benim</i> kiracılarım kiracı değil; derdim, 'onlar benim konuklarım”</p>

  <p>"Görüyorsunuz ya, Herr Issyvoo, o günlerde, burada kalmaya gelen insanları seçerken çok titiz davranabiliyordum. Onları istediğim gibi seçebiliyordum. Ancak iyi bir çevresi olanları ve&nbsp;iyi eğitim almış olanları kabul ediyordum. Sizin gibi kibar takımından olanları, Herr Issyvoo. Bir keresinde bir baron, sonra bir&nbsp;süvari yüzbaşısı, bir de profesör ağırladım burada. Bana sık sık&nbsp;armağanlar verirlerdi - bir şişe konyak, bir kutu çikolata ya da çiçek. İçlerinden biri tatile gittiğinde bana her zaman kart yollardı, Londra'dan belki ya da Paris'ten veya Baden-Baden'den. Öyle güzel kartlar alırdım ki..."</p>

  <p>Oysa şimdi Frl. Schroeder'in kendine ait bir odası bile yok. Oturma odasında uyumak zorunda, bir paravanın arkasında,&nbsp;yayları kırık, küçük bir divanın üzerinde. Eski Berlin evlerinin&nbsp;çoğunda olduğu gibi, oturma odamız evin ön tarafı ile arka tarafı arasında bir geçit yeri. Evin ön tarafında oturanlar banyoya gitmek için oturma odasından geçmek zorunda. Bu yüzden&nbsp;Frl. Schroeder geceleri sık sık rahatsız ediliyor. "Ama ben hemen&nbsp;uykuya dalıyorum yine. Beni rahatsız etmiyor. Zaten öylesine&nbsp;yorgun oluyorum ki!" Bütün ev işini kendisi yapmak zorunda.&nbsp;Bu da gününün çoğunu alıyor. "Yirmi yıl önce birisi bana kendi&nbsp;döşemelerimi fırça ile ovmamı söylese yüzüne bir tokat aşkederdim ama insan alışıyor işte. Her şeye alışılıyor. Bu odayı boşaltmaktansa sağ elimi kesmeyi yeğlediğim o günleri anımsıyorum&nbsp;da... Oysa şimdi," diyor Frl. Schroeder, hareketini sözlerine uydurarak: "Hey Allahım, bir fincan çay doldurmaktan farksız benim için artık"</p>

  <p>&nbsp;</p>

  <p>Frl. Schroeder bu odada kalan kiracıların bıraktıkları çeşitli izleri ve lekeleri bana göstermekten çok hoşlanıyor:</p>

  <p>"Evet, Herr Issyvoo, her birini bana hatırlatacak şeyler var... Şu kilime bakın -bilmem kaç kez temizleyiciye yolladım ama&nbsp;bu lekeyi hiçbir şey çıkaramıyor- Herr Noeske, doğum günü&nbsp;partisinden sonra işte tam şuraya kusmuştu. Böyle bir pislik&nbsp;yapmak için acaba ne yemiş olabilir? Biliyor musunuz, Berlin'e&nbsp;okumaya gelmişti. Annesiyle babası Brandenburg'da oturuyorlardı - birinci sınıf bir aileydi, ah sizi temin ederim! Dünya&nbsp;kadar paraları vardı! Beybabası cerrahtı. Eh, tabii oğlunun da&nbsp;kendi izinden gitmesini istiyordu... Ne sevimli bir gençti! 'Herr&nbsp;Noeske,' derdim kendisine, 'kusuruma bakmayın ama gerçekten daha çok çalışmalısınız - şu zekânızla! Beybabanızı ve hanımannenizi düşünün, paralarını böyle çarçur etmek onlara karşı&nbsp;hiç de doğru bir davranış değil. Paranızı nehre atın daha iyi. En&nbsp;azından bir ses çıkarır!' Ben onun annesi gibiydim. Ve her seferinde, başı belaya girdiğinde -öylesine düşüncesizdi ki- doğru&nbsp;bana gelir: 'Schroedercik,' derdi, 'ne olur bana kızma... Dün akşam oyun oynadık. Aylığımın tümünü oyunda yitirdim. Babama söylemeye cesaret edemiyorum.. ' Sonra o kocaman gözleriyle bana öyle bir bakardı ki. Neyin peşinde olduğunu hemen&nbsp;anlardım, köftehor! Ama onu reddetmeye gönlüm razı olmazdı.&nbsp;Oturur hanımannesine bir mektup yazar, bu seferlik onu bağışlaması ve biraz daha para yollaması için yalvarırdım. O da her&nbsp;zaman yollardı... Tabii, kadın olarak, bir annenin duygularına&nbsp;nasıl hitap edileceğini biliyordum, hiç kendi çocuğum olmadığı&nbsp;halde... Neye gülümsüyorsunuz, Herr Issyvoo? Eee, ne yapalım!&nbsp;İnsanlar hata yapar, değil mi ya?</p>

  <p>"İşte şurası da, süvari yüzbaşısının her seferinde kahve fincanını devirip duvar kâğıdını lekelediği yer. Şu divanda nişanlısıyla birlikte otururdu. 'Yüzbaşım' derdim kendisine, 'ne olur, kahvenizi masada için. Tabirimi maruz görün, öbür işe sonra girişirsiniz..' Ama hayır, hep o divanın üstünde oturmaya devam&nbsp;ederdi. Derken tabii heyecanlanır, duygularına hâkim olamaz,&nbsp;kahve fincanlarını devirirdi... Ne yakışıklı bir centilmendi! Validesi hanımefendi ile kız kardeşi bazan bizi görmeye gelirlerdi.&nbsp;Berlin'e gelmekten pek hoşlanırlardı. 'Frl. Schroeder' derlerdi&nbsp;bana, 'burada oturmakla ne kadar şanslı olduğunuzun farkında değilsiniz, olayların tam ortasındasınız. Bizler taşralıyız size&nbsp;gıpta ediyoruz! Şimdi bize son saray skandallarını anlatın!' Tabii, sadece şaka ediyorlardı. Halberstadt'a yakın, Harz'da dünya&nbsp;tatlısı bir evleri vardı. Bana resimlerini gösterirlerdi. Rüya gibi!</p>

  <p>"Halının üzerindeki şu mürekkep lekelerini görüyor musunuz? Orası, Profesör Koch'un dolmakalemini silkelediği yerdi. Kendisine yüz kere söyledim. Sonunda, sandalyesinin etrafına tabaka tabaka kurutma kâğıtları bile yaydım. Öylesine dalgındı ki... Ne tatlı bir ihtiyarcıktı! Ne de saftı. Onu çok severdim. Bir&nbsp;gömleğini onardığım ya da çorabını yamadığım zaman bana,&nbsp;gözlerinde yaşlarla teşekkür ederdi. Muziplikten de hoşlanırdı.&nbsp;Kimi zaman, geldiğimi duyduğunda, ışığı söndürür ve kapının&nbsp;arkasına saklanırdı; sonra aslan gibi kükrerdi, beni korkutmak&nbsp;için. Çocuktan farksızdı..."</p>

  <p>Frl. Schroeder, kendini yinelemeden, böyle saatlerce devam edebilir. Onu bir süre dinledikten sonra âdeta kendimden geçiyor, transa benzer garip bir depresyona giriyorum. Kendimi son&nbsp;derece mutsuz hissediyorum. Bütün bu kiracılar kimbilir nerede&nbsp;şimdi? Bir on yıl sonra, ben nerede olacağım? Herhalde burada&nbsp;değil. O uzak güne ulaşmam için kimbilir daha kaç deniz, kaç&nbsp;sınır aşmak zorunda kalacağım? Yaya, at sırtında, arabayla, bisikletle, uçakla, vapurla, trenle, asansörle, yürüyen merdivenle&nbsp;ve tramvayla daha ne kadar yol katedeceğim, kimbilir? Bu muazzam yolculuk için bana ne kadar para gerekecek? Yolculuk süresince, yavaş yavaş, yorgun argın ne kadar yiyecek tüketmek&nbsp;zorunda kalacağım? Kaç çift pabuç eskiteceğim? Kaç bin sigara&nbsp;içeceğim? Kaç fincan çay ve kaç bardak bira içeceğim? Ne korkunç, ne tatsız bir gelecek! Ve yine de ölmek zorunda olmak...&nbsp;Birden belirsiz bir korku ile bağırsaklarıma bir sancı giriyor,&nbsp;özür dileyerek kendimi tuvalete atıyorum.</p>

  <p>Frl. Schroeder, bir zamanlar tıp öğrencisi olduğumu öğrendiğinde, bana göğüslerinin büyüklüğü yüzünden ne denli mutsuz olduğunu itiraf ediyor. Çarpıntılar yüzünden ıstırap çekiyor ve&nbsp;bunlara kalp üzerindeki ağırlığın neden olduğuna inanıyor. Acaba ameliyat mı olsa? Kimi dostları ona olmasını öneriyor, kimileri de karşı çıkıyor:</p>

  <p>"Aman Yarabbi, bu ağır yükü oradan oraya taşımak ne zor! Bir bilseniz - Herr Issyvoo; bir zamanlar sizin kadar inceydim!"</p>

  <p>"Pek çok hayranınız vardı, herhalde, değil mi, Frl. Schroeder?</p>

  <p>Evet, sürüyle varmış. Ama yalnız bir tek arkadaşı olmuş. Karısından ayrı yaşayan evli bir adam. Karısı bir türlü boşanmamış.</p>

  <p>"On bir yıl birlikte yaşadık. Sonra zatürreeden öldü. Kimi zaman geceyarısı uyanıyorum, hava soğukken ve ah, şimdi yanımda olsa, diyorum. İnsan yalnız başına yatarken galiba hiç ısınamıyor."</p>

  <p>&nbsp;</p>

  <p>Bizim dairede dört kiracı daha var. Yanı başımda, ön taraftaki büyük odada Frl. Kost oturuyor. Karşı tarafta, avluya bakan odada Frl. Mayr. Arkada, oturma odasının ötesinde Bobby. Onun&nbsp;odasının arkasında, banyo dairesinin üstünde, bir merdivenin&nbsp;tepesinde ise minnacık bir tavan arası var. Frl. Schroeder, bilinmeyen bir nedenle buraya "İsveç Pavyonu" diyor. Burayı ayda&nbsp;yirmi marka, gezginci bir tüccara kiralamış. Adam bütün gün,&nbsp;gecenin de büyük bir bölümünde dışarıda. Pazar sabahları ara&nbsp;sıra ona mutfakta, üstünde bir pantolon ve yelekle ayaklarını sürüye sürüye, özür dileyen bir tavırla bir kibrit kutusu ararken&nbsp;rastlıyorum.</p>

  <p>Bobby batı yakasında, Troika adında bir barda barmenlik yapıyor. Gerçek adını bilmiyorum. Berlin'in kibar fahişeler çevresinde şu sıralar İngiliz adları pek moda olduğundan bu takma&nbsp;adı almış. Solgun, üzgün yüzlü, şık giyimli bir genç. İnce, parlak, siyah saçları var . Öğleden sonraları yataktan kalkar kalkmaz, üzerinde bir gömlek, başında saç filesi, ortalıkta dolanır.</p>

  <p>Frl. Schroeder ile Bobby sıkı ve teklifsiz iki arkadaş. Bobby onu gıdıklar ve poposuna bir şaplak atar, o da tavasıyla ya da&nbsp;süpürge sopasıyla Bobby'nin kafasına vurur. Onları ilk kez böyle itişip kakışırlarken yakaladığımda biraz utandılar ama artık benim varlığımı doğal karşılıyorlar.</p>

  <p>Frl. Kost sağlıklı, al yanaklı bir sarışın. Kocaman, aptal bakışlı mavi gözleri var. Sabahlıklarımızı kuşanmış, banyoya gidip gelirken karşılaştığımızda, utangaç bir tavırla bakışlarımdan kaçınır. Tombul ama güzel vücutlu bir kız.</p>

  <p>Bir gün Frl. Schroeder'e doğrudan sordum: Frl. Kost'un mesleği neydi acaba?</p>

  <p>Meslek mi? Ha hay, bu güzel işte! Tam üstüne bastınız! Aa, evet, iyi bir mesleği var doğrusu. İşte böyle-</p>

  <p>Son derece komik bir şey yapıyormuş gibi bir edayla, bir toz bezini başparmağıyla işaret parmağının arasında tuttuğu çıtkırıldım bir tavırla tutarak, mutfakta ördek gibi badi badi dolaşmaya başladı. Kapıya gelince, muzaffer bir edayla çevresinde&nbsp;döndü, toz bezini ipek mendilmiş gibi gösterişli bir hareketle&nbsp;havalandırdı ve eliyle bana bir öpücük göndererek alaylı alaylı:&nbsp;</p>

  <p>Evet, evet, Herr Issyvoo! işte böyle yapıyorlar," dedi.</p>

  <p>İyice anlayamadım Frl. Schroeder, kendisi ip cambazı mı, demek istiyorsunuz?</p>

  <p>Hah, hah, ha! Bu çok güzel, gerçekten, Herr Issyvoo! Evet, doğru! Tam üstüne bastınız! Ekmek parası için ipin üzerinde yürüyor. Bundan daha iyi bir tarif olamaz!</p>

  <p>Bir akşam, bu konuşmadan hemen sonra, merdivende Frl. Kost'a bir Japonla birlikte rasladım. Frl. Schroeder bana bu adamın Frl. Kost'un en iyi müşterilerinden biri olduğunu söyledi.&nbsp;Yatakta olmadıkları zaman nasıl vakit geçirdiklerini sormuş Frl.&nbsp;Kost'a. Çünkü Japon, hemen hiç Almanca bilmiyormuş.</p>

  <p>"Canım, ne olacak," demiş Frl. Kost, "Birlikte gramofon çalıyoruz, çikolata yiyoruz, bol bol gülüyoruz, o gülmeye bayılıyor..."</p>

  <p>Frl. Schroeder aslında Frl. Kost'tan hoşlanıyor, işine de ahlaki açıdan kesinlikle hiçbir itirazı yok. Ancak, Frl. Kost çaydanlığın&nbsp;ağzını kırdığı için ya da oturma odasındaki kara tahta üzerinde&nbsp;telefon konuşmalarını işaretlemeyi unuttuğu için öfkelendiği zaman, her seferinde:</p>

  <p>"Ne olacak, bu tür bir kadından, adi bir fahişeden başka ne beklenir?" der. "Onun eskiden ne olduğunu biliyor musunuz,&nbsp;Herr Issyvoo? Bir hizmetçi! Ne olacak? Sonradan patronuyla&nbsp;mahrem bir ilişkiye girmiş ve günün birinde tabii, kendini zor&nbsp;bir durumda bulmuş... Eh, o küçük engel de ortadan kalktıktan&nbsp;sonra gitmek zorunda kalmış..."</p>

  <p>Frl. Mayr bir müzikhol <i>jodlerin'</i>i. Tüm Almanya'nın en iyilerinden biri diye bana saygıyla teminat veriyor Frl. Schroeder. Gerçi Frl. Mayr'dan fazla hoşlanmıyor ama haklı olarak ondan&nbsp;çok çekiniyor. Frl. Mayr'ın buldog gibi bir çenesi, devasa kolları,&nbsp;kaba saba, sicim gibi saçları var. Son derece saldırgan bir Bavyera lehçesiyle konuşuyor. Evde olduğu zaman, oturma odasındaki&nbsp;masada savaş atı gibi dimdik oturuyor, Frl. Schroeder'in iskambil kâğıtlarını masaya sıralamasına yardım ediyor. İkisi de usta&nbsp;birer falcı; fala başvurmadan güne başlamayı akıllarından bile&nbsp;geçirmezler. İkisinin de şu anda bilmek istediği en önemli şey,&nbsp;Frl. Mayr'ın ne zaman yeniden iş alacağı. Bu soru Frl. Schroeder'i&nbsp;en az Frl. Mayr kadar ilgilendiriyor çünkü, Frl. Mayr kirayı ödemekte gecikmiş durumda.</p>

  <p>Motzstrasse'nin köşesinde, iyi havalarda, çadır beziyle kaplı taşınabilir bir barakanın yanında kılıksız, patlak gözlü bir adam&nbsp;durur. Barakanın çevresine yıldız falı şemaları ve memnun kalan&nbsp;müşterilerin imzalı tavsiye mektupları iliştirilmiş. Frl. Schroeder,&nbsp;ücretini ödemeye ne zaman gücü yeterse, ona danışmaya gider.&nbsp;Aslında bu adamın, onun yaşamında çok önemli bir rolü vardır.&nbsp;Frl. Schroeder'in ona karşı davranışları yağcılık ve tehditlerden&nbsp;oluşan bir karışım. Adamın vadettiği iyi şeyler gerçekleşirse&nbsp;onu öpeceğini, akşam yemeğine çağıracağını, ona bir altın saat&nbsp;alacağını söylüyor; ama gerçekleşmezse de gırtlağını sıkacağını,&nbsp;tokatlayacağını, polise şikâyet edeceğini. Başka kehanetler meyanında, falcı ona Prusya Devlet Piyangosu'ndan bir miktar para&nbsp;kazanacağını söylemiş. Bugüne dek şansı yaver gitmemiş. Ama&nbsp;sürekli, kazandığı parayla neler yapacağını tartışıyor. Tabii, hepimize armağanlar alınacak. Bana bir şapka verilecekmiş çünkü&nbsp;Frl. Schroeder, benim formasyonumda bir centilmenin şapkasız&nbsp;dolaşmasının çok uygunsuz olduğunu düşünüyor.</p>

  <p>Fal açmakla meşgul olmadığı zamanlar Frl. Mayr çay içer ve Frl. Schroeder'e geçmişteki tiyatro başarıları hakkında konferans&nbsp;verir:</p>

  <p>"Ve Menajer bana dedi ki: 'Fritzi, seni bana Tanrı gönderdi! Başrol oyuncum hastalandı. Bu gece Kopenhag'a gidiyorsun,' Dahasını söyleyeyim mi, reddetmeme meydan vermedi bile.&nbsp;'Fritzi' dedi, (bana hep öyle hitap ederdi), 'Fritzi, eski arkadaşını&nbsp;yarı yolda bırakmazsın, değil mi?' Ben de öylece gittim..." Frl.&nbsp;Mayr düşünceye dalmış, çayım yudumluyor; "Çok hoş bir adam.&nbsp;Ve ne kadar da iyi yetişmiş." Gülümsüyor: "Samimi... ama her&nbsp;zaman laubaliliğe kaçmadan iyi davranmasını bilirdi."</p>

  <p>Frl. Schroeder şevkle başını sallıyor, sözcükleri içiyor, keyfini çıkarıyor.</p>

  <p>"Bu yöneticilerin bazıları kimbilir ne küstah ve serseriydi, değil mi? (Biraz daha sosis almaz mısınız, Frl. Mayr?)"</p>

  <p>"(Teşekkür ederim, Frl. Schroeder, küçücük bir parça alayım.) Evet, bazıları... inanmayacaksınız ama ben her zaman kendimi korumasını bildim. Fidan gibi bir kızken bile..."</p>

  <p>Frl. Mayr'ın çıplak ve etli kollarının kasları itici bir kasılmayla oynuyor. Buldog çenesini öne doğru çıkarıyor:</p>

  <p>"Ben Bavyeralıyım; bir Bavyeralı kendisine verilen zararı hiçbir zaman unutmaz."</p>

  <p>&nbsp;</p>

  <p>Dün akşam oturma odasına girdiğimde Frl. Schroeder'le Frl. Mayr'ı yerde karınüstü yatmış, kulaklarını halıya dayamış buldum. Arada bir neşeyle gülüşüyorlar ya da sevinçle birbirlerini&nbsp;çimdikliyorlar, aynı anda "Şşş!" diye sesleniyorlardı.</p>

  <p>"Dinle bak!" diye fısıldadı Frl. Schroeder, "adam bütün mobilyaları parçalıyor!"</p>

  <p>"Kadını dayaktan gebertiyor," diye seslendi Frl. Mayr, coşkuyla.</p>

  <p>"Paaat! Şu sesi dinle !"</p>

  <p>"Şşş! Şşş!"</p>

  <p>"Şşş!</p>

  <p>Frl. Schroeder iyice kendinden geçmişti. Ona ne olup bittiğini sorduğumda, güçlükle ayaklarının üstünde doğruldu, badi badi öne doğru yürüdü ve belime sarılarak benimle küçük bir&nbsp;vals yaptı: "Herr Issyvoo! Herr Issyvoo! Herr Issyvoo!" dedi, soluğu kesilene dek.</p>

  <p>"Peki ama ne oldu?" diye sordum.</p>

  <p>"Şşş!" diye buyurdu, Frl. Mayr, yerden. "Şşş! Yeniden başladılar!"</p>

  <p>Bizimkinin altındaki dairede Frau Glanterneck adında biri oturuyor. Kendisi Galiçyalı bir Yahudi. Bu, Frl. Mayr'ın ona düşman olması için başlı başına yeterli bir neden, zira, Frl. Mayr,&nbsp;söylemesi gereksiz, ateşli bir Nazi. Ayrıca, bundan başka, bir gün&nbsp;merdivenlerde Frau Glanterneck'le, Frl. Mayr arasında bir söz&nbsp;düellosu geçmiş; Frl. Mayr'ın Tirolyen şarkıları yüzünden. Frau&nbsp;Glanterneck, ari ırktan olmadığı için herhalde, kedilerin çıkardığı sesleri yeğlediğini söylemiş. Böylelikle, yalnız Frl. Mayr'a değil, tüm Bavyera ve tüm Alman kadınlarına hakaret etmiş oluyordu: Frl. Mayr'a da onların öcünü almak gibi zevkli bir görev&nbsp;düşmüştü.</p>

  <p>Bundan iki hafta önce, komşuların öğrendiğine göre, altmış yaşlarında ve bir cadı kadar çirkin olan Frau Glanterneck, koca&nbsp;aranıyor diye gazeteye ilan vermiş. Üstelik, ufukta bir aday belirmişti: Halle'de çalışan, karısı ölmüş bir kasap. Frau Glanterneck'i&nbsp;görmüş olmasına rağmen onunla evlenmeye hazırdı. Frl. Mayr'a&nbsp;fırsat doğmuştu. Dolaylı bir soruşturmadan sonra, kasabın adını&nbsp;adresini öğrenmiş ve kendisine isimsiz bir mektup yollamıştı:&nbsp;Frau Glanterneck'in a) dairesinde tahtakuruları bulunduğundan, b) sahtekârlık yüzünden tutuklandığından ve akıl hastası&nbsp;olduğu için serbest bırakıldığından, c) ahlak dışı amaçlarla kendi&nbsp;yatak odasını kiraladığından ve d) aynı yatakta, sonradan çarşafları değiştirmeden yattığından haberi var mıydı? İşte şimdi&nbsp;kasap, Frau Glanterneck'i mektupla yüzleştirmek için arzı endam etmişti. İkisinin de sesi belirgin bir şekilde duyuluyordu:&nbsp;Öfkeden kudurmuş Prusyalının homurtuları ile Yahudi kadının&nbsp;tiz ve cırlak çığlıkları. Arada bir tahtaya indirilen bir yumruk,&nbsp;bazen de kırılan bir cam sesi. Kavga bir saatten fazla sürdü.</p>

  <p>Bu sabah, komşuların bu rahatsızlıktan ötürü kapıcı kadına şikâyette bulunduklarını ve Frau Glanterneck'in bir gözü mosmor halde görüldüğünü duyduk. Evlilik suya düştü tabii.</p>

  <p>&nbsp;</p>

  <p>Bu sokağın sakinleri artık beni tanıyorlar. Bakkaldan bir pound tereyağ istediğimde, İngiliz aksanımı duyanlar artık başlarını&nbsp;çevirip bakmıyor. Sokağın köşesinde, karanlık bastıktan sonra, o&nbsp;üç fahişe ben geçerken boğuk sesleriyle: "Komm, Süsser!"<sup>(Gel, tatlım, (ç. n.))</sup> diye&nbsp;fısıldamıyorlar artık.</p>

  <p>Üçünün de elli yaşın üstünde oldukları besbelli. Yaşlarını saklamaya çalışmıyorlar. Göze çarpacak şekilde boyanmış ya da&nbsp;pudralanmış değiller. Üstlerinde çuval gibi eski kürk mantolar,&nbsp;uzunca etekler ve ağırbaşlı şapkalar var. Bobby'ye laf arasında&nbsp;onlardan söz etmiştim. O da bana rahat, halim selim kadın tipine gereksinim duyulduğunu anlattı. Birçok orta yaşlı erkek genç&nbsp;kızlardan çok onları yeğliyordu. Delikanlılar bile onları çekici&nbsp;buluyorlar. Bir genç kendi yaşındaki bir kıza karşı çekingenlik&nbsp;duyuyor, diye açıkladı Bobby ama anası olacak yaşta bir kadına&nbsp;karşı öyle değil. Tüm barmenler gibi, Bobby de cinsel meseleler&nbsp;konusunda uzman.</p>

  <p>Geçen akşam iş saatlerinde onu görmeye gittim.</p>

  <p>Troika'ya vardığımda vakit çok erkendi, saat dokuz sularındaydı. Burası umduğumdan çok daha büyük ve görkemliydi. Bir arşidük gibi sırmalı kordonlu bir görevli ben İngilizce konuşana&nbsp;dek şapkasız başıma kuşkuyla baktı. Şık bir vestiyerci kız, çuval&nbsp;gibi pantolonumun üzerindeki en kötü lekeleri gizleyen paltomu&nbsp;almakta ısrar etti. Tezgâhın üzerine tüneyen resmî kıyafetli küçük görevli, iç kapıyı açmak için yerinden bile kalkmadı. Allahtan&nbsp;Bobby mavili gümüşlü barın arkasındaki yerindeydi. Eski bir arkadaşa yönelir gibi ona doğru yöneldim. Beni çok dostça karşıladı:</p>

  <p>"İyi akşamlar, Mr. Isherwood. Sizi burada gördüğüme çok sevindim."</p>

  <p>Bir bira ısmarladım ve köşedeki taburenin üzerine yerleştim. Sırtım duvara dönük, tüm salona rahatça göz gezdirebiliyordum.</p>

  <p>"işler nasıl?" diye sordum.</p>

  <p>Bobby'in gecenin izlerini taşıyan, pudralanmış, kaygılı yüzü birden ciddileşti. Başını mahrem ve pohpohlayıcı bir ciddiyetle&nbsp;barın üzerinden bana doğru uzattı:</p>

  <p>"Pek iyi değil, Mr. Isherwood," dedi. "Bugünlerde buraya gelen halk... İnanmayacaksınız ama vallahi bir yıl önce onları şu&nbsp;kapıdan içeri sokmazdık. Bir bira ısmarlıyorlar, sonra bütün gece&nbsp;burada oturmak hakkına sahip olduklarını sanıyorlar."</p>

  <p>Bobby çok acı konuşuyordu. Rahatsız olmaya başlamıştım:</p>

  <p>"Sen ne içersin?" diye sordum, biramı suçlu suçlu mideye indirirken; sonra yanlış anlaşılmasını önlemek için ekledim: "Ben bir viski soda içeceğim."</p>

  <p>Bobby, "Ben de içerim," dedi.</p>

  <p>Salon neredeyse boş sayılırdı. Birkaç müşteriyi, Bobby'nin hayal kırıklığı içindeki gözleriyle görmeye çalıştım. Üç tane çekici, iyi giyinmiş kız barda oturuyordu: bana en yakın olanı&nbsp;özellikle şıktı, iyice kozmopolit bir havası vardı. Ama sohbetimizdeki bir sessizlik sırasında, öteki barmenle yaptığı konuşmadan bazı bölümler kulağıma geldi. Kaba bir Berlin lehçesi&nbsp;konuşuyordu. Yorgun ve bıkkın görünüyordu; dudakları sarkmıştı. Genç bir adam ona yaklaştı ve konuşmaya katıldı. Yakışıklı, geniş omuzlu bir gençti, üzerinde iyi dikilmiş bir smokin&nbsp;vardı. Tatile çıkmış bir İngiliz özel okulu sınıf mümessili olabilirdi, pekâlâ.</p>

  <p>"Nee, nee," dediğini duydum. "Bei mir nicht!'<sup>( Benimle olmaz, (ç. n.))</sup> Sırıttı, sonra kısa ve kaba bir sokak işareti yaptı.</p>

  <p>Öte yandaki köşede küçük yaşta bir görevli oturmuş, beyaz ceketli, tuvalet bekçisi ihtiyarcıkla sohbet ediyordu. Çocuk bir&nbsp;şey söyledi, güldü, birden gülmeyi keserek, ağzını kocaman açtı&nbsp;ve esnedi. Platformdaki üç müzisyen çene çalıyordu. Kendilerini dinlemeye layık bir dinleyici zümresi olmadan çalmaya başlamak istemiyorlardı anlaşılan. Masalardan birinde gerçek bir&nbsp;müşteri görür gibi oldum. Bıyıklı, şişman bir adam. Ama bir an&nbsp;sonra göz göze geldik, adam küçük bir reverans yaptı. Onun müdür olması gerektiğini anladım.</p>

  <p>Kapı açıldı, iki erkek ve iki kadın girdi. Kadınlar yaşlıcaydı, kalın bacaklı, kısacık saçlıydılar. Üzerlerinde pahalı tuvaletler&nbsp;vardı. Erkekler ağırkanlı, soluk yüzlüydü. Herhalde Hollandalıydılar. Bunların para babası olduğu apaçıktı. Troyka bir anda&nbsp;değişime uğradı. Müdür, sigara-satıcısı çocuk, tuvalet bekçisi,&nbsp;hepsi birden ayağa fırladılar. Tuvalet bekçisi gözden kayboldu.&nbsp;Müdür sigara-satıcısı çocuğa alçak sesle, öfkeli öfkeli bir şeyler&nbsp;söyledi, çocuk da gözden kayboldu.</p>

  <p>Müdür, başım hafifçe eğip selam vererek ve gülümseyerek konukların masasına doğru ilerledi, iki erkekle el sıkıştı. Sigara-satıcısı çocuk tepsisiyle belirdi; şarap listesini sunan garson da&nbsp;onu izliyordu. Bu arada üç kişilik orkestra hareketli bir şeyler çalıyordu . Barda oturan kızlar yüzlerinde yarı davetkâr bir gülüşle taburelerinde döndüler. Jigololar, tümüyle yabancıymışlar gibi&nbsp;onlara doğru ilerlediler, resmî bir reverans yaptılar ve kültürlü&nbsp;bir sesle, bu dansı kendilerine lütfetmelerini talep ettiler. Zarif&nbsp;ve şık sigara-satıcısı çocuk alaycı bir gülümsemeyle bir çiçek gibi&nbsp;belinden bükülerek, sigara tepsisiyle odayı baştan başa katetti:&nbsp;"<i>Zigarren! Zigaretten!"</i><a id="footnote2"></a> Sesi alaycıydı ve bir aktörünki gibi tiz&nbsp;ve yüksek perdeden çınlıyordu. Garson yine aynı tonda, yalnız&nbsp;daha yüksek perdeden, alaycı ve hepimizin işitebileceği şekilde&nbsp;sevinçli bir sesle Bobby'ye seslendi: "Heidsieck Monopole!"</p>

  <p>Dansçılar saçma ve aşırı bir ciddiyetle, karmaşık figürlerini icra ettiler. Her hareketlerinden oynadıkları rolün bilincinde oldukları seziliyordu. Saksafoncu, bir kurdeleyle boynuna asılı&nbsp;olan enstrümanını sallandırarak platformun ucuna geldi. Elinde&nbsp;küçük bir megafon:</p>

  <p><i>&nbsp;</i></p>

  <p><i>Sie werden lachen<sup>(Güleceksiniz, ama)</sup></i></p>

  <p><i>Ich lieb'<sup>(Ben kendi)</sup></i></p>

  <p><i>Meine eigene Frau...<a id="footnote3"></a><sup>(Karıma aşığım…)</sup></i></p>

  <p>&nbsp;</p>

  <p>Hınzırca bir bakışla, hepimizi bu oyunun içine katarak söylüyor, sesine imalar yükleyerek aşırı zevkin saralı pantomimi içinde&nbsp;gözlerini yuvarlıyordu. Bobby, beş yıl gençleşmiş, zarif ve şık hareketlerle şişeleri kullanıyordu. Bu arada o iki uyuşuk beyefendi&nbsp;birbiriyle, herhalde iş hakkında sohbet ediyor, hayata geçirdikleri gece yaşamını umursamıyorlardı bile; yanlarındaki hanımlar&nbsp;ise suskun, ihmal edilmiş, şaşkın, tedirgin ve çok sıkılmış bir görünüm sergiliyorlardı.</p>

  <p>&nbsp;</p>

  <p>İlk öğrencim Frl. Hippi Bernstein Grünewald'de, neredeyse sırf camdan yapılmış bir evde oturuyor. Berlin'in en zengin ailelerinin çoğu Grünewald'de otururlar. Bunun sebebini anlamak&nbsp;zor. Villaları, eksantrik rokoko çılgınlığından tutun da kübist,&nbsp;dümdüz çatılı çelik ve cam kutulara varıncaya kadar bilinen&nbsp;tüm pahalı çirkinlik üslubundaki abidelerden oluşuyor. Hepsi&nbsp;bu karanlık ve kasvetli çam ormanına doldurulmuş. İçlerinden&nbsp;pek azı büyük bir bahçeye sahip; çünkü arazi burada ateş pahası.&nbsp;Tek manzaraları komşularının arka avlusu; villaların her biri tel&nbsp;çitler ve vahşi köpeklerle korunuyor. Soyulma ve ihtilal korkusu,&nbsp;bu bedbaht insanları kuşatma koşulları altında yaşamaya itmiş.&nbsp;Mahremiyetten ve güneşten yoksunlar. Bölge aslında milyonerlerin kenar mahallesi.</p>

  <p>Bahçe kapısının zilini çaldığımda genç bir uşak, elinde evin anahtarı, kapıda göründü. Hırlayan iri bir Alsas çoban köpeği&nbsp;onu izliyordu.</p>

  <p>Uşak sırıtarak, "Ben buradayken sizi ısırmaz" diye teminat verdi.</p>

  <p>Bernstein malikânesinin holünde iri başlı metal çivilerle süslü kapılar ile duvara kalın çivilerle tutturulmuş bir buharlı gemi saati. Basınç ölçme aleti, termometre ve elektrik dağıtım tablosuna benzer şekilde tasarlanmış modernist üslupta lambalar.&nbsp;Ama mobilyalar bu dekora uymamış. Ev bir elektrik santraline&nbsp;benziyor. Mühendisler eski moda, saygıdeğer bir pansiyondan&nbsp;getirtilen sandalyeler ve masalarla rahat bir atmosfer sağlamak&nbsp;istemişler sanki. Sert görünümlü metal duvarların üzerinde pırıl&nbsp;pırıl cilalı on dokuzuncu yüzyıl manzaraları, som altın çerçevelerin içinde sırıtıyor. Herr Bernstein, herhalde bir pervasızlık&nbsp;anında, villayı popüler avangard bir mimara ısmarlamış, sonuç&nbsp;karşısında dehşete kapılmış ve aile eşyalarıyla mümkün mertebe&nbsp;bu görünümü örtbas etmeye çalışmış.</p>

  <p>Frl. Hippi şişman, güzel yüzlü, on dokuz yaşlarında bir genç kız; parlak kestane rengi saçlı, sağlam dişli ve iri manda gözlü.&nbsp;Tembel, neşeli, zevkine düşkün bir gülüşü, biçimli göğüsleri var.&nbsp;Okul İngilizcesi konuşuyor, hafif bir Amerikan aksanıyla. Kendinden çok memnun. Çalışmaya hiç niyetli olmadığı besbelli. Acizane bir ders planı önerdiğim zaman, ikide bir sözümü keserek bana çikolata, kahve ve sigara ikram etti: "Özür dilerim, bir dakika, burada biraz meyve yok," diyerek gülümsedi, ev telefonunun ahizesini kaldırdı: "Anna, lütfen biraz portakal getir,"&nbsp;dedi.</p>

  <p>Hizmetçi portakalları getirince tüm itirazlarıma rağmen, önümde tabak, çatal bıçak, düzenli bir yemek yemeye zorlandım.&nbsp;Bu da öğretmen-öğrenci ilişkisi aldatmacasını bozmaya yetti.&nbsp;Alımlı bir ahçı tarafından mutfakta kendisine yemek verilen bir&nbsp;polis memuru gibi hissettim kendimi. Frl. Hippi oturmuş, iyi&nbsp;huylu ve tembel gülümsemesiyle, benim yemek yiyişimi seyrediyordu:</p>

  <p>"Söyleyin bana, lütfen, neden siz geldi Almanya'ya?"</p>

  <p>Beni merak ediyor, ama sadece bahçe kapısının parmaklıkları arasından tembel tembel kafasını sokmaya çalışan bir inek gibi. Kapının açılmasını da pek istediği yok hani. Almanya'yı&nbsp;çok ilginç bulduğumu söyledim.</p>

  <p>Öğretmen sesimle, "Politik ve ekonomik durum," diye doğaçlama bir atılım yaptım otoriterce, "Almanya'da, herhangi bir Avrupa ülkesinden daha ilginç."</p>

  <p>"Tabii Rusya dışında," diye ekledim, deneyimli bir tonla.</p>

  <p>Ama Frl. Hippi tepki göstermedi. Tatlı tatlı gülümsedi, sadece:</p>

  <p>"Burada siz sıkılacak, sanıyorum? Yok, çok arkadaşlarınız Berlin'de?"</p>

  <p>Bu durum Hippi'nin hoşuna gidiyor, onu eğlendiriyordu galiba:</p>

  <p>"Siz güzel kızlar tanıyorsunuz?"</p>

  <p>O anda ev telefonu çaldı, Hippi tembel tembel gülümseyerek ahizeyi eline aldı, ama ahizeden duyulan alçak sesi dinlemiyormuş gibi görünüyordu. Bitişik odadan konuşan Hippi'nin annesi Frau Bernstein'ın gerçek sesini iyice işitebiliyordum.</p>

  <p>"Kırmızı kitabını burada mı bıraktın?" diye yineledi Frl. Hippi alaycı bir sesle. Benim de paylaşmam gereken bir şakaymış&nbsp;gibi bana bakıp gülümsüyordu: "Hayır burada görmüyorum.&nbsp;Herhalde aşağıda çalışma odasında olacak. Babişkoya telefon et.&nbsp;Evet, şu anda orada çalışıyor." İşaretle bana bir portakal daha&nbsp;ikram etti. Ben başımı nezaketle sallayarak reddettim. İkimiz de&nbsp;gülümsedik: "Anneciğim, bugün öğle yemeğinde ne yiyeceğiz?&nbsp;Evet, sahi mi? Harika!"</p>

  <p>Ahizeyi duvara astı ve soruşturmasına devam etti:</p>

  <p>"Hiç güzel kızlar tanımıyorsunuz?"</p>

  <p>"Güzel bir kız tanımıyor musunuz?" diye kaçamak bir şekilde düzelttim. Ama Frl. Hippi sadece gülümsedi ve sorusunun cevabını bekledi.</p>

  <p>"Evet. Bir tane," diye eklemek zorunda kaldım, Frl. Kost'u düşünerek.</p>

  <p>"Yalnız bir tane mi?" Komik bir hayret ifadesiyle kaşlarını kaldırdı. "Söyleyin lütfen bana, Alman kızlarını İngiliz kızlarına&nbsp;farklı mı buluyorsunuz?"</p>

  <p>Kızardım. "Alman kızlarını..." diye başladım, yanlışını düzeltmeye çalışarak, sonra durdum, "... kızlarına göre farklı" mı yoksa "kızlarından farklı" mı denilirdi, emin olmadığımı tam&nbsp;zamanında fark ederek.</p>

  <p>"Alman kızlarını İngiliz kızlarına farklı mı buluyorsunuz?" diye yineledi Hippi, gülümsemekte direnerek.</p>

  <p>Daha beter kızardım. "Evet, çok farklı," dedim cüretle.</p>

  <p>"Nasıl farklı?"</p>

  <p>Allahtan telefon yeniden çaldı. Bu kez arayan mutfaktan biriydi. Öğle yemeğinin her günkünden bir saat önce yenileceğini bildiriyordu. Herr Bernstein o gün öğleden sonra kente inecekmiş.</p>

  <p>"Üzgünüm," dedi Frl. Hippi, kalkarak, "Bugün için bitirmek zorundayız. Cuma günü yine bizi görüyoruz? Öyleyse, hoşça kalın, Mr. Isherwood. Çok teşekkür ederim."</p>

  <p>Çantasını karıştırdı ve bana bir zarf uzattı. Acemice cebime tıktım. Ancak Bernstein'ların evi gözden kaybolduktan sonra&nbsp;zarfı yırttım, içinde beş marklık bir banknot vardı. Havaya attım, tutamadım, beş dakika arandıktan sonra kumun içine gömülmüş buldum; tramvay durağına kadar şarkı söyleyerek ve&nbsp;yol kenarındaki taşlara ayağımla vurarak koştum. Kendimi son&nbsp;derece suçlu ve sevinçli hissediyordum. Sanki küçük bir hırsızlığı başarıyla gerçekleştirmiştim.</p>

  <p>&nbsp;</p>

  <p>Frl. Hippi'ye herhangi bir şey öğretmeye çalışmak vakit kaybından başka bir şey değil. Bir sözcüğü bilmediği zaman Almancasını söylüyor. Yanlışını düzelttim mi onu Almanca olarak yineliyor. Ben böylesine tembel olmasından memnunum tabii ama Frau Bernstein'ın, kızının ne denli az ilerleme kaydettiğini keşfetmesinden korkuyorum. Ancak bu çok zayıf bir olasılık. Zenginlerin çoğu size bir kez güvenmeye karar verdiler mi, onlara&nbsp;hemen her şeyi kabul ettirebilirsiniz. Özel öğretmen için yegâne&nbsp;sorun ön kapıdan içeri ayağını atmaktır.</p>

  <p>Hippi'ye gelince, o benim ziyaretlerimden memnun görünüyor. Geçen gün söylediği bir laftan, okul arkadaşlarına, gerçek bir İngiliz öğretmeni olduğu için övündüğü sonucuna vardım.&nbsp;Birbirimizi çok iyi anlıyoruz. İngiliz dilini yorucu ve sıkıcı kılmamam için bana meyve tarzında rüşvet veriliyor: O da annesiyle babasına, bugüne kadar kendisine ders veren en iyi öğretmen olduğumu söyleyerek kendi payına düşeni yapıyor. Onu&nbsp;ilgilendiren şeyler hakkında Almanca dedikodu yapıyoruz. Her&nbsp;üç ya da dört dakikada bir konuşmamız kesiliyor; Hippi, ev telefonu ile tümüyle önemsiz mesajlar alıp vermek suretiyle, aile&nbsp;oyununa katılıyor.</p>

  <p>Hippi'nin gelecek için hiçbir kaygısı yok. Berlin'de oturan herkes gibi, o da sürekli olarak politik durumdan söz ediyor,&nbsp;ama kısa sözcüklerle ve geleneksel bir melankoliyle; insanların&nbsp;dinden söz etmesi gibi. Onun için gerçek dışı bir durum bu. Üniversiteye gitmeyi, yolculuk yapmayı, deli dolu vakit geçirmeyi,&nbsp;ve eninde sonunda, tabii, evlenmeyi tasarlıyor. Daha şimdiden&nbsp;birçok erkek arkadaşı var. Onlardan söz ederek bolca vakit geçiriyoruz. Bir tanesinin harika bir arabası var. Bir diğerinin uçağı. Bir başkasının başından yedi düello geçmiş. Yine bir tanesi,&nbsp;sokak lambalarının belli bir yerine ustaca bir tekme savurarak&nbsp;söndürme tekniğini keşfetmiş. Bir gece, bir danstan dönüşte,&nbsp;Hippi ile bu arkadaşı çevredeki tüm lambaları bu yöntemle söndürmüşler.</p>

  <p>&nbsp;</p>

  <p>Bugün, Bernstein'larda öğlen yemeği erken yenildi; bu yüzden, "dersimi" vermek yerine ben de yemeğe davet edildim. Tüm aile&nbsp;hazır ve nazırdı: Frau Bernstein, şişman, halim selim; Herr Bernstein, ufak tefek, zayıf ve kurnaz. Bir de daha küçük bir kız kardeş vardı, on iki yaşlarında bir okul çocuğu, son derece şişman.</p>

  <p>Kız, Hippi'nin şakalarına ve çatlayacaksın uyarılarına aldırış etmeksizin yedi de yedi. Kendilerine özgü bu rahat ve dışa kapalı mekânlarında, tümü de birbirine çok bağlı görünüyor. Aralarında küçük bir aile tartışması oldu, Herr Bernstein karısının o gün&nbsp;öğleden sonra arabayla alışverişe gitmesini istemiyordu. Son&nbsp;günlerde kentte çok sayıda Nazi ayaklanması olmuştu.</p>

  <p>"Tramvayla gidebilirsin," dedi Herr Bernstein, "güzelim arabamı taşlamalarına izin veremem."</p>

  <p>"Ya bana taş atarlarsa?" diye sordu Frau Bernstein, şakacı bir tavırla.</p>

  <p>"Aa, onun ne önemi var? Sana taş atacak olurlarsa, kafanı sarmak için yara bandı alırım. Bu bana ancak beş feniğe patlar.&nbsp;Ama arabamı taşlayacak olurlarsa, belki de beş yüz marka mal&nbsp;olur bana."</p>

  <p>Sorun böylece çözümlendi. Herr Bernstein dikkatini bana yöneltti:</p>

  <p>"Burada sana kötü davrandığımızı söyleyemezsin, değil mi delikanlı? Sana güzel bir yemek yedirdiğimiz gibi, üstüne para&nbsp;veriyoruz!"</p>

  <p>Hippi'nin yüz ifadesinden, Bernstein mizahı için bile fazla ileri gidildiğini anladım. Ben de güldüm ve:</p>

  <p>"Peki, yediğim her ekstra tabak için bir mark ekstra verecek misiniz?" dedim.</p>

  <p>Bu sözüm Herr Bernstein'ı çok eğlendirdi; ama benim ciddi olmadığımı anladığını belirtmekten de geri kalmadı.</p>

  <p>&nbsp;</p>

  <p>Geçen hafta bizim ev halkı arasında korkunç bir kavga koptu.</p>

  <p>Kavga, Frl. Kost, Frl. Schroeder'e gidip odasından elli markın çalındığını bildirdiğinde başladı. Çok üzgündü; özellikle de bu para, kira ve telefon masrafını karşılamak üzere bir kenara&nbsp;ayırdığı para olduğu için. Elli marklık banknot Frl. Kost'un oda&nbsp;kapısının yanı başındaki dolabın çekmecesinde duruyormuş.</p>

  <p>Frl. Schroeder'in ilk düşüncesi, pek tabii, bu paranın Frl. Kost'un müşterilerinden biri tarafından çalındığı oldu. Frl. Kost&nbsp;bunun kesinlikle mümkün olmadığını söyledi. Şu son üç gün içinde hiçbiri onu ziyaret etmemişti. Üstelik, diye ekledi, <i>onun</i> arkadaşlarının hiçbirinden şüphe edilemezdi. Onlar varlıklı birer beyefendiydi. Elli marklık zavallı bir banknot, onlar için bir&nbsp;hiçti. Bu açıklama Frl. Schroeder'i çok kızdırdı:</p>

  <p><i>"Bizden</i> birinin bunu yaptığını ima etmek istiyor, galiba! Şu küstahlığa bakın! İnan olsun, Herr Issyvoo, onu parçalayabilirdim!"</p>

  <p>"Evet, Frl. Schroeder, bundan eminim."</p>

  <p>Frl. Schroeder, bunun akabinde, paranın asla çalınmadığı, Frl. Kost'un salt kirayı ödememek için böyle bir hileye başvurduğu teorisini geliştirdi. Bunu ima edince, Frl. Kost köpürdü.&nbsp;Her halükârda, birkaç gün içinde bu parayı çıkaracağını söyledi: Nitekim, çıkardı da. Ayrıca, ay sonunda odasını bırakacağını&nbsp;bildirdi.</p>

  <p>Bu arada ben, tamamen rastlantı olarak, Frl. Kost'un Bobby ile bir ilişkisi olduğunu keşfettim. Bir akşam eve geldiğimde, Frl.&nbsp;Kost'un odasında ışık olmadığını fark ettim. Bu ışığı her zaman&nbsp;görmek mümkün çünkü onun oda kapısında, holü aydınlatsın&nbsp;diye buzlu cam var. Sonradan, yatakta kitap okurken, Frl. Kost'un&nbsp;kapısının açıldığını ve Bobby'nin gülen ve fısıldayan sesini işittim. Tahta gıcırtılar ve boğuk kahkahalardan sonra, Bobby, ayak&nbsp;ucuna basarak daireden ayrıldı, kapıyı arkasından mümkün olduğu kadar sessizce kapattı. Bir dakika sonra, büyük bir gürültü&nbsp;ve patırtıyla yeniden eve girdi, doğruca oturma odasına gitti; Frl.&nbsp;Schroeder'e iyi geceler dediğini işittim.</p>

  <p>Frl. Schroeder bu durumu tam tamına bilmiyorsa bile, en azından kuşkulanıyor. Bu, Frl. Kost'a karşı olan öfkesini açıklıyor; çünkü doğrusunu isterseniz son derece kıskanç. Çok garip&nbsp;ve utanç verici olaylar geçiyordu başımızdan. Bir sabah banyoya&nbsp;girmek istediğimde, Frl. Kost'un benden önce girdiğini anladım.&nbsp;Frl. Schroeder, ben onu engelleyemeden, kapıya doğru koştu ve&nbsp;Frl. Kost'a derhal dışarı çıkmasını buyurdu; tabii, Frl. Kost itaat&nbsp;etmeyince, Frl. Schroder, tüm itirazlarıma rağmen kapıyı yumruklamaya başladı. "Banyomdan çık!" diye haykırıyordu. "Hemen, şu an çık, yoksa seni çıkarmaları için polise haber vereceğim!"</p>

  <p>Sonra ağlamaya başladı. Ağlama çarpıntılara yol açtı. Bobby onu soluk soluğa ve hıçkırıklar içinde divana taşımak zorunda&nbsp;kaldı. Hepimiz etrafını sarmış, çaresiz bekleşirken, Frl. Mayr&nbsp;yüzünde bir cellat ifadesiyle kapıda belirdi. Korkunç bir sesle&nbsp;Frl. Kost'a: "Ölümüne neden olmadıysan eğer, kendini şanslı&nbsp;sayabilirsin!" dedi. Sonra duruma tümüyle el koydu, hepimizin odadan çıkmasını buyurdu, beni de aşağıdaki bakkala nane&nbsp;ruhu almaya yolladı. Döndüğümde divanın yanına oturmuş, Frl.&nbsp;Schroeder'in elini okşuyor ve en trajik sesiyle: "Lina, zavallı yavrucuğum... Sana ne yaptılar böyle?" diyordu.</p>

  <h3 class="sigil_not_in_toc"><a id="bookmark6"></a><i>&nbsp;</i></h3>

  <h3 class="sigil_not_in_toc"><i>&nbsp;</i></h3>

  <h3 class="sigil_not_in_toc"><i>&nbsp;</i></h3>

  <h1 id="sigil_toc_id_1"><i>Sally Bowles</i></h1>

  <p>Bir gün öğleden sonra, ekim başlarında, Fritz Wendel'in evine sade kahve içmeye davet edildim. Fritz her zaman, "sade"yi özellikle vurgulayarak, sizi "sade kahve" içmeye çağırırdı. Kahvesiyle çok gurur duyardı. Herkes bunun Berlin'in en kuvvetli kahvesi olduğunu söylerdi.</p>

  <p>Fritz, her zamanki kahve-partisi kıyafetini giymişti - yat kulübü üyelerine özgü çok kalın, beyaz bir kazak ve çok açık mavi flanel kumaştan pantolon. Beni o ballar akan gülüşüyle karşıladı:</p>

  <p>"Mer'aba, Chris!"</p>

  <p>"Merhaba, Fritz. Nasılsın?"</p>

  <p>"İyiyim." Kahve makinasının üzerine eğildi, parlak siyah saçları, yapıştırıldıktan kafa derisinden sıyrılarak, esans kokulu&nbsp;bukleler halinde gözlerinin üzerine düştü.</p>

  <p>"Bu mübarek şey çalışmıyor," dedi.</p>

  <p>"işler nasıl?" diye sordum.</p>

  <p>"İğrenç ve berbat" Fritz gürültülü bir kahkaha attı. "İyi bir iş çeviriyorum gelecek ayda, ya oluyorum bir jigolo."</p>

  <p><i>"Ya</i> öyle <i>ya da</i> böyle..." diye düzelttim, profesyonel bir alışkanlıkla.</p>

  <p>"Ben şu sırada berbat bir İngilizce konuşuyorum," dedi Fritz sözcükleri uzata uzata, kendinden memnun.</p>

  <p>"Sally söylüyor, belki bana birkaç ders verecek."</p>

  <p>"Sally kim?"</p>

  <p>"Haa, unuttum. Sen Sally'i tanımıyorsun. Ayıp yaptım. Sonuç olarak, bugün öğleden sonra buraya geliyor."</p>

  <p>"Nasıl, hoş bir kız mı?"</p>

  <p>Fritz muzip kara gözlerini yuvarlayarak, orijinal tabakasından bana romla ıslatılmış bir sigara uzattı:</p>

  <p>"Harika!" dedi sözcüğü uzatarak. "Sonuç olarak ona deli oluyorum, galiba."</p>

  <p>"Peki kim bu? Ne yapıyor?"</p>

  <p>"Bir İngiliz kızı, bir sanatçı: Lady Windermere'de şarkı söylüyor. İyi parça, inan bana!"</p>

  <p>"Bu söylediklerini bir İngiliz kızıyla pek bağdaştıramadım, doğrusunu istersen."</p>

  <p>"Sonuç olarak, içinde biraz Fransız kanı var. Annesi Fransızmış."</p>

  <p>Birkaç dakika sonra Sally bizzat çıkageldi.</p>

  <p>"Çok mu geç kaldım, Fritz, sevgilim?"</p>

  <p>"Sadece yarım saat, sanırım," dedi Fritz, sahiplenmenin zevkiyle sırıtarak. "Mr. Isherwood'u tanıştırabilir miyim Miss Bowles? Mr. Isherwood genellikle Chris olarak tanınır."</p>

  <p>"Hiç de değil," dedim. "Fritz, tüm yaşamımda bana Chris diyen yegâne insan."</p>

  <p>Sally güldü. Üzerinde siyah ipek bir giysi, omuzlarında küçük bir pelerin, başında da asansörcü çocuklarınki gibi yan oturtulmuş ufak bir kep vardı:</p>

  <p>"Telefonunu kullanabilir miyim, tatlım?"</p>

  <p>"Tabii. Keyfine bak." Fritz'le göz göze geldik. "Gel öbür odaya, geçelim, Chris, sana bir şey göstermek istiyorum," dedi. Yeni kazancı Sally ile ilgili ilk izlenimlerimi öğrenmek için can atıyordu belli ki.</p>

  <p>"Allah aşkına, beni bu adamla yalnız bırakmayın!" diye seslendi Sally. "Yoksa telefonda beni baştan çıkaracak. Öylesine çılgınca ihtiraslı ki."</p>

  <p>Numarayı çevirirken, tırnaklarının zümrüt yeşili boyalı olduğunu fark ettim. Bu talihsiz bir seçimdi çünkü tüm dikkati ellerine çekiyordu. Oysa elleri, sigara içmekten lekeler içinde ve&nbsp;küçük bir kızınkiler kadar kirliydi. Fritz'in kız kardeşi olacak kadar esmerdi. Uzun ve zayıf yüzü, ölü beyazlığında pudralıydı.&nbsp;Çok iri kahverengi gözleri vardı. Daha koyu olsalardı, saçıyla ve&nbsp;kalemle koyulttuğu kaşlarıyla uyum sağlayacaklardı.</p>

  <p>"Mer'aba," dedi kumru gibi cilveli bir sesle, parlak kiraz rengi dudaklarını telefon ahizesini öpecekmiş gibi büzerek: "Ist&nbsp;dass Du, mein Liebling?"<a id="footnote4"></a><sup>(Sen misin, sevgilim?)</sup> Ağzı aptalca ve tatlı bir gülüşle açıldı. Fritz'le oturmuş, tiyatroda oyun seyreder gibi onu izliyorduk.&nbsp;"Was wollen wir machen, Morgen Abend? Oh, wie wunderbar...&nbsp;Nein, nein, ich werde bleiben Heute Abend zu Hause. Auf Wiedersehen, mein Liebling..."<a id="footnote5"></a><sup>(Yarın akşam, ne yapalım? Ah, harika... Yok, yok, ben bu akşam evdeyim. Hoşça kal sevgilim,)</sup></p>

  <p>Ahizeyi yerine astı, sonra, gururla bize döndü.</p>

  <p>"Dün gece yattığım adamdı bu," diye açıkladı. "Harika sevişiyor. işinde tam bir dâhi, üstelik son derece zengin-" Divana, Fritz'in yanına oturdu, yastıkların içine gömülerek içini çekti:&nbsp;"Bana biraz kahve ver, olur mu, sevgilim? Susuzluktan ölüyorum."</p>

  <p>Biraz sonra Fritz'in en sevdiği konuya girdik. Onu 'Larv'<a id="footnote6"></a><sup>(Aşk)</sup> diye telaffuz ediyordu.</p>

  <p>"Ortalama," dedi, "iki yılda bir büyük bir aşk yaşıyorum."</p>

  <p>"Peki, son yaşadığın aşktan bu yana ne kadar oldu?" diye sordu Sally.</p>

  <p>"Tam bir yıl ve on bir ay!" Fritz ona en yaramaz bakışıyla baktı.</p>

  <p>"Ne harika!" Sally burnunu kırıştırarak, küçük ve gümüşi bir sahne kahkahası attı. "N'olur söyle bana, sonuncusu nasıldı?"</p>

  <p>Bu, tabii, Fritz'in komple bir özyaşam açıklaması yapmasına yol açtı. Paris'te bir baştan çıkarılma öyküsü, Las Palmas'ta bir tatil macerasının ayrıntıları, başlıca dört New York serüveni,&nbsp;Chicago'da bir hayal kırıklığı, Boston'da bir zafer; sonra biraz&nbsp;dinlenmek için yeniden Paris'e dönüş, Viyana'da şahane bir epizot, Londra'ya teselli için dönüş ve en sonunda Berlin.</p>

  <p>"Biliyor musun, Fritz, sevgilim," dedi Sally, bana doğru burnunu buruşturarak. "Senin sorununun kendine denk bir kadını hiçbir zaman bulamamak olduğuna inanıyorum ben."</p>

  <p>"Belki de haklısın," dedi Fritz. Bu iddiayı çok ciddiye aldı. Kara gözleri dolu dolu, duygusal bir ifadeye büründü: "Belki ben&nbsp;hâlâ idealimi arıyorum..."</p>

  <p>"Ama onu bir gün bulacağından kesinlikle eminim." Sally, bir bakışla, Fritz'le dalga geçme oyununa beni de kattı.</p>

  <p>"Öyle mi düşünüyorsun?" dedi Fritz ağzını yaya yaya, hayran hayran Sally'ye bakarak.</p>

  <p><i>Sen</i> öyle düşünmüyor musun?" Sally benden medet umuyordu.</p>

  <p>Vallahi bilemem," dedim. "Çünkü ben Fritz'in idealinin ne olduğunu hiçbir zaman anlayamadım."</p>

  <p>Nedense bu Fritz'in hoşuna gitti. Bunu bir çeşit takdirname olarak kabul etti; "Chris beni iyi tanır," diye girdi araya. "Eğer&nbsp;Chris iyi bilmiyorsa, kimse bilmiyor demektir."</p>

  <p>Artık Sally'nin gitme zamanı gelmişti.</p>

  <p>"Adlon'da bir adamla beşte buluşacaktım," diye açıkladı. "Saat altı olmuş! Boşver, ihtiyar domuz beklesin dursun. Onun metresi olmamı istiyor ama ben ona, tüm borçlarımı ödemedikçe canın&nbsp;cehenneme, bunu yapmam, dedim. Erkekler niye hep böyle hayvan?" Çantasını açarak, çabucak dudaklarına ve kaşlarına rötuş&nbsp;yaptı; "Haa, aklıma gelmişken, Fritz sevgilim, bir melek ol ve bana&nbsp;on mark borç ver, olur mu? Taksiye verecek meteliğim bile yok."</p>

  <p>"Aa, tabii." Fritz elini cebine soktu, hiç duraksamadan, bir kahraman edasıyla parayı verdi.</p>

  <p>Sally bana döndü: "Bana bak. Bir gün bana çay içmeye gelir misin? Bana telefonunu ver. Seni ararım."</p>

  <p>Beni paralı sanıyor herhalde, diye düşündüm. Eh, bu ona ilk ve son olarak iyi bir ders olur. Telefon numaramı minicik deri&nbsp;kaplı defterine yazdım. Fritz onu kapıya kadar geçirdi.</p>

  <p>Eee!" diye zıplayarak odaya girdi ve neşeyle kapıyı kapattı. Ne düşünüyorsun onun hakkında, Chris? Ne kadar çekici olduğunu söylemedim mi?"</p>

  <p>Söyledin, doğru!"</p>

  <p>Onu her gördüğümde, onun için daha deli oluyorum!" Keyifle içini çekerek, bir sigaraya davrandı. "Daha kahve, Chris?</p>

  <p>Hayır, çok teşekkür ederim."</p>

  <p>Biliyor musun, Chris, senden de çok hoşlandı, sanıyorum." Hadi canım, saçma!"</p>

  <p>inan bana!" Fritz memnun görünüyordu. "Sonuç olarak, bundan böyle, onu sık sık göreceğiz, sanırım."</p>

  <p>Frl. Schroeder'in evine döndüğümde öylesine başım dönüyordu ki yarım saat yatağıma uzanmak zorunda kaldım. Fritz'in sade kahvesi, her zamanki kadar zehirliydi.</p>

  <p>&nbsp;</p>

  <p>Birkaç gün sonra Fritz beni Sally'nin şarkı söylediği yere götürdü.</p>

  <p>Lady Windermere, (duyduğuma göre şimdi artık mevcut değil) Tauentzeinstrasse'nin biraz aşağısında, entel, resmî olmayan bir bardı.. Sahibi, besbelli burayı mümkün olduğu kadar Montparnasse'a benzetmeye çalışmıştı. Duvarlar, yemek&nbsp;listelerinin üzerine çizilmiş skeçler, karikatürler ve imzalı tiyatro fotoğraflarıyla örtülmüştü: ("Biricik Lady Windermere'e."&nbsp;"Johnny'e, tüm kalbimle.”) Aslından dört kat büyük bir yelpaze&nbsp;ise barın üstünde görkemli bir şekilde sergileniyordu. Odanın&nbsp;ortasındaki bir platformun üzerinde büyük bir piyano vardı.</p>

  <p>Sally'nin nasıl davranacağını merak ediyordum. Nedense sahnede sinirli olacağını düşünmüştüm ama hiç de öyle değildi.&nbsp;Sesi hiç beklemediğim kadar gür ve boğuktu. Kötü söylüyordu,&nbsp;yüzünde hiçbir ifade olmadan, kolları iki yanına sarkmış, öylece duruyordu. Ancak, şaşırtıcı görünümü ve insanların kendisi&nbsp;hakkında ne düşündüğüne metelik vermeyen havası, performansını kendine özgü bir biçimde etkili kılıyordu. Kollar iki yanına cansız olarak sarkmış, yüzünde ister beğen ister beğenme&nbsp;gülüşü seyirciye sesleniyordu:</p>

  <p><i>&nbsp;</i></p>

  <p><i>Şimdi biliyorum Annem</i></p>

  <p><i>Neden beni ötekilerden ayırdı&nbsp;</i></p>

  <p><i>Tam senin gibi Biri&nbsp;</i></p>

  <p><i>İçin sakladı.</i></p>

  <p>&nbsp;</p>

  <p>Epeyce alkışlandı. Dalgalı, sarı saçlı, yakışıklı bir genç olan piyanist ayağa kalktı ve merasimle Sally'nin elini öptü. Sally biri Fransızca diğeri Almanca iki şarkı daha söyledi. Bunlar o kadar&nbsp;beğenilmedi.</p>

  <p>Şarkılardan sonra, daha birçok el öpmeler oldu, sonra bara doğru genel bir hareket başladı. Sally, oradaki herkesi tanıyordu&nbsp;sanki. Hepsine Sen ve Sevgilim diye bitap ediyordu. Müstakbel&nbsp;bir kibar fahişe için şaşılacak derecede, iş kadını zihniyetinden ve taktik kullanma yeteneğinden yoksundu. Yaşlıca bir beyefendiye kur yaparak bir sürü vakit harcadı, oysa adamcağızın barmenle sohbet etmeyi yeğlediği besbelliydi. Sonra hepimiz bir&nbsp;hayli sarhoş olduk. Derken, Sally'nin bir randevuya yetişmesi gerekti. Bar sahibi gelip masamıza oturdu; Fritz'le karşılıklı İngiliz&nbsp;Lordlar sınıfını tartıştılar. Fritz ortamını bulmuştu. Bana gelince,&nbsp;daha önce çoğu kez yaptığım gibi, bir daha böyle bir yere asla&nbsp;gelmeme kararı verdim.</p>

  <p>&nbsp;</p>

  <p>Sally, söz verdiği gibi, beni çaya çağırmak için telefon etti.</p>

  <p>Kurfürstendamm'ın epeyce aşağısında, Halensee'ye giden o kasvetli bölgenin sonunda oturuyordu. Şişman, pasaklı, karakurbağanın sarkan kesesi gibi bir gıdısı olan ev sahibesi, beni&nbsp;yarı döşenmiş, kasvetli, büyük bir odaya aldı. Bir köşede kırık&nbsp;dökük bir divan, bir de bir on sekizinci yüzyıl savaşını gösteren soluk bir resim vardı; yaralılar dirseklerinin üzerinde zarif&nbsp;pozlarda yerde dinleniyor, Büyük Frederick'in atının şahlanışını&nbsp;hayran hayran seyrediyorlardı.</p>

  <p>"Oo, merhaba Chris, sevgilim!" diye seslendi Sally kapıdan. "İyi ki geldin! Kendimi korkunç derecede yalnız hissediyordum.&nbsp;Frau Karpf'ın göğsüne yumulmuş ağlıyordum. Nicht wahr, Frau&nbsp;Karpf?"<a id="footnote7"></a> Kurbağa ev sahibesine seslendi: "Ich habe geweint auf&nbsp;dein Brust<a id="footnote8"></a>" Frau Karpf göğsünü kurbağavari bir gülüşle salladı.</p>

  <p>"Chris, kahve mi istersin, yoksa çay mı?" diye devam etti Sally. "İkisi de olabilir. Yalnız çayı fazla tavsiye etmem. Frau&nbsp;Karpf'ın çayı nasıl yaptığını bilmiyorum; tüm bulaşık sularını&nbsp;bir kaba boşaltıp çay yapraklarıyla birlikte kaynatıyor, galiba."</p>

  <p>"Öyleyse kahve içerim."</p>

  <p>"Frau Karpf, Liebling, willst du sein ein Engel und bring zwei Tassen von Kaffee?"<a id="footnote9"></a> Sally'nin Almancası sadece yanlış&nbsp;değil, tümüyle ona özgüydü. Her sözcüğü, nazlı edalı, bir "yabancı" tarzında söylüyordu. Yabancı bir dil konuştuğunu yüz&nbsp;ifadesinden bile anlayabilirdiniz. "Chris, sevgilim, bir melek&nbsp;olup şu perdeleri çeker misin?"</p>

  <p>Dışarısı hâlâ iyice aydınlık olduğu halde, dediğini yaptım. Sally bu arada masa lambasını yakmıştı. Pencereden döndüğümde, divanın üzerine zarif bir hareketle bir kedi gibi uzanarak büzüldü ve çantasını açarak sigara arandı. Ama poz henüz tamamlanmıştı ki yeniden ayağa fırladı:</p>

  <p>"Bir Prairie Oyster<a id="footnote10"></a> ister misin?" Bardaklar, yumurtalar ve yerde sökülü duran lavabonun altındaki ayakkabı dolabından&nbsp;bir sos şişesi çıkardı. "Ben hemen hemen yalnızca bununla yaşıyorum," dedi. Yumurtaları ustaca bardakların içine kırdı, sosu&nbsp;ekledi ve bu bileşimi bir dolmakalem ucuyla karıştırdı: "Param&nbsp;ancak bunlara yetiyor işte." Yine divana döndü, zarif bir hareketle kıvrılıp yattı.</p>

  <p>Aynı siyah giysi vardı üzerinde; ama pelerin yoktu. Onun yerine, küçük beyaz bir yaka ve manşet takmıştı. Bunlar operadaki bir rahibe gibi masum ve teatral bir görünüm yaratıyordu.&nbsp;"Neye gülüyorsun, Chris?" diye sordu.</p>

  <p>"Bilmiyorum," dedim. Ama gülmekten kendimi alamıyordum. Sally'nin görünümünde, o anda öylesine komik bir şey vardı ki. Gerçekten çok güzeldi Sally; küçük ve esmer başı, kocaman gözleri, narin kavisli burnuyla - ama tüm bu özelliklerinin öyle&nbsp;komik bir biçimde bilincindeydi ki. Kendinden memnun bir dişi&nbsp;kumru gibi başını dikmiş, ellerini zarif bir pozda bitiştirmiş, orada öylece yatıyordu.</p>

  <p>"Chris, seni domuz seni, niye güldüğünü söylesene."</p>

  <p>"Gerçekten hiçbir fikrim yok."</p>

  <p>Bunun üzerine o da gülmeye başladı; "Sen delisin, biliyor musun?"</p>

  <p>"Burada çoktan beri mi oturuyorsun?" diye sordum, gözlerimi büyük ve kasvetli odada gezdirerek.</p>

  <p>"Berlin'e geldiğimden beri. Dur bakayım - iki ay kadar oldu."</p>

  <p>Almanya'ya gelmenin nereden aklına estiğini sordum. Yalnız mı gelmişti? Hayır, bir kız arkadaşıyla birlikte. Bir aktris. Sally'den büyükmüş. Kız daha önce Berlin'e gitmişti. Sally'e&nbsp;Ufa'da kesinlikle iş bulabileceklerini söylemişti. Sally de tatlı,&nbsp;yaşlı bir beyefendiden on sterlin borç almış ve ona katılmıştı.</p>

  <p>Arkadaşıyla birlikte Almanya topraklarına ayak basmazdan önce annesine babasına hiçbir şey söylememişti: "Diana'yı tanımanı çok isterdim. Tasavvur edebileceğin en harika altın arayıcısıydı. Nerede olursa olsun, erkekleri tavlamasını bilirdi - dillerini bilsin, bilmesin, insanı gülmekten öldürürdü. Ben ona deli&nbsp;olurdum."</p>

  <p>Ama Berlin'de üç hafta birlikte kaldıktan sonra, hiçbir iş bulamayınca, Diana bir bankeri tavlamış, banker de onu alıp Paris'e götürmüştü.</p>

  <p>"Ve seni burada yalnız bıraktı, ha? Doğrusu çok soysuzmuş."</p>

  <p>"Valla, bilmiyorum... Her koyun kendi bacağından asılmak zorunda, herhalde. Ben onun yerinde olsaydım, belki de aynı&nbsp;şeyi yapardım."</p>

  <p>"Eminim, yapmazdın!"</p>

  <p>"Her neyse, ben iyiyim. Yalnız da olsam, her zaman başımın çaresine bakabilirim."</p>

  <p>"Kaç yaşındasın, Sally?"</p>

  <p>"On dokuz."</p>

  <p>"Aman Yarabbim! Ben seni yirmi beş filan sanıyordum!"</p>

  <p>"Biliyorum; herkes öyle sanıyor."</p>

  <p>Frau Karpf, aşınmış bir madeni tepsi üstünde iki fincan kahveyle, ayaklarını sürüye sürüye çıkageldi.</p>

  <p>"Ah, Frau Karpf, Liebling, Wie Wunderbar von Dich!"</p>

  <p>"Bu evde seni tutan nedir?" diye sordum, ev sahibesi dışarı çıktığında: "Eminim, bundan çok daha iyi bir oda bulabilirsin."</p>

  <p>"Evet, biliyorum, bulabilirim."</p>

  <p>"Eee, öyleyse neden bulmuyorsun?"</p>

  <p>"Valla, bilmiyorum. Tembelim herhalde."</p>

  <p>"Buraya ne veriyorsun?"</p>

  <p>"Ayda seksen mark."</p>

  <p>"Kahvaltı dâhil mi?"</p>

  <p>"Hayır, sanmıyorum."</p>

  <p><i>"Sanmıyor musun?"</i> diye bağırdım, sert bir sesle. "Ama bunu kesinlikle bilmek zorundasın, öyle değil mi?"</p>

  <p>Sally uysalca yanıtladı: "Evet, aptallık ediyorum herhalde.</p>

  <p>Ama ben ancak elime biraz para geçince kadıncağıza veriyorum. Onun için, bunun tam hesabını yapmak biraz zor."</p>

  <p>"Hay Allah, Sally - ben kendi odama, kahvaltı dâhil, sadece ayda elli veriyorum, üstelik bu odadan kat kat daha güzel!"</p>

  <p>Sally kuzu kuzu başını salladı, sonra özür dileyen bir sesle devam etti: "Christopher, sevgilim, bak, bir şey daha var; Frau&nbsp;Karpf ben onu bırakırsam ne yapar, bilmiyorum. Eminim, bir&nbsp;daha başka kiracı bulamaz. Kimse onun suratına, kokusuna ve&nbsp;diğer şeylerine tahammül edemez. Zaten üç ay kira borcu var, şu&nbsp;sırada. Kiracısı olmadığını bilseler, onu hemen kapı dışarı atarlar.&nbsp;O zaman intihar ederim, diyor."</p>

  <p>"Ne olursa olsun, kendini onun için feda etmeni anlayamıyorum."</p>

  <p>"Aslında kendimi feda etmiyorum. Burada olmaktan hoşlanıyorum, biliyor musun? Frau Karpf'la ben birbirimizi anlıyoruz. O benim aşağı yukarı otuz yıl sonraki halim. Saygıdeğer bir ev sahibesi beni bir hafta sonra kapı dışarı ederdi herhalde."</p>

  <p>"Benim ev sahibem seni kapı dışarı etmez."</p>

  <p>Sally hafifçe güldü, burnunu kırıştırarak: "Kahveyi nasıl buldun, Chris sevgilim?" diye sordu.</p>

  <p>"Fritz'inkine tercih ederim," dedim, kaçamak yollu.</p>

  <p>Sally güldü: "Fritz harika, değil mi? Ona bayılıyorum. "Lanet olmasın," deyişine de bayılıyorum."</p>

  <p>"Allah'ın belâsı, lanet olmasın," Fritz'i taklit etmeye çalıştım. İkimiz de güldük. Sally bir sigara daha yaktı: devamlı sigara içiyordu. Ellerinin lamba ışığında ne denli yaşlı göründüğünü fark ettim. Sinirli, damarlı ve çok zayıf ellerdi bunlar&nbsp;- orta yaşlı bir kadının elleri. Yeşil tırnaklar, sanki ona ait değildi; rastlantı eseri ellerine konmuşlardı - sert, parlak, çirkin küçük böcekler gibi. "Garip gelecek ama," dedi Sally, düşünceli,&nbsp;"Fritz'le ben hiç yatmadık." Durdu, merakla sordu. "Yoksa sen&nbsp;öyle mi sanıyordun?"</p>

  <p>"E-evet, öyle sanıyordum, herhalde."</p>

  <p>"Hayır, bir kere bile..." Esnedi. "Eh, bundan sonra hiçbir zaman olacağını da sanmıyorum."</p>

  <p>Birkaç dakika sessizce sigara içtik. Sonra Sally bana ailesini anlatmaya koyuldu. Bir Lancashire kumaş fabrikatörünün kızıydı. Annesi Miss Bowles, malikâne sahibi bir mirasçıydı. Bu&nbsp;yüzden, Mr. Jackson'la evlendiği zaman adlarını birleştirmişler:&nbsp;"Babacığım dehşetli züppedir, öyle görünmemeye çalışsa bile.&nbsp;Asıl adım Jackson-Bowles; ama bu adla sahneye çıkamam tabii.&nbsp;Herkes beni deli sanır."</p>

  <p>"Fritz bana annenin Fransız olduğunu söylemişti."</p>

  <p>"Yok canım, değil, tabii!" Sally epey kızmış görünüyordu. "Fritz aptalın teki. Hep bir şeyler uydurur"</p>

  <p>Sally'nin Betty adında bir kız kardeşi vardı. "O tam bir melek. Ona bayılıyorum. On yedi yaşında ama hâlâ son derece masum. Annem onu tam bir aristokrat gibi yetiştiriyor. Betty benim nasıl yıllanmış bir orospu olduğumu bilse, yüreğine inerdi. Erkekler hakkında hiçbir şey bilmez."</p>

  <p>"Peki, sen niye aristokrat değilsin, Sally?"</p>

  <p>"Bilmiyorum. Herhalde baba tarafım ağır basıyor. Babamı tanısan bayılırsın. Kimseyi iplemez. Harika bir iş adamı. Ayda bir körkütük sarhoş olur, annemin tüm soylu arkadaşlarını dehşete düşürür. Londra'ya gidip oyunculuk öğrenmemi o&nbsp;önerdi."</p>

  <p>"Okulu çok erken yaşta bıraktın, herhalde."</p>

  <p>"Evet. Okula katlanamadım. Kendimi kovdurdum."</p>

  <p>"Onu nasıl becerdin?"</p>

  <p>"Okul müdiresine, bir bebeğim olacağını söyledim."</p>

  <p>"Yapma, Sally, doğru değil bu!"</p>

  <p>"Doğru, yemin ederim! Korkunç bir kıyamet koptu. Beni muayene etmesi için bir doktor çağırdılar ve annemle babama&nbsp;haber verdiler. Bir şeyim olmadığını öğrenince korkunç bir hayal kırıklığına uğradılar. Okul müdiresi, böylesine iğrenç bir şeyi&nbsp;aklından geçirebilen bir kızın okulda kalmasına ve diğer kızları&nbsp;baştan çıkarmasına izin verilemeyeceğini söyledi. Böylece ben&nbsp;de muradıma erdim. Sonra, Londra'ya gidebileceğimi söyleyinceye dek babamın başının etini yedim."</p>

  <p>Sally, Londra'da, başka kız öğrencilerle birlikte bir yurda yerleşmişti. Orada denetim altında olmasına rağmen, gecenin büyük bölümünü delikanlıların apartman dairelerinde geçirmeyi başarmıştı: "Beni ilk baştan çıkaran erkeğin, sonradan ben söyleyene dek bakire olduğumdan haberi yoktu. Harika bir adamdı. Ona bayılıyordum. Komedi oyuncusu olarak bir dâhiydi. Bir&nbsp;gün çok meşhur olacağından eminim."</p>

  <p>Bir süre sonra Sally filmlerde figüran olarak iş bulmuş; sonunda gezginci bir oyuncu grubuna katılarak ufak bir rolde oynamış. Sonra Diana'ya rastlamış.</p>

  <p>"Peki, Berlin'de daha ne kadar kalacaksın?" diye sordum.</p>

  <p>"Allah bilir. Şu Lady Windermere'deki iş sadece bir hafta daha sürecek. Bunu, Eden Bar'da tanıştığım bir adam aracılığıyla&nbsp;bulmuştum. Ama adam şimdi Viyana'ya gitti. Ufa'dakileri yeniden aramam gerek, herhalde. Bir de, beni ara sıra bir yerlere&nbsp;götüren berbat, yaşlı bir Yahudi var. Hep bana birilerinden bir&nbsp;kontrat koparacağını vadediyor ama bütün istediği benimle yatmak, ihtiyar domuz. Bu ülkedeki erkekler korkunç. Hiçbirinde&nbsp;para mara yok, bir kutu çikolata karşılığında seni baştan çıkarmalarına izin vermeni bekliyorlar."</p>

  <p>"Peki, bu iş bitince nasıl idare edeceksin, Allah aşkına?"</p>

  <p>"Canım, evden küçük bir aylık alıyorum işte. Ama o da çok uzun sürmeyecek tabii. Annem şimdiden yakında İngiltere'ye&nbsp;dönmezsem aylığımı kesmekle tehdit ediyor... Tabii, burada bir&nbsp;kız arkadaşımla birlikte olduğumu sanıyorlar. Annem kendi başıma olduğumu bilse, yüreğine inerdi. Her neyse, yakında kendimi geçindirmeye yetecek kadarını bulurum. Onlardan para&nbsp;istemekten nefret ediyorum. Babamın işleri şu sırada çok bozuk,&nbsp;krizden ötürü."</p>

  <p>"Bak Sally, bir gün başın belaya girerse ne olur bana haber ver."</p>

  <p>Sally güldü: "Çok tatlısın, Chris ama ben arkadaşlarımı sömürmem."</p>

  <p>"Peki, Fritz arkadaşın değil mi?" Ağzımdan kaçmıştı. Ama Sally umursamadı bile.</p>

  <p>"Aa, evet, Fritz'i çok severim, tabii. Ama onun çuval dolusu parası var. Nedense, bol parası olanlar hakkında insan başka türlü düşünüyor. Neden bilmem."</p>

  <p>"Peki, benim çuvallar dolusu param olmadığını nereden biliyorsun?"</p>

  <p>"Senin mi?" Sally kahkahayı bastı. "Senin kıt kanaat geçindiğini daha seni görür görmez anladım!"</p>

  <p>Sally'nin bana çaya geleceği gün, Frl. Schroeder heyecandan kendinden geçmişti. Bu özel gün için en iyi elbisesini giydi ve saçını maşayla kıvırdı. Zil çalındığında kapıyı merasimle açtı: "Herr&nbsp;Issyvoo," diye seslendi, bana kasten göz kırparak ve çok yüksek&nbsp;sesle konuşarak: "Bir hanımefendi sizi görmeye geldi!"</p>

  <p>Ben de bunun üzerine, Sally ile Frl. Schroeder'i birbirleriyle tanıştırdım. Frl. Schroeder, aşırı bir kibarlıkla Sally'e tekrar tekrar: "Saygıdeğer Frl." diye hitap ediyordu. Sally, asansörcü&nbsp;çocuk kepi kulağının üzerine kaykılmış, gümüş çıngırak gibi&nbsp;kahkahalar atıp kibarca divana oturdu. Frl. Schroeder gerçek bir&nbsp;hayranlık ve hayret içinde, etrafında pervane gibi dönüyordu.&nbsp;Anlaşılan Sally gibi birisini şimdiye kadar hiç görmemişti. Çayları her zamanki renksiz, tatsız kuru pasta parçaları yerine, yıldız şeklinde sıralanmış, reçelli keklerle dolu bir tabakla birlikte&nbsp;getirdi. Kenarları dantel gibi işlenmiş iki minik kâğıt peçete de&nbsp;koymayı ihmal etmemişti. (Sonradan, bu hazırlıklar için kendisini kutladığım zaman, Yüzbaşı'nın nişanlısı çaya geldiği zamanlarda da hep bu peçeteleri kullandığını bana söyledi. "Aa, evet&nbsp;Herr Issyvoo, bana güvenebilirsiniz. Genç bir hanımın nelerden&nbsp;hoşlandığım bilirim ben!")</p>

  <p>"Divanına uzanmama izin verir misin, sevgilim?" diye sordu Sally, benimle yalnız kalır kalmaz.</p>

  <p>"Tabii, niye olmasın?"</p>

  <p>Sally kepini çekip çıkardı, küçük kadife pabuçlu ayaklarını divanın üzerine çekti, çantasını açtı ve pudralanmaya başladı:&nbsp;"Korkunç yorgunum. Dün gece gözümü kırpmadım. Yeni bir&nbsp;sevgilim var, harika bir adam!"</p>

  <p>Çayı fincanlara doldurmaya başladım. Sally bana yan yan baktı:</p>

  <p>"Böyle konuştuğum zaman seni çok şaşırtıyor muyum, Christopher, sevgilim?"</p>

  <p>"Hiç mi hiç."</p>

  <p>"Ama hoşlanmıyorsun, değil mi?"</p>

  <p>"Beni ilgilendirmez." Çay bardağını ona uzattım.</p>

  <p>"Amaan, Allah aşkına," diye bağırdı Sally, "İngilizlik taslama! Tabii ki düşündüklerin seni ilgilendirir!"</p>

  <p>"Peki öyleyse, doğrusunu istersen beni sıkıyor bu konuşmalar."</p>

  <p>Bu, onu istediğimden daha çok kızdırdı. Ses tonu değişti: soğuk bir tavırla: "Anlayacağını ummuştum," dedi. İçini çekti:&nbsp;"Ama unutmuşum - sen erkeksin."</p>

  <p>"Üzgünüm, Sally. Erkek olmamak elimde değil tabii... Ama lütfen bana kızma. Ben şunu kastetmiştim; böyle konuştuğun&nbsp;zaman, aslında sırf sinirden yapıyorsun; yapın gereği, yabancıların yanında oldukça çekingensin, diye düşünüyorum; bu&nbsp;yüzden böyle bir hileye başvuruyorsun: Onların üstüne varıp&nbsp;seni şiddetle onaylamalarını ya da hiç onaylamamalarını sağlamaya çalışıyorsun. Biliyorum, çünkü ben kendim de bunu&nbsp;bazen deniyorum... Yalnız bunu benim üzerimde denememeni&nbsp;yeğlerdim çünkü bana sökmez; beni ancak müşkül durumda&nbsp;bırakıyor. Berlin'de ne kadar erkek varsa, her biriyle yatağa girip her seferinde gelip bana anlatsan, yine de beni <i>Kamelyalı Kadın</i> olduğuna ikna edemezsin çünkü sen de aslında biliyorsun&nbsp;ki, değilsin."</p>

  <p>"Hayır... değilim, herhalde" - Sally'nin sesi ölçülüydü. Bu konuşma hoşuna gitmeye başlamıştı. Onu, yeni bir tarzda övmeyi başarmıştım: "Peki, gerçekte tam anlamıyla neyim, Christopher&nbsp;sevgilim?"</p>

  <p>"Sen, Mr. ve Mrs. Jackson-Bowles'ın kızlarısın."</p>

  <p>Sally çayını yudumladı: "Evet... Ne demek istediğini anladığımı sanıyorum... Belki haklısın... Öyleyse, sevgili edinmekten tümüyle vazgeçmem gerektiğini mi düşünüyorsun?"</p>

  <p>"Tabii ki hayır. Gerçekten eğlendiğinden emin olduğun sürece."</p>

  <p>"Tabii," dedi Sally, bir aradan sonra, ciddi bir sesle, "aşkın işime müdahale etmesine asla izin vermemeliyim. İş her şeyden&nbsp;önce gelir... Ama bir kadının hiçbir aşk ilişkisi olmadan büyük&nbsp;bir aktris olabileceğine inanmıyorum-" birden sözünü kesti:&nbsp;"Neye gülüyorsun, Chris?"</p>

  <p>"Gülmüyorum."</p>

  <p>"Sen hep bana gülüyorsun. Benim en büyük enayi dümbeleği olduğuma mı inanıyorsun?"</p>

  <p>"Hayır, Sally. Hiç de enayi olduğunu düşünmüyorum. Gülüyordum, doğru. Nedense, hoşlandığım insanlara gülmek gelir</p>

  <p>içimden. Nedenini bilmiyorum."</p>

  <p>"Öyleyse, benden hoşlanıyorsun, değil mi Christopher, sevgilim?"</p>

  <p>"Evet, tabii hoşlanıyorum, Sally. Ne sanıyordun?"</p>

  <p>"Ama bana âşık değilsin, değil mi?"</p>

  <p>"Hayır, sana âşık değilim."</p>

  <p>"Çok sevindim. Benden hoşlanmanı, ilk tanıştığımız günden beri istiyordum. Ama bana âşık olmadığına memnunum çünkü nasılsa ben sana âşık olamazdım - o yüzden, eğer sen olsaydın, her şey mahvolurdu."</p>

  <p>"Öyleyse çok şanslıyız, değil mi?"</p>

  <p>"Evet, çok..." Sally duraksadı. "Sana itiraf etmek istediğim bir şey var, Chris sevgilim... Anlayıp anlamayacağından emin&nbsp;değilim."</p>

  <p>"Ben sadece bir erkeğim Sally, unutma."</p>

  <p>Sally güldü: "Küçük, aptalca bir şey. Ama, nedense, ben sana söylemeden bunu öğrenirsen, üzülürüm... Hani geçen gün, 'Fritz&nbsp;bana annenin Fransız olduğunu söyledi, dedin ya?"</p>

  <p>"Evet, hatırlıyorum."</p>

  <p>"Ben de sana, bunu uydurduğunu söyledim... Şey, o uydurmadı. Bunu ona ben söylemiştim "</p>

  <p>"Allah aşkına, bunu niye yaptın?"</p>

  <p>İkimiz de gülmeye başladık. "Allah bilir," dedi Sally. "Herhalde onu etkilemek istiyordum."</p>

  <p>"Peki ama, insanın annesinin Fransız olması neden etkileyici olsun?"</p>

  <p>"Ben ara sıra biraz böyle deli oluyorum, Chris. Bana karşı sabırlı olmalısın."</p>

  <p>"Peki Sally, sabırlı olurum."</p>

  <p>"Fritz'e söylememeye şerefin üzerine yemin eder misin?"</p>

  <p>"Yemin ederim."</p>

  <p>"Eğer söylersen, seni domuz seni," dedi Sally gülerek ve yazı masasının üzerindeki hançer şeklindeki mektup açacağını&nbsp;alarak ekledi, "boğazını keserim!"</p>

  <p>Sonradan Frl. Schroeder'e Sally hakkında ne düşündüğünü sordum. Büyülenmiş gibiydi: "Resim gibi, Herr Issyvoo," dedi.</p>

  <p>"Ve ne kadar şık. Elleri ve ayakları ne kadar güzel! Onun en iyi çevreden geldiğini insan hemen anlıyor... Biliyor musunuz, Herr&nbsp;Issyvoo, böyle bir hanım arkadaşınız olduğunu hiç bilmiyordum! Öyle sessiz sakinsiniz ki!..”</p>

  <p>"Yaa, Frl. Schroeder, asıl böyle sessiz sakin olanlardan-"</p>

  <p>Kısa bacakları üzerinde öne ve arkaya doğru sallanarak küçük kahkaha çığlığını attı:</p>

  <p>"Çok doğru, Herr Issyvoo! Çok doğru!"</p>

  <p>&nbsp;</p>

  <p>Yılbaşı arifesinde Sally, Frl. Schroeder'in evine taşındı.</p>

  <p>Her şey son dakikada ayarlanmıştı. Sürekli uyarılarım sonucunda Sally'nin şüpheleri keskinleşmiş, bir gün Frau Karpf'ı, son derece kaba ve beceriksiz bir dolandırıcılık yaparken suçüstü&nbsp;yakalamıştı. Bunun üzerine yüreğine taş basarak, oradan ayrılacağını bildirmişti. Frl. Kost'un eski odası Sally'e verilecekti. Frl.&nbsp;Schroeder sevinçten uçuyordu tabii.</p>

  <p>Hepimiz Yılbaşı arifesi akşam yemeğini evde yedik: Frl. Schroeder, Frl. Mayr, Sally, Bobby, Troika'dan bir barmen arkadaşı ve ben. Yemek çok başarılı oldu, itibarı yeniden iade edilen&nbsp;Bobby, Frl. Schroeder'le cesurca flört ediyordu. Bir büyük sanatçının bir diğer büyük sanatçıyla konuşması gibi, Frl. Mayr ile&nbsp;Sally İngiltere'de müzikholde çalışma olanaklarını tartışıyorlardı. Sally, o anda belki kendisinin de yarı yarıya inandığı şaşırtıcı yalanlar söylüyor, Palladium'da ve London Coliseum'da nasıl&nbsp;sahneye çıktığını anlatıyordu. Frl. Mayr, Münih sokaklarında&nbsp;coşkulu öğrenciler tarafından çekilen bir arabada nasıl gezdirildiğini anlatarak hepsinin üstüne tüy dikti. O andan itibaren de&nbsp;Sally'nin Frl. Mayr'ı <i>Sennerin Abschied von der Alm”ı</i> söylemeye&nbsp;ikna etmesi uzun sürmedi. Bir kadeh Bordo şarabı ve bir şişe&nbsp;çok ucuz konyaktan sonra bu şarkı ruh halime öylesine uygun&nbsp;düştü ki, birkaç damla gözyaşı dökmekten kendimi alamadım.&nbsp;Nakaratlara ve finaldeki kulak zarım patlatıcı <i>Juch-he!</i> ünlemine&nbsp;hepimiz katıldık. Sonra Sally, "I've Got Those Little Boy Blues"u,&nbsp;öylesine duygu yükleyerek söyledi ki Bobby'nin barmen arkadaşı bunu kendi üstüne alındı ve Sally'nin beline sarılıverdi. Bobby,&nbsp;işe dönme zamanının geldiğini kesin bir dille hatırlatarak, onu&nbsp;frenlemek zorunda kaldı.</p>

  <p>Sally ile ben onunla birlikte Troika'ya gittik; orada Fritz'e rastladık. Sally, Lady Windermere'de söylerken ona eşlik eden&nbsp;genç piyanist Klaus Linke, Fritz'le birlikteydi. Sonra Fritz'le ben&nbsp;oradan ayrıldık. Fritz keyifsiz görünüyordu ama bana nedenini&nbsp;söylemedi. Birkaç kız bir tül perdenin arkasında klasik tableau&nbsp;vivant'lar yapıyorlardı. Sonra masaların üstünde telefonlar bulunan büyük bir dans salonuna girdik. Bildiğimiz türden konuşmalar: Özür dilerim madam, sesinizden, uzun siyah kirpikli, küçük bir sarışın olduğunuzdan eminim - tam benim tipim. Nasıl&nbsp;mı anladım? Aa, o benim sırrım. Evet - doğru bildiniz: Ben uzun&nbsp;boylu, esmer, geniş omuzlu, asker görünümlü ve ufacık bıyığı olan bir erkeğim... Bana inanmıyor musunuz? Öyleyse kendiniz gelip görün!" Çiftler, eller birbirlerinin kalçasında, birbirlerinin&nbsp;yüzüne doğru bağırıp çağırarak, kan ter içinde dansedip duruyorlardı. Bavyera kostümleri giyinmiş orkestra üyeleri de bağırıp çağırıyor, bira içiyor, bira terleri döküyorlardı. Salon hayvanat bahçesi gibi kokuyordu. Daha sonra galiba tek başıma, avare&nbsp;avare, saatlerce bir konfeti ormanının içinde dolandım durdum.&nbsp;Ertesi sabah uyandığımda, yatağım bunlarla doluydu.</p>

  <p>Kalkalı ve giyineli epey olmuştu ki Sally eve döndü. Doğru benim odama geldi. Yorgun ama kendinden memnun görünüyordu.</p>

  <p>"Merhaba, sevgilim! Saat kaç?"</p>

  <p>"Neredeyse öğle vakti."</p>

  <p>"Vay canına, sahi mi? Ne güzel! Açlıktan neredeyse ölmek üzereyim. Kahvaltıda bir fincan kahveden başka bir şey mideme girmedi..." Sustu, umutla bundan sonraki soruyu sormamı&nbsp;bekledi.</p>

  <p>"Neredeydin?" diye sordum.</p>

  <p>"Ama sevgilim" Sally, gözlerini yapmacık bir hayretle büyük büyük açtı: "Bildiğini sanıyordum!"</p>

  <p>"En ufak bir fikrim yok."</p>

  <p>"Saçma!"</p>

  <p>"Gerçekten yok, Sally."</p>

  <p>"Ah, Christopher sevgilim, nasıl böyle yalan söyleyebilirsin? Bunu tasarladığın apaçık ortada! Fritz'den nasıl kurtuldun - öyle&nbsp;kızgın görünüyordu ki, Klaus'la ben gülmekten öldük."</p>

  <p>Yine de tam rahat görünmüyordu. İlk kez kızardığını gördüm.</p>

  <p>"Sigaran var mı, Chris?"</p>

  <p>Ona bir sigara verdim ve yaktım. Uzun bir duman savurdu, yavaşça pencereye doğru gitti:</p>

  <p>"Ona deliler gibi âşığım."</p>

  <p>Döndü, hafifçe kaşlarını çattı, divana doğru yürüdü ve özenle kıvrılıp yattı, ellerini ve ayaklarını dikkatle yerleştirdi:&nbsp;"En azından, öyle olduğumu sanıyorum," diye ekledi.</p>

  <p>Saygıyla bir an sustum, sonra "Klaus da sana âşık mı?" diye sordum.</p>

  <p>"Bana bayılıyor." Sally gerçekten çok ciddiydi. Birkaç dakika sigara içmeye devam etti: "İlk tanıştığımız gün, Lady Windermere'de, bana âşık olduğunu söylüyor. Ama birlikte çalıştığımız sürece bir şey söylemeye cesaret edememiş. Şarkı söylememi etkileyebileceğinden korkmuş... Beni tanımazdan önce, bir&nbsp;kadın vücudunun ne harikulâde bir şey olduğu hakkında hiçbir&nbsp;fikri olmadığını söylüyor. Aşağı yukarı üç kadına filân sahip olmuş bugüne kadar..."</p>

  <p>Bir sigara yaktım.</p>

  <p>"Tabii, Chris, senin tam anlamıyla anladığını sanmıyorum... Bunu açıklamak çok zor..."</p>

  <p>"Öyle olduğuna eminim."</p>

  <p>"Saat dörtte onunla yeniden buluşacağım." Sally'nin ses tonu biraz meydan okur gibiydi.</p>

  <p>"O halde biraz uyusan iyi olur. Frl. Schroeder'e sana sahanda yumurta yapmasını söylerim ya da hâlâ ayılmamışsa kendim yaparım. Sen yatağına gir. Yumurtalarını orada yersin."</p>

  <p>"Sağ ol, Chris, sevgilim. Sen bir meleksin." Sally esnedi. "Sensiz ne yaparım bilmiyorum."</p>

  <p>&nbsp;</p>

  <p>Bundan sonra Sally ile Klaus birbirlerini her gün görmeye başladılar. Genellikle bizim evde buluşuyorlardı; bir keresinde Klaus bütün gece kaldı. Frl. Schroeder bana bu konuda fazla&nbsp;bir şey söylemedi ama şaşkın olduğunu görüyordum. Klaus'u&nbsp;onaylamadığından değil; tersine onu çok çekici buluyordu ama&nbsp;Sally'nin bana ait olduğunu düşünüyordu ve benim hiç direnmeden bir kenarda durduğumu gördükçe hayret ediyordu. Ama&nbsp;benim bu ilişkiden haberim olmasaydı ve Sally beni gerçekten&nbsp;aldatıyor olsaydı, Frl. Schroeder bu gizli ittifakı büyük bir zevkle&nbsp;desteklerdi, eminim.</p>

  <p>Bu arada Klaus'la ben birbirimizden biraz çekiniyorduk. Merdivenlerde rastlantıyla karşılaştığımızda, iki düşman gibi&nbsp;birbirimize soğuk soğuk selam veriyorduk.</p>

  <p>&nbsp;</p>

  <p>Ocak ortalarında Klaus aniden İngiltere'ye gitti. Hiç beklenmedik bir anda çok iyi bir iş teklifi almıştı; film müziklerini senkronize edecekti. Bir gün öğleden sonra, bize veda etmeye geldiğinde, evde bir ameliyat havası esti; sanki Sally tehlikeli bir ameliyat geçiriyordu. Frl. Schroeder ile Frl. Mayr oturma odasında masa&nbsp;başında iskambil falı açıyorlardı. Sonuçlar, Frl. Schroeder'in sonradan beni temin ettiği üzere, daha iyi olamazdı. Sinek sekizlisi&nbsp;tam üç kez diğer kâğıtlarla uygun bir bağlantı kurmuştu.</p>

  <p>&nbsp;</p>

  <p>Sally ertesi gün tüm vaktini odasındaki divanın üzerine kıvrılıp yatarak geçirdi. Kucağında kâğıt kalem, şiir yazıyordu. Şiirlerini&nbsp;görmeme izin vermedi. Sigara üzerine sigara içiyor, Prairie Oyster yapıyor ama Frl. Schroeder'in yaptığı omletten birkaç lokmadan fazla yemeyi reddediyordu.</p>

  <p>Sana birşeyler getirebilir miyim, Sally?"</p>

  <p>"Hayır, Chris sevgilim, hiçbir şey yemek istemiyorum. Kendimi son derece iyi ve yücelmiş hissediyorum; ruhani bir ermiş, ya da ona benzer bir şeymişim gibi. Bunun ne kadar şahane bir&nbsp;duygu olduğunu bilemezsin... Çikolata ister misin, sevgilim?&nbsp;Klaus bana üç kutu verdi. Biraz daha yersem midem bulanacak."</p>

  <p>"Teşekkür ederim."</p>

  <p>"Onunla hiçbir zaman evleneceğimi sanmıyorum. Bu, kariyerlerimizi mahveder. Görüyorsun Christopher, bana öylesine tapıyor ki sürekli onun çevresinde olmam onun için iyi olmaz."</p>

  <p>"İkiniz de şöhret sahibi olduktan sonra evlenebilirsiniz."</p>

  <p>Sally, bunu düşündü:</p>

  <p>"Hayır... Bu her şeyi bozar. O zaman hep eski kişiliklerimize dönmeye çalışacağız, ne demek istediğimi anlıyor musun? Ama ikimiz de değişmiş olacağız... O öyle harika, öyle ilkel bir</p>

  <p>yaratıktı ki; tıpkı bir faun gibi. Bana kendimi harika bir orman perisiymişim gibi hissettirdi, herkesten, her şeyden uzaklarda,&nbsp;ormanın ortasında."</p>

  <p>&nbsp;</p>

  <p>Klaus'un ilk mektubu tam zamanında geldi. Hepimiz endişe içinde bekliyorduk; Frl. Schroeder, geldiğini söylemek için beni erkenden uyandırdı. Belki de, bizzat okuma şansına hiçbir zaman sahip olamayacağından korkuyor ve benim ona mektubun içeriğini anlatacağıma güveniyordu. Eğer öyleyse, korkuları yersizdi.&nbsp;Sally, mektubu Frl. Schroeder'e, Frl. Mayr'a, Bobby'ye ve bana göstermekle kalmadı, kirayı toplamak üzere yukarı çıkan kapıcının&nbsp;karısının önünde, mektuptan bazı seçmeleri yüksek sesle okudu.</p>

  <p>Daha ilk andan itibaren mektup ağzımda kötü bir tat bıraktı. Bencil ve biraz da tepeden bakan bir üslupla yazılmıştı. Klaus Londra'dan hoşlanmamıştı. Orada kendini yalnız hissediyordu. Yemeklerle arası iyi değildi. Stüdyodaki insanlar ona&nbsp;gereken önemi vermiyordu. Keşke Sally onunla birlikte olsaydı:&nbsp;Ona birçok bakımdan yardımcı olabilirdi. Ama artık İngiltere'de&nbsp;olduğuna göre elinden geleni yapmaya çalışacaktı. Çok çalışacak&nbsp;ve para kazanacaktı; Sally de çok çalışmalıydı. Çalışmak onu neşelendirecek ve depresyona girmesini engelleyecekti. Mektubun&nbsp;sonunda çeşitli sevgi sözcükleri yer alıyordu; beceriyle oraya buraya serpiştirilmişlerdi. Okudukça insan, bunları daha önce pek&nbsp;çok kez yazmış olduğu hissine kapılıyordu.</p>

  <p>Sally sevinçten uçuyordu. Klaus'un tembihleri onu öyle etkilemişti ki hemen birkaç film şirketine, bir tiyatro ajansına ve yarım düzine kadar tanıdığı 'iş' adamına telefon etti. Gerçi hiçbirinden kesin bir sonuca varılamadı ama, sonraki yirmi dört&nbsp;saatinin son derece iyimser geçmesini sağladı. Düşleri bile, bana&nbsp;söylediğine göre kontratlar ve dört haneli çeklerle doluymuş.&nbsp;"Bu harika bir duygu, Chris, artık yükseleceğimi ve dünyanın&nbsp;en harika aktrisi olacağımı biliyorum."</p>

  <p>&nbsp;</p>

  <p>&nbsp;</p>

  <p>Bir sabah, bundan yaklaşık bir hafta sonra Sally'nin odasına gittim ve onu elinde bir mektupla buldum. Klaus'un el yazısını hemen tanıdım.</p>

  <p>"İyi günler, Chris sevgilim."</p>

  <p>"İyi günler, Sally."</p>

  <p>"Nasıl uyudun?" Ses tonunda yapmacık bir canlılık ve sohbet havası seziliyordu.</p>

  <p>"İyi uyudum sayılır, sağ ol. Ya sen?"</p>

  <p>"Oldukça iyi... Ne kötü hava değil mi?"</p>

  <p>"Evet." Bakmak için pencereye doğru yürüdüm. Hava gerçekten kötüydü.</p>

  <p>Sally, hoşsohbet gülümsedi: "Bu pis domuzun ne yaptığını biliyor musun?"</p>

  <p>"Ne domuzu?" Kendimi ele vermek niyetinde değildim.</p>

  <p>"Amaan Chris! Allah aşkına bu kadar salak olma!"</p>

  <p>"Çok özür dilerim. Bu sabah jeton biraz geç düşüyor."</p>

  <p>"Sana anlatmaya uğraşacak değilim, sevgilim." Sally mektubu uzattı. "İşte, oku bunu, tamam mı? Yüzsüzlüğün daniskası! Yüksek sesle oku. Kulağa nasıl geldiğini duymak istiyorum."</p>

  <p>"Mein liebes, armes Kind," diye başlıyordu mektup. Klaus, Sally'ye, benim zavallı, sevgili yavrum, diyor çünkü, diye devam&nbsp;ediyor, ona söyleyeceklerinin kendisini son derece mutsuz edeceğinden korktuğunu açıklıyordu. Ama her şeye rağmen söylemek zorundaydı: bir karara vardığını ona söylemek zorundaydı.&nbsp;Bunun kendisi için kolay olduğunu sanmamalıydı: tersine son&nbsp;derece zor ve acılı olmuştu. Buna rağmen haklı olduğundan&nbsp;emindi. Sözün kısası, ayrılmaları gerekiyordu.</p>

  <p>"Şimdi anlıyorum ki," diye yazıyordu Klaus, "ben çok bencil davranmışım. Yalnız kendi zevkimi düşünmüşüm. Senin üzerinde çok kötü bir etkim olduğunun farkına varıyorum. Yavrucuğum, sen bana çok fazla bağlandın. Birlikte olmaya devam&nbsp;edecek olursak, kısa zamanda aklını ve iradeni yitireceksin."&nbsp;Klaus, Sally'ye salt işi için yaşamasını önermeye devam ediyordu. "Şunu anladım ki, çalışmak, yaşamda önemli olan tek şey."&nbsp;Sally'nin kendisini haddinden fazla üzmesinden çok endişe ediyordu. "Cesur olmalısın Sally, benim zavallı sevgili yavrum."</p>

  <p>Mektubun tam sonunda Klaus baklayı ağzından çıkarıyordu:</p>

  <p>"Birkaç gece önce, İngiliz aristokrasisinin başta gelenlerinden Lady Klein'in evinde bir partiye çağrılmıştım. Orada Miss Gore-Eckersley adında çok güzel ve akıllı genç bir İngiliz kızıyla tanıştım. Adını pek iyi işitemediğim bir İngiliz lordunun akrabasıymış - kimi kastettiğimi sen bilirsin herhalde. O günden&nbsp;sonra iki kez daha buluştuk ve kendisiyle birçok şey hakkında&nbsp;çok güzel konuşmalar yaptık. Benim düşüncelerimi bu kadar iyi&nbsp;anlayan bir kıza bugüne dek rastladığımı sanmıyorum-"</p>

  <p>"Bu tam bir sürpriz benim için" diye sözümü kesti Sally acı bir sesle, sonra kısa bir kahkaha attı: "Bugüne kadar bu oğlanın&nbsp;bir aklı olduğundan hiç şüphelenmemiştim."</p>

  <p>Gizli bir şeylerin kokusunu alan Frl. Schroeder, Sally'ye banyo yapmak isteyip istemediğini sormak bahanesiyle o anda odaya daldı. Bu fırsatı en iyi şekilde değerlendirmeleri için onları yalnız bıraktım.</p>

  <p>"Bu serseme kızamıyorum" dedi Sally sonradan, odasında bir aşağı bir yukarı gezinip öfkeyle sigara içerken: "Ona bir analık duygusuyla sadece acıyorum. Peki, kendini bu kadınların ayağının dibine atarsa, <i>onun</i> işine ne olacak, düşünemiyorum&nbsp;doğrusu."</p>

  <p>Odada bir tur daha attı:</p>

  <p>"Bir başka kadınla doğru dürüst bir ilişkisi olsaydı ve bana ancak uzun bir süre devam ettikten sonra söyleseydi, daha çok&nbsp;üzülürdüm. Ama bu kız! Valla, onun metresi olduğunu bile sanmıyorum."</p>

  <p>"Eminim değildir," dedim, ona hak vererek. "Bana bak, Prairie Oyster içelim mi?"</p>

  <p>"Ne harikasın Chris! Her zaman en uygun şeyi düşünürsün. Sana âşık olmayı ne kadar isterdim. Klaus senin küçük parmağın bile olamaz."</p>

  <p>"Olamayacağını biliyorum."</p>

  <p>"Şu alçağın küstahlığına bak," diye bağırdı Sally, Worcester sosunu yutup üst dudağını yalarken, "Ona aşırı bağlanmışım,&nbsp;ona tapıyormuşum!.. İşin kötüsü, öyleydim."</p>

  <p>O akşam odasına uğradığımda onu elinde kâğıt kalemle buldum:</p>

  <p>"Klaus'a milyonlarca mektup yazdım, hepsini de yırttım."</p>

  <p>"Bir yararı yok, Sally. Hadi sinemaya gidelim."</p>

  <p>"Haklısın, Chris sevgilim." Sally, minicik mendiliyle gözlerini sildi. "Üzülmenin bir yararı yok, değil mi?"</p>

  <p>"En ufak bir yararı yok."</p>

  <p>"Ve şimdi gerçekten büyük bir yıldız olacağım, sırf ona göstermek için!"</p>

  <p>"Hah işte, şimdi oldu."</p>

  <p>Büllowstrasse'deki küçük bir sinemaya gittik. Büyük Aşk, Ev Hayatı ve Çocuklar uğruna sahne hayatım feda eden bir kızın&nbsp;yaşamını anlatan bir film izledik. O kadar çok güldük ki sonunu&nbsp;beklemeden ayrılmak zorunda kaldık.</p>

  <p>"Şimdi kendimi çok daha iyi hissediyorum," dedi Sally, sinemadan çıkarken.</p>

  <p>"Memnun oldum."</p>

  <p>"Belki de ona tam anlamıyla âşık değildim... Ne dersin?"</p>

  <p>"Valla, bunu kestirmek zor benim için."</p>

  <p>"Çoğu kez bir erkeğe âşık olduğumu sanmış, sonra da yanıldığımı anlamışımdır. Ama bu kez..." Sally'nin sesi üzgündü, "Gerçekten, emindim... Ve şimdi, bir şekilde, her şey biraz karışmışa benziyor..."</p>

  <p>"Belki de şok yüzünden acı çekiyorsun," diye atıldım.</p>

  <p>Sally bu düşüncemi çok sevdi: "Biliyor musun, galiba öyle!.. Vallahi Chris, sen kadınları harika anlıyorsun. Şimdiye kadar&nbsp;rastladığım erkeklerin hepsinden daha iyi... Eminim bir gün, öyle&nbsp;harika bir roman yazacaksın ki milyonlarca kopya satılacak."</p>

  <p>"Bana inandığın için sağ ol, Sally."</p>

  <p>"Sen de bana inanıyor musun, Chris?"</p>

  <p>"Tabii, inanıyorum."</p>

  <p>"Yok, ama doğru söyle."</p>

  <p>"Bak... Bir şeyde muazzam bir başarıya ulaşacağmdan eminim... Ancak bunun ne olacağından pek emin değilim... Yani, gayret etsen yapabileceğin o kadar çok şey var ki, öyle değil mi?"</p>

  <p>"Öyle herhalde." Sally düşünceye daldı. "En azından, bazen öyle hissediyorum... Bazen de hiçbir boka yaramadığımı hissediyorum... Baksana, bir erkeği bir ay bile elimde tutamıyorum."</p>

  <p>"Aman Sally, yeniden başlamayalım!"</p>

  <p>"Peki Chris - yeniden başlamayacağız. Hadi, gidip bir şeyler içelim."</p>

  <p>Bunu izleyen haftalar boyunca Sally ile ben günlerimizin büyük bir bölümünü birlikte geçirdik. O büyük ve kasvetli odadaki divanın üzerine kıvrılıp yatıyor, sigara tüttürüyor, Prairie Oyster&nbsp;içiyor ve sürekli gelecekten söz ediyordu. Hava güzelse, benim&nbsp;de o gün dersim yoksa, Wittenbergplatz'a kadar uzanıyor, güneşli bir bankın üzerinde oturuyor, gelip geçenler hakkında fikir&nbsp;yürütüyorduk. Herkes Sally'e şaşkın şaşkın bakıyor, başındaki&nbsp;kanarya sarısı bere ile yaşlı, uyuz bir köpek derisine benzeyen,&nbsp;eski püskü kürk mantosu ilgilerini çekiyordu.</p>

  <p>"Merak ediyorum" diyordu Sally, keyifli keyifli: "Bizim gibi iki serserinin geleceğin en harika yazarı ve dünyanın en büyük&nbsp;film yıldızı olacağını bilseler acaba ne derlerdi?"</p>

  <p>"Herhalde çok şaşırırlardı.</p>

  <p>Mercedes'imizle dolaşıp dururken, geride bıraktığımız şu günleri anımsayarak: 'Hani çok da kötü değildi o günler!' diyeceğiz, herhalde.</p>

  <p>"Mercedes şimdi bizim olsa, çok da kötü olmazdı hani."</p>

  <p>Sürekli zenginlik, şan şöhret, Sally için dolgun kontratlar ve benim bir gün yazacağım satış rekorları kıran romanlardan söz&nbsp;ediyorduk. "Bence," diyordu Sally, "roman yazarı olmak harika&nbsp;bir şey olmalı. Son derece hayalperest, beceriksiz ve işten anlamayan biri gibi görünüyorsun, insanlar seni istedikleri gibi kazıklayabilecekler ini sanıyorlar - derken günün birinde sen oturuyor ve onlar hakkında, hepsinin ne domuz olduklarını anlatan&nbsp;bir roman attırıyorsun, roman muazzam bir sükse yapıyor, sen de&nbsp;para babası olup çıkıyorsun, vay be!"</p>

  <p>"Bende eksik olan yeterince hayalperest olmayışım, herhalde..."</p>

  <p>"... Ah, gerçekten zengin olan bir âşık edinebilsem. Şöyle birdüşünelim... Yılda üç bin, bir apartman dairesi, bir doğru dürüst arabadan fazla bir şey istemezdim. Şu sırada, zengin olmak için her şeyi yapardım, insan zengin olunca gerçekten iyi bir kontrat için bekleyebilir; sana ilk gelen teklifi kapmak, üstüne atlamak zorunda kalmazsın... Tabii âşığıma sadakatte asla kusur etmezdim-"&nbsp;</p>

  <p>Sally böyle şeyleri büyük bir ciddiyetle söylüyor ve söylediklerine içtenlikle inanıyordu. Garip bir ruh hali içindeydi; huzursuz ve sinirli. Sık sık, sebepsiz yere öfkeye kapılıyordu. Sürekli&nbsp;olarak iş bulmaktan söz ediyor ama bunun için çaba göstermiyordu. Annesinin gönderdiği aylık bugüne kadar kesilmemişti&nbsp;nasılsa, biz de çok ucuza yaşıyorduk çünkü Sally artık geceleri çıkmaktan ya da başkalarını görmekten hoşlanmıyordu. Bir&nbsp;seferinde Fritz çaya geldi. Ben daha sonra onları yalnız bırakıp&nbsp;mektup yazmaya odama gittim. Döndüğümde Fritz gitmiş, Sally&nbsp;gözyaşları içindeydi.</p>

  <p>"Bu adam beni öylesine sıkıyor ki!" diye hıçkırdı. "Ondan nefret ediyorum! Onu öldürmek istiyorum!"</p>

  <p>Ama birkaç dakika içinde sakinleşmişti. Ben her zamanki gibi o kaçınılmaz Prairie Oysterları yapmaya başladım. Divanın&nbsp;üzerinde kıvrılmış yatan Sally, düşünceli düşünceli sigara içiyordu:</p>

  <p>"Merak ediyorum," dedi birden, "acaba çocuğum mu olacak?"</p>

  <p>"Aman Yarabbim!" Neredeyse bardağı düşürüyordum: "Gerçekten öyle mi düşünüyorsun?"</p>

  <p>"Bilmiyorum. Benim için bunu bilmek çok zor; âdetlerim öyle düzensiz ki... Ara sıra midem bulanıyor. Herhalde, yediğim&nbsp;bir şeyden olacak..."</p>

  <p>"Gidip bir doktora danışsan daha iyi değil mi?"</p>

  <p>"Amaan, boşver!" Sally tembel tembel esnedi. "Acelesi yok."</p>

  <p>"Tabii ki var! Yarın gidip bir doktora görüneceksin!"</p>

  <p>"Bana bak, Chris, lanet olsun, sen kime emir verdiğini sanıyorsun? Keşke hiçbir şey söylemeseydim!" Sally yeniden ağlamak üzereydi.</p>

  <p>"Peki, tamam! Tamam!" Alelacele onu yatıştırmaya çalıştım. "Ne istersen onu yap. Bu iş beni ilgilendirmez."</p>

  <p>"Özür dilerim, sevgilim. Terslik etmek istemedim. Yarın sabah, bakalım nasıl olacağım. Belki de sonunda o doktora giderim."</p>

  <p>Ama gitmedi tabii. Ertesi gün, gerçekten çok daha neşeli görünüyordu: "Bu akşam çıkalım Chris. Bu odadan bıktım, usandım. Gidip biraz dünyayı görelim."</p>

  <p>"Haklısın, Sally. Nereye gitmek istersin?"</p>

  <p>"Troika'ya gidip şu bizim sersem Bobby ile konuşalım. Belki bize beleşten bir içki verir, hiç bilinmez!"</p>

  <p>Bobby bize içki filan vermedi ama Sally'nin önerisi yine de işe yaradı. Çünkü, Troika'nın barında otururken Clive'la tanıştık.</p>

  <p>&nbsp;</p>

  <p>O andan başlayarak, Sally ile ben ya ayrı ya da beraber sürekli onunla birlikteydik. Clive'ı hiçbir zaman ayık görmedim. Bize,&nbsp;kahvaltıdan önce her gün yarım şişe viski içtiğini söyledi; buna&nbsp;inanmamam için hiçbir neden yoktu. Sık sık bize neden bu kadar çok içtiğini anlatmaya başlardı - son derece mutsuzdu. Ama&nbsp;neden bu denli mutsuz olduğunu hiçbir zaman öğrenemedim&nbsp;çünkü Sally her zaman araya girer, oradan ayrılma ya da başka&nbsp;bir yere gitme zamanının geldiğini, sigara ya da bir bardak viski daha içmesi gerektiğini söylerdi. O da neredeyse Clive kadar&nbsp;viski içiyordu. Hiçbir zaman tam anlamıyla sarhoş olmuyordu&nbsp;ama gözleri, zaman zaman haşlanmış gibi korkunç bir görünüm&nbsp;alıyordu. Her gün yüzündeki makyaj tabakası bir kat daha kalınlaşıyordu sanki. __</p>

  <p>Clive, eski Romalıları andıran çok iri yapılı, oldukça yakışıklı, şişmanlamaya yüz tutmuş bir erkekti. Hüzünlü, Amerikalılara özgü dalgın ve kararsız bir havası vardı. Bu her zaman için çekici bir özellik; hele bu kadar çok parası olan birinde çekicilik iki kat oluyor. Kararsız, dalgın, içinde bulunduğu ortamda&nbsp;kaybolmuş gibi görünüyordu; hem eğlenmeye istekliydi hem&nbsp;de bunu nasıl yapacağından emin değildi. Gerçekten zevk alıp&nbsp;almadığını, yaptıklarımızın gerçekten eğlenceli olup olmadığını&nbsp;bir türlü kestiremiyordu. Ona her an teminat vermek gerekiyordu. Gerçek hadise bu muydu? En garantili, en iyi eğlence şekli&nbsp;gerçekten bu muydu? Öyle miydi? Evet, evet, tabii. Bu harikaydı&nbsp;işte! Bu süperdi! Ha, ha, ha! Kocaman, okul-çocuğu kahkahası&nbsp;gümbür gümbür ortalığı çınlatıyor, yankılanıyor, sonra zorlanıyor ve birden, şaşkın bir soru havası içinde yitip gidiyordu. Bizim&nbsp;desteğimiz olmadan bir adım atmaya bile cesareti yoktu. Ancak&nbsp;ara sıra, bizden yardım dilediği anlarda bile, garip ve kurnazca&nbsp;bir alaycılığın pırıltılarını sezinler gibi oluyordum. Acaba bizim&nbsp;hakkımızda ne düşünüyordu?</p>

  <p>Clive her sabah, kaldığı otele götürmek üzere bize kiralık bir araba yolluyordu. Şoför her zaman Linden'deki en pahalı çiçekçiye ısmarlanmış nefis bir buket çiçek getiriyordu. Bir sabah,&nbsp;verilecek bir dersim olduğundan, Sally ile, onlara sonradan katılmam için anlaşmıştık. Otele geldiğimde Clive ile Sally'nin erken&nbsp;saatte Dresden'e uçtuklarını öğrendim. Clive bir not bırakmıştı.&nbsp;Bol keseden özür diliyor ve beni otelin restoranında tek başıma,&nbsp;onun konuğu olarak öğle yemeği yemeğe davet ediyordu. Ama&nbsp;yapmadım. Başgarsonun gözlerindeki bakıştan çekiniyordum.&nbsp;Akşamüstü Clive ile Sally döndüler. Clive bana bir armağan getirmişti: Altı ipek gömlekten oluşan bir paket. Sally kulağıma,&nbsp;"Sana bir altın tabaka almak istedi," diye fısıldadı, "ama ben ona,&nbsp;gömlek daha iyi olur dedim. Seninkiler öyle berbat durumda ki...&nbsp;Ayrıca şimdilik yavaştan almalıyız. Bizim altın arayıcıları olduğumuzu sanmasını istemeyiz, herhalde..."</p>

  <p>Gömlekleri minnettarlıkla kabul ettim. Başka ne yapabilirdim? Clive ahlakımızı iyice bozmuştu. Sally'nin sahne yaşamına atılması için gereken parayı yatıracağını anlıyorduk. Bunu sık&nbsp;sık, gerçekten kibar bir tavırla söylüyordu; sanki çok önemsiz,&nbsp;arkadaşlar arasında gürültüsüz patırtısız çözümlenecek bir işmiş gibi. Ama bu konuya değinir değinmez, ilgisi yeniden başka&nbsp;bir yere kayıyordu. Düşünceleri bir çocuğunki kadar kolaylıkla&nbsp;başka bir tarafa çekilebiliyordu. Bazen Sally'nin, sabırsızlığım&nbsp;örtbas etmek için çok zorlandığını görüyordum. "Şimdi bizi biraz yalnız bırak, sevgilim," diye fısıldardı bana, "Clive'la ben iş&nbsp;konuşması yapacağız." Ama Sally ne denli ustalıkla onun sadede&nbsp;gelmesini sağlamaya çalışırsa çalışsın, tam bir başarıya ulaşamıyordu. Yarım saat sonra onlara katıldığımda, Clive'ın gülümseyerek viskisini yudumladığına ve Sally'nin de yine gülümseyerek, aşırı kızgınlığını saklamaya uğraştığına tanık oluyordum.</p>

  <p>Yalnız kaldığımızda Sally tekrar tekrar ve büyük bir ciddiyetle, "Ona bayılıyorum," diyordu. Buna şiddetle inanıyordu. Yeni benimsenmiş dinsel bir inancın doktrini gibi: Sally, Clive'a&nbsp;bayılıyor. Bir milyonere 'bayılmak', çok ciddi bir girişimdi.&nbsp;Sally'nin yüz hatları giderek, vecd içindeki bir rahibenin yüz ifadesine dönüşüyordu. Gerçekten de Clive, o sevimli silik havasıyla, özellikle göze çarpan profesyonel bir dilenciye yirmi marklık&nbsp;bir banknot uzattığı zaman, Sally ile ben gerçek bir huşu içinde&nbsp;göz göze geliyorduk. Paranın böylesine israfı, bir Tanrı buyruğu,&nbsp;bir çeşit mucize gibi etkiliyordu bizi.</p>

  <p>&nbsp;</p>

  <p>Bir öğleden sonra, Clive her zamankinden biraz daha ayıkmış gibi göründü gözümüze. Planlar yapmaya başladı. Birkaç gün&nbsp;içinde, üçümüz de Berlin'den temelli olarak ayrılacaktık. Orient Express'le Atina'ya gidecektik. Oradan Mısır'a uçacaktık.&nbsp;Mısır'dan Marsilya'ya. Marsilya'dan gemiyle Güney Amerika'ya.&nbsp;Sonra Tahiti, Singapur, Japonya. Clive bu adları, Wannsee demiryolu üzerindeki tren istasyonları gibi, çok doğal bir şeymiş&nbsp;gibi sıralıyordu. Daha önceleri oralarda bulunmuştu. Hepsini&nbsp;biliyordu. Onun alışılmış can sıkıntısı, bu akılalmaz konuşmayı&nbsp;benim gözümde giderek gerçekçi bir havaya dönüştürdü. Bütün&nbsp;dediklerini pekâlâ yapabilirdi; ve yapmak niyetinde olduğuna&nbsp;ciddi olarak inanmaya başladım. Servetini ufak bir jestle harekete geçirerek, yaşamlarımızın tüm doğrultusunu değiştirebilirdi.</p>

  <p>Peki, bizim durumumuz ne olurdu? Bir kez başladık mı, artık geri dönemezdik. Clive'ı hiçbir zaman bırakamazdık. Sally ile evlenirdi, tabii. Benim ise, tanımlaması biraz güç bir mevkiim&nbsp;olacaktı: Hiçbir görevi olmayan bir çeşit özel sekreter. Şöyle bir&nbsp;bakışta, bundan on yıl sonraki görünümümü hayal edebiliyordum; üstümde flanel pantolon, ayağımda siyah beyaz pabuçlar,&nbsp;çifte gerdan, gözler cam gibi, bir Kaliforniya otelinin lobisinde,&nbsp;bir bardağa içki dolduruyorum.</p>

  <p>"Gel de şu cenazeye bir göz at," diyordu Clive.</p>

  <p>"Ne cenazesi, sevgilim?" diye sordu Sally, sabırla. Bu, yeni bir tür kesintiydi.</p>

  <p>"Yaa, yoksa farkında değil misin?" Clive güldü. "Çok şık bir cenaze alayı. Bir saatten beri yolda."</p>

  <p>Üçümüz de Clive'm otel odasının balkonuna çıktık. Gerçekten, altımızdan geçen yolda yığınla insan vardı. Hermann Müller'in cenaze törenine katılmışlardı. Prusya Sosyal Demokratları'nın, soluk, sarsılmaz ve metin yüzlü kâtiplerinden, hükümet görevlilerinden, sendikacılarından oluşan bezgin bir alay,&nbsp;sancaklarının altında, uzakta gölgelenen Brandenburg Kapısı kemerlerine doğru yorgun argın yürüyor, kemerlerden sarkan uzun&nbsp;siyah şeritler akşam rüzgârında yavaş yavaş dalgalanıyordu.</p>

  <p>"Söylesene, kimdi bu adam kuzum?" dedi Clive, aşağı bakarak. "Herhalde kodamanın biri olmalı."</p>

  <p>"Allah bilir" dedi Sally, esneyerek. "Bak Clive, sevgilim, bu harika bir günbatımı, değil mi?"</p>

  <p>Haklıydı. Şu aşağıda asker gibi yürüyen Almanlarla, tabutun içindeki ölüyle ya da sancakların üstündeki yazılarla hiçbir ilgimiz yoktu. Birkaç gün içinde, diye düşündüm, dünya nüfusunun&nbsp;yüzde doksan dokuzuyla, geçimlerini çalışarak sağlayan, yaşamlarını sigorta ettiren, çocuklarının geleceği için endişelenen tüm&nbsp;erkekler ve kadınlarla olan benzerliğimizi yitirmiş olacağız. Belki&nbsp;ortaçağda, ruhlarını şeytana sattıklarına inanan insanlar kendilerini böyle hissediyorlardı. Bu, garip, neşe veren, hiç de nahoş&nbsp;olmayan bir duyguydu; ama aynı zamanda biraz korkuyordum.&nbsp;Evet, dedim, kendi kendime, sonunda becerdim; kayboldum ben.</p>

  <p>&nbsp;</p>

  <p>Ertesi sabah otele her zamanki gibi, aynı saatte geldik. Kapıcı, bana biraz tuhaf gelen bir bakışla bizi süzdü.</p>

  <p>"Kimi görmek istemiştiniz, Madam?"</p>

  <p>Soru o kadar olağandışıydı ki ikimiz de gülmekten kendimizi alamadık.</p>

  <p>"Numara 365, tabii," diye yanıtladı, Sally, "Ne sandınız? Şimdiye kadar bizi hâlâ tanımadınız mı?"</p>

  <p>"Üzgünüm, Madam. 365'teki beyefendi bu sabah erkenden gitti."</p>

  <p>"Gitti mi? Yani dışarı mı çıktı? Tuhaf şey! Peki, ne zaman dönecek?"</p>

  <p>"Dönmekten söz etmedi, Madam. Budapeşte'ye gidiyormuş."</p>

  <p>Gözlerimiz fal taşı gibi açılmış, kapıcıya bakarken, bir garson elinde bir notla çıkageldi.</p>

  <p>"Sevgili Sally ve Chris," diye yazılıydı notta. "Bu Allahın cezası kente daha fazla dayanamayacağım. Bir gün görüşmek&nbsp;üzere, Clive.</p>

  <p>"(Şayet bir şey unuttumsa, bunlar onu karşılar.)"</p>

  <p>Zarfın içinde üç yüz mark vardı. Bu banknotlar, solmakta olan çiçekler, Sally'nin Dresden'den alman dört çift ayakkabısı ve&nbsp;iki şapkası, benim de altı ipek gömleğim, Clive'ın ziyaretinden&nbsp;elde ettiğimiz yegâne kazançlarımızda Sally ilk anda çok kızdı;&nbsp;sonra ikimiz de gülmeye başladık:</p>

  <p>"Doğrusunu istersen Chris, altın arayıcıları olarak pek başarılı sayılmayız, değil mi, sevgilim?"</p>

  <p>Bütün gün Clive'ın gidişinin önceden tasarlanmış bir numara olup olmadığını tartıştık. Ben öyle olmadığını düşünme eğilimindeydim. Her kentten ve her yeni arkadaş grubundan hemen hemen aynı biçimde ayrıldığını tasavvur ediyordum. Ona&nbsp;büyük ölçüde hak veriyordum.</p>

  <p>Sonra sıra, bu parayla ne yapılacağı meselesine geldi. Sally, iki yüz elli markı yeni giysiler için bir yana ayırmaya karar verdi: Elli markı ise bu gece ıslatacaktık.</p>

  <p>Ama bu elli markı ıslatmak, sandığımız kadar eğlenceli olmadı. Sally kendini rahatsız hissediyordu ve ısmarladığımız o nefis yemeği yemek içinden gelmiyordu. İkimizin de süngüsü&nbsp;düşüktü, keyifsizdik.</p>

  <p>"Biliyor musun, Chris, erkeklerin beni her zaman terk edeceğini düşünmeye başladım. Bunu düşündükçe, ne çok erkeğin beni terk ettiğini hatırlıyorum. Bu korkunç bir şey, gerçekten."</p>

  <p>"Ben seni hiçbir zaman terk etmeyeceğim, Sally."</p>

  <p>"Etmeyecek misin, sevgilim?.. Bak, ciddi söylüyorum, ben aslında bir tür İdeal Kadınım, ne demek istediğimi anlıyorsan&nbsp;eğer. Erkekleri, karılarının elinden alabilen türden bir kadın;&nbsp;ama uzun süre kimseyi elimde tutamıyorum; her erkek istediği tip kadının ben olduğumu sanıyor, ta ki beni elde edinceye&nbsp;kadar, o zaman da, aslında istediğinin ben olmadığımı anlıyor."</p>

  <p>"Altın Kalpli Çirkin Ördek Yavrusu olmaktansa, böyle olmayı yeğlersin, öyle değil mi?"</p>

  <p>"Clive'a karşı davranışlarımdan ötürü kendimi tokatlayabilirim. Para için bu denli üstüne varmamalıydım. Beni diğerleri gibi adi, küçük bir orospu sandı, herhalde. Ama ben aslında ona&nbsp;tapıyordum - bir bakıma... Onunla evlenseydim, onu adam ederdim. İçkiyi bırakmasını sağlardım."</p>

  <p>"Ne de iyi bir örnek olmuştun ona."</p>

  <p>İkimiz de güldük.</p>

  <p>"İhtiyar domuz, bana dolgun bir çek bırakabilirdi, hiç olmazsa."</p>

  <p>"Boşver, sevgilim. Onun geldiği yerden daha çok gelenler olur."</p>

  <p>"Umurumda değil" dedi Sally. "Orospu olmaktan usandım artık. Parası olan bir erkeğin yüzüne bile bakmayacağım bundan&nbsp;böyle."</p>

  <p>Ertesi sabah, Sally kendini çok rahatsız hissetti. İkimiz de bunun içkiden olduğu kanısındaydık. Bütün sabahı yatağında geçirdi.&nbsp;Ayağa kalktığında düşüp bayıldı. Hemen bir doktora görünmesini istedim ama kabul etmedi. Çay saatine doğru yeniden bayıldı. Ayıldığında öyle kötü görünüyordu ki Frl. Schroeder ve ben,&nbsp;ona hiç danışmadan bir doktor çağırdık.</p>

  <p>Doktor geldikten sonra, uzun süre Sally'nin yanında kaldı. Frl. Schroeder'le ben oturma odasında, doktorun tanısını öğrenmek için bekliyorduk. Ama doktor bizi hayretler içinde bırakarak, büyük bir acele içinde, hoşça kal bile demeden evden ayrıldı.&nbsp;Ben hemen Sally'nin odasına koştum. Sally yatakta oturuyordu.&nbsp;Yüzünde sabit bir gülüş vardı:</p>

  <p>"Christopher sevgilim, bana 1 Nisan şakası yaptılar."</p>

  <p>"Ne demek istiyorsun?"</p>

  <p>Sally gülmeye çalıştı:</p>

  <p>"Doktor, bir bebeğim olacağını söyledi."</p>

  <p>"Aman Tanrım!"</p>

  <p>"Öyle korkma, sevgilim! Bir bakıma bunu bekliyordum, biliyorsun."</p>

  <p>"Klaus'tan, değil mi?"</p>

  <p>"Evet."</p>

  <p>"Peki, ne yapmayı düşünüyorsun?"</p>

  <p>"Aldırmayı tabii." Sally bir sigara almak için uzandı. Ben oturmuş, aptal aptal pabuçlarıma bakıyordum.</p>

  <p>"Peki, doktor..."</p>

  <p>"Hayır, doktor bunu yapmayacak. Ona doğrudan sordum. Âdeta şok geçirdi. Ben, 'Sevgili dostum,' dedim, 'bu talihsiz çocuk dünyaya gelecek olursa, akıbetinin ne olacağını düşünebiliyor musunuz? Ben iyi bir anne olacağa benziyor muyum?"'&nbsp;</p>

  <p>"Peki, o ne dedi?"</p>

  <p>"Bunun tümüyle konu dışı olduğunu düşünüyordu. Onun için önemli olan tek şey, mesleki itibarı."</p>

  <p>"Öyleyse, mesleki itibarı olmayan birini bulmamız gerekiyor, hepsi bu kadar."</p>

  <p>"Bence, Frl. Schroeder'e sormamız iyi olacak," dedi Sally.</p>

  <p>Böylece, Frl. Schroeder'e danışıldı. Çok iyi karşıladı; telaşlandı ama çok pratik bir çözüm buldu. Evet, bir tanıdığı vardı. Bir arkadaşının arkadaşının arkadaşı vaktiyle müşkül bir durumda&nbsp;kalmıştı. Doktor da tam vasıflı, çok becerikli birisiydi. Tek sorun,&nbsp;çok pahalı olabilirdi.</p>

  <p>"Oh, çok şükür," dedi Sally. "Clive domuzunun tüm parasını harcamadık, değil mi?"</p>

  <p>"Bak, şunu söylemeliyim, bence Klaus'a-"</p>

  <p>"Bana bak, Chris. Sana ilk ve son olarak şunu söyleyeyim: Klaus'a bu olay hakkında bir şey yazdığını öğrenirsem, seni asla&nbsp;bağışlamam ve seninle bir daha asla konuşmam!"</p>

  <p>"Aman, peki, peki... Tabii, yazmam. Bu sadece bir öneriydi, o kadar."</p>

  <p>Doktordan hoşlanmadım. Sally'nin kolunu okşuyor, çimdikliyor, elini kavrayıp duruyordu. Ama bu iş için biçilmiş kaftan izlenimini verdi bana. Sally, boş oda bulunur bulunmaz, onun&nbsp;özel kliniğine gidecekti. Her şey gayet resmî ve yasal bir hava&nbsp;içinde cereyan ediyordu. Ufak tefek, açıkgöz doktor, birkaç cilalı&nbsp;cümleyle en küçük yasa dışı esintileri bile dağıtmaktan geri kalmadı. Sally'nin sağlık durumu, doğum yapmanın tehlikelerine&nbsp;maruz bırakılmasını olanaksız kılıyordu. Bunu belirten bir de&nbsp;rapor verilecekti. Tabii, bu rapor, söylemesi gereksiz ama oldukça pahalıya mal olacaktı. Klinik masrafları ve ameliyatın bizzat&nbsp;kendisi de öyle, tabii. Doktor, herhangi bir hazırlık yapmadan&nbsp;önce, iki yüz elli mark peşin istiyordu. Sonunda bunu iki yüze&nbsp;indirmeyi başardık. Sally, sonradan açıkladığına göre, bu elli&nbsp;markı, yeni gecelikler almak için istemişti.</p>

  <p>&nbsp;</p>

  <p>Sonunda bahar geldi. Kafeler kaldırımların üzerine tahta platformlar yerleştiriyor, dondurmacı dükkânları açılıyor, dondurmalarını tekerlekleri rengârenk arabalarda sergiliyorlardı. Özel kliniğe üstü açık bir taksiyle gittik. Bu güzel hava sayesinde&nbsp;Sally, haftalardan beri içinde bulunduğunu gördüğüm neşesiz&nbsp;ruh halinden sıyrılmıştı. Ama Frl. Schroeder, cesurca gülmeye çalışmasına rağmen, ağlamak üzereydi. "Doktor Yahudi değildir umarım?" diye sordu Frl. Mayr, sertçe. "O pis Yahudilerden hiçbirinin ona el sürmesine izin vermeyin, sakın. Hep de böyle işler&nbsp;bulurlar, hayvanlar!</p>

  <p>Sally'nin odası güzeldi. Temiz ve aydınlık; bir de balkonu vardı. Akşamüstü yeniden uğradım. Orada yatakta, makyajsız&nbsp;yatıyor, yüzü küçük bir kız çocuğu gibi, çok daha genç görünüyordu.</p>

  <p>"Merhaba, sevgilim... Daha beni öldüremediler, gördüğün gibi. Ama öldürmek için ellerinden geleni yaptılar... Bu ne garip&nbsp;bir yer, değil mi?.. O domuz Klaus'un beni görmesini isterdim...&nbsp;Onun <i>zihninden geçenleri</i> anlamamanın sonu bu işte..."</p>

  <p>Biraz ateşli görünüyordu. Boyuna gülüyordu. Hemşirelerden biri, bir şey arıyormuş gibi, bir an için odaya daldı, sonra hemen dışarı çıktı.</p>

  <p>Seni göz ucuyla görmek için can atıyor," dedi Sally. "Doğrusunu istersen, ona çocuğun babasının sen olduğunu söyledim. Kusura bakmazsın, değil mi sevgilim?</p>

  <p>"Ne münasebet. Bunu iltifat sayarım."</p>

  <p>"Böyle olması her şeyi çok daha kolaylaştırıyor. Aksi halde, ortada kimse yoksa, çok garip olduğunu düşünecekler. Beni aşağılamalarını, ihanete uğrayan, âşığı tarafından terk edilen zavallı kız diye bana acımalarını istemiyorum. Bu, herhalde pek&nbsp;övünülecek bir şey değil, öyle değil mi? Onun için, hemşireye&nbsp;birbirimize deli gibi âşık olduğumuzu ama çok sıkıntı çektiğimizi, bu yüzden evlenemediğimizi, ikimizin de zengin ve meşhur&nbsp;olacağımız günleri hayal ettiğimizi, ileride bu bebeği telafi etmek için on kişilik bir aile kurmayı düşündüğümüzü anlattım.&nbsp;Hemşire öylesine duygulandı ki zavallıcık ağladı. Bu gece nöbetçiymiş, bana <i>kendi</i> sevgilisinin resimlerini gösterecekmiş. Ne&nbsp;tatlı, değil mi?"</p>

  <p>&nbsp;</p>

  <p>Ertesi gün, Frl. SchroederTe birlikte kliniğe gittik. Sally'yi, çarşafları çenesine kadar çekmiş, yatakta dümdüz yatarken bulduk:</p>

  <p>"Oo, merhabalar! Oturmaz mısınız? Saat kaç?" Yatakta zorlukla döndü, gözlerini ovuşturdu: "Bütün bu çiçekler de nereden&nbsp;geldi?"</p>

  <p>"Biz getirdik!"</p>

  <p>"Ne harikasınız." Sally belli belirsiz gülümsedi. "Bugün böyle sersem olduğum için kusura bakmayın... Şu Allahın belası&nbsp;kloroform yüzünden... Kafamın içi dopdolu."</p>

  <p>Ancak birkaç dakika kaldık yanında. Frl. Schroeder dönüşte çok üzgündü: "İnanır mısınız Herr Issyvoo, kendi öz kızım olsaydı ancak bu kadar üzülürdüm. Vallahi, bu zavallı yavrucuğun böyle acı çektiğini gördükçe, onun yerine benim orada yatacağım geliyor - gerçekten öyle!"</p>

  <p>Ertesi gün Sally çok daha iyiydi. Hepimiz onu görmeye gittik: Frl. Schroeder, Frl. Mayr, Bobby ve Fritz. Fritz'in gerçekte olup bitenler hakkında en ufak bir bilgisi yoktu, tabii. Ona,&nbsp;Sally'nin küçük bir ülser ameliyatı geçirdiği söylenmişti. Ama&nbsp;gerçeği bilmeyen insanların her zaman yaptığı gibi, istemeyerek,&nbsp;ve şaşılacak biçimde bu duruma uygun düşen, leylekler, bebek&nbsp;arabaları ve genelde bebeklere göndermeler yaptı Fritz. Hattâ,&nbsp;geçenlerde yasa dışı bir ameliyat geçirdiği söylenen, çok tanınmış bir Berlin sosyete kadınına ilişkin bir skandal haberini de&nbsp;iletti. Sally ile göz göze gelmekten kaçındık.</p>

  <p>&nbsp;</p>

  <p>Ertesi günün akşamı, Sally'yi son kez klinikte görmeye gittim. Ertesi sabah taburcu edilecekti. Yalnızdı. Birlikte balkonda oturduk. Oldukça iyi görünüyordu; odada dolaşabiliyordu.</p>

  <p>"Hemşireye bugün senden başka kimseyi görmek istemediğimi söyledim." Sally tembel tembel esnedi. "İnsanlar beni öylesine yoruyor ki."</p>

  <p>"Benim de gitmemi ister misin?"</p>

  <p>"Yoo, hayır," dedi Sally isteksizce. "Sen gidersen, hemşirelerden biri gelip gevezeliğe başlar; onlara canlı ve neşeli görünmezsem bu Allahın belası yerde iki gün daha kalmam gerektiğini söyleyecekler, buna dayanamam."</p>

  <p>Altımızda uzanan sakin caddeye canı sıkkın bakarak:</p>

  <p>"Biliyor musun Chris," dedi. "Bazı bakımlardan, keşke bu çocuğu doğursaydım, diye düşünüyorum... Harika bir şey olabilirdi. Şu son bir iki gündür, anne olmanın nasıl bir duygu olduğunu anlamaya çalıştım. Biliyor musun, dün gece, bu yastık kollarımda, şurada kendi kendime bir süre oturdum, bunun benim&nbsp;bebeğim olduğunu hayal ettim. Dünyada herkesten kopmuşum&nbsp;gibi harika bir duyguya kapıldım. Onun nasıl büyüyeceğini, benim onun için nasıl çalışacağımı, geceleri onu yatırdıktan sonra&nbsp;sokağa çıkıp, pis ihtiyarlarla, bebeğin besinini ve giyimini sağlamak için nasıl yatacağımı hayal ettim... Sen istediğin kadar gül,&nbsp;Chris... Doğruyu söylüyorum, gerçekten!"</p>

  <p>"Peki, neden evlenip de çocuk sahibi olmuyorsun?"</p>

  <p>"Bilmiyorum... Erkeklere olan inancımı kaybettim gibi geliyor bana. Onlara hiç ihtiyacım yok... Sen bile, Christopher, şimdi sokağa çıksan ve bir arabanın altında kalsan... Bir bakıma üzülürüm tabii ama aslında bana vız gelir"</p>

  <p>"Teşekkür ederim, Sally."</p>

  <p>İkimiz de güldük.</p>

  <p>"Tabii, bunu demek istemedim sevgilim - en azından kişisel olarak. Böyle olduğum zamanlar, ne söylediğime aldırış etmemelisin. Bir sürü çılgınca düşünceler üşüşüyor kafama. Bebek&nbsp;sahibi olmak insanı son derece ilkel yapıyor, yavrularını savunan vahşi bir hayvan filan gibi. Ama işin kötüsü, benim savunacak yavrularım yok... Sanıyorum bu yüzden, şu sıralarda herkese karşı kötü davranmak geliyor içimden."</p>

  <p>&nbsp;</p>

  <p>Kısmen bu konuşmanın sonucu olarak, o akşam, tüm derslerimi iptal etmeye, Berlin'den mümkün olduğu kadar çabuk ayrılmaya, Baltık Denizi kıyılarında bir yere gidip çalışmaya karar verdim. Noel'den beri neredeyse tek kelime bile yazmamıştım.</p>

  <p>Sally'e bu kararımı bildirdiğimde âdeta ferahladı. İkimizin de bir değişikliğe ihtiyacı vardı. Sonradan bana katılması olasılığı üzerinde de belli belirsiz durduk. Ama o anda bile, bunu yapmayacağını sezdim. Onun planları çok karmaşıktı. Daha sonra&nbsp;Paris'e ya da Alpler'e, ya da Fransa'nın güneyine gidebilirim, diyordu - parayı bulabilirse. "Ama herhalde," diye ekledi, "burada&nbsp;kalmayı sürdüreceğim. Pekâlâ, mutlu olabilirim. Buraya alışmışım galiba."</p>

  <p>&nbsp;</p>

  <p>Temmuz ortalarına doğru Berlin'e döndüm.</p>

  <p>Bütün bu süre içinde, yokluğumun ilk ayı içinde birbirimize yolladığımız yarım düzine kartpostal dışında, Sally'den hiçbir haber almamıştım. Bizim dairedeki odasından çıkmış olması beni fazla şaşırtmadı.</p>

  <p>'Tabii, gitmesini anlayışla karşılıyorum. Ona hak ettiği rahatı sağlayamadım. Yatak odalarında akar suyumuz bile yok." Zavallı Frl. Schroeder'in gözleri yaşla doldu. "Ama her şeye rağmen, benim için çok büyük bir hayal kırıklığı oldu... Frl. Bowles&nbsp;çok iyi davrandı, onu inkâr edemem. Oda kirasını temmuz sonuna dek vermekte ısrar etti. Bu parayı almaya hakkım vardı tabii,&nbsp;çünkü kendisi, ayın yirmi birine kadar çıkacağını bildirmemişti&nbsp;- ama ben bunu asla sorun yapmazdım... Ne kadar sevimli, hoş&nbsp;bir hanım kızdı..."</p>

  <p>"Adresi var mı sizde?"</p>

  <p>"Aa, evet, telefonu da var. Onu arayacaksınız, tabii. Sizi görünce çok sevinecek... Öteki beyefendiler geldiler, gittiler ama siz onun gerçek arkadaşıydınız. Biliyor musunuz, Herr Issyvoo, ben&nbsp;hep ikinizin evlenmesini istiyordum. İdeal bir çift olurdunuz.&nbsp;Sizin, onun üzerinde hep iyi ve sakinleştirici bir etkiniz oldu; o&nbsp;da kitaplarınıza ve çalışmalarınıza kendinizi fazla kaptırdığınız&nbsp;zaman sizi neşelendirirdi... Aa, evet, Herr Issyvoo, gülebilirsiniz&nbsp;ama bu işler belli olmaz! Belki daha geç kalmadınız!"</p>

  <p>&nbsp;</p>

  <p>Ertesi sabah Frl. Schroeder, heyecan içinde beni uyandırdı:</p>

  <p>"Herr Issyvoo! Ne diyorsunuz? Darmstâdter und National'i kapatmışlar. Binlerce kişi açıkta kalacak, iflas edecek! Hiç şaşmam. Sütçü, iki haftaya varmaz iç savaş çıkacak, diyor! Siz ne&nbsp;diyorsunuz bu işlere?"</p>

  <p>Giyinir giyinmez sokağa fırladım. Gerçekten de, Nollendorferplatz'ın köşesindeki banka şubesinin önünde bir kalabalık birikmişti: Deri çantaları omuzlarına asılı bir sürü adam ve ellerinde fileleriyle Frl. Schroeder'e benzeyen kadınlar. Bankanın pencereleri demir kafeslerle örtülmüştü, insanların çoğu büyük bir dikkatle ve aval aval, kilitli kapıya bakıyordu.</p>

  <p>Kapının orta yerine küçük bir bildiri iliştirilmişti. Klasik bir yazarın kitabından alınmış bir sayfa gibi, nefis Gotik harflerle yazılmış olan bu bildiride, Reich'ın başkanının bankadaki mevduatı garanti altına aldığı bildiriliyordu. Her şey yolundaydı. Yalnız, banka açılmayacaktı.</p>

  <p>Kalabalığın arasında küçük bir çocuk oyuncak çemberiyle oynuyordu. Çember bir kadının bacaklarına çarptı. Kadın sinir&nbsp;içinde bağırdı. "Du, sei bloss nicht so frech! Seni küstah yumurcak! Burada ne işin var!" Başka bir kadın ona katıldı; korku içindeki oğlana saldırdı: "Defol! Bu olanları anlayamazsın?" Bir başkası öfkeli ve alaylı: "Yoksa senin de mi paran bankada?" diye&nbsp;sordu. Çocuk onların birden patlak veren öfkelerinden korkup&nbsp;kaçtı.</p>

  <p>Öğleden sonra birden sıcak bastırdı. Yeni alman acil önlemlerin ayrıntıları ilk akşam gazetelerinde çıktı - hükümet ağzıyla verilmiş birtakım kesin direktifler. Kırmızı mürekkeple altı çizilmiş, felaket tellallığı yapan bir manşet uzaktan bile göze çarpıyordu:&nbsp;"Her Şey Çöküyor!" Bir Nazi gazeteci, okurlarına yarının, yani 14&nbsp;Temmuz gününün Fransa'nın ulusal bayramı olduğunu hatırlatıyor ve Almanya'nın yıkılma olasılığı yüzünden, Fransa'nın bu&nbsp;yıl bayramı kuşkusuz daha büyük bir şevkle kutlayacağını söylüyordu. Erkek giysileri satan bir dükkâna girerek kendime on iki&nbsp;buçuk marka hazır bir pantolon aldım - İngiltere adına bir moral&nbsp;destek! Sonra metroya binerek Sally'i görmeye gittim.</p>

  <p>Üç odalı dairelerden oluşan, bir Sanatçılar Kolektifi olarak tasarlanmış bir blokta oturuyordu. Burası, Breitenbachplatz'a oldukça yakındı. Zili çaldığımda kapıyı kendisi açtı:</p>

  <p>"Mer'aba, Chris, seni ihtiyar domuz!"</p>

  <p>"Merhaba, Sally, sevgilim!"</p>

  <p>"Nasılsın?.. Dikkat et, sevgilim aman kıyafetimi bozma. Birkaç dakikaya kadar çıkmam gerek."</p>

  <p>Şimdiye kadar onu hiç böyle beyazlar içinde görmemiştim. Yakışmıştı ona. Ama yüzü daha zayıf ve yaşlı görünüyordu. Saçları modaya uygun kesilmişti ve dalga dalgaydı.</p>

  <p>"Çok şıksın," dedim.</p>

  <p>"Öyle mi?" Sally o şirin, hülyalı ve biraz sıkılgan tebessümüyle güldü. Oturma odasına doğru onu izledim. Bir duvar tümüyle camdı. Odada kiraz rengi ahşap mobilyalar, bir de üzerine cicili bicili, püsküllü yastıklar atılmış çok alçak bir divan vardı. Yumuşak beyaz tüylü bir minyatür köpek ayağa fırladı ve&nbsp;havlamaya başladı. Sally onu havaya kaldırdı, dudaklarını değdirmeden onu öpücüklere boğdu:</p>

  <p>"Freddi, mein Liebling, Du bist <i>soo</i> süss!"</p>

  <p>"Senin mi?" diye sordum, Almanca aksanındaki gelişmeyi fark ederek.</p>

  <p>"Hayır. Gerda'ya ait; bu daireyi paylaştığım kız."</p>

  <p>"Onu çoktan beri mi tanıyorsun?"</p>

  <p>"Bir iki haftadan beri"</p>

  <p>"Nasıl bir kız?"</p>

  <p>"Fena değil ama sinekten yağ çıkartacak kadar cimri. Hemen her şeyin parasını ben ödüyorum."</p>

  <p>"Burası güzel."</p>

  <p>"Öyle mi dersin? Evet, iyi herhalde. Nollendorferstrasse'deki delikten iyi tabii."</p>

  <p>"Neden oradan ayrıldın? Frl. Schroeder'le kavga filan mı ettiniz?"</p>

  <p>"Pek öyle sayılmaz. Ama onun çenesinden öyle bıktım ki beni hasta etti, zıvanadan çıkardı. Aslında çok sıkıcı bir insan."</p>

  <p>"Ama seni çok seviyor."</p>

  <p>Sally, sabırsız ve gevşek bir hareketle omuz silkti. Bütün bu konuşma süresince gözlerini benden kaçırdığını fark ettim.&nbsp;Uzun bir sessizlik oldu. Şaşırdım ve biraz da sıkıldım. Gitmek&nbsp;için ne zaman uygun bir bahane bulabilirim, diye düşünmeye&nbsp;başladım.</p>

  <p>O sırada telefon çaldı. Sally esnedi, aleti kucağına doğru çekti.</p>

  <p>"Mer'aba, kiminle görüşüyorum? Evet, benim... Hayır... Hayır... Hiçbir fikrim yok... Gerçekten yok! Tahmin mi edeyim?" Burnunu kırıştırdı: "Erwin mi? Hayır mı? Peki Paul? Hayır mı?&nbsp;Bekle bir dakika... Bakayım...</p>

  <p>"Şimdi uçmam gerek sevgilim!" diye bağırdı Sally, konuşma nihayet sona erdiğinde: "Zaten iki saat filan gecikmiş durumdayım!"</p>

  <p>"Yeni bir erkek arkadaş mı edindin?"</p>

  <p>Ama Sally gülüşümü görmezlikten geldi. Hoşnutsuz bir ifadeyle bir sigara yaktı.</p>

  <p>"İş için bir adamla görüşmem gerek," dedi, kısa keserek.</p>

  <p>"Peki bir daha ne zaman görüşeceğiz?"</p>

  <p>"Düşünmem lazım, sevgilim... Şu sıralarda öyle doluyum ki... Yarın bütün gün kırlarda olacağım, ertesi gün de öyle, herhalde... Ben sana haber veririm... Yakında belki de Frankfurt'a&nbsp;gideceğim"</p>

  <p>"Orada iş mi buldun?"</p>

  <p>"Hayır. Tam değil." Sally kısa keserek konuyu başından savdı. "Hiç olmazsa sonbahara kadar, film çalışmaları için girişimde bulunmamaya karar verdim. İyice dinlenmek niyetindeyim."</p>

  <p>"Yeni arkadaşlar edinmişsin, anlaşılan."</p>

  <p>Sally yeniden, özenle, kayıtsız bir tavır takındı:</p>

  <p>"Evet, öyle galiba... Frl. Schroeder'de geçirdiğim, tek bir Allah kulu bile görmediğim aylara bir tepki olsa gerek..."</p>

  <p>"iyi," muzip bir gülümseme sergilemekten kendimi alamadım; "Seni düşünerek, yeni arkadaşlarının hiçbirinin Darmstâdter und National bankasında paraları yoktur inşallah,&nbsp;diyorum."</p>

  <p>"Neden?" Sally hemen ilgilendi. "Ne olmuş ki?"</p>

  <p>"Gerçekten duymadığını mı söylemek istiyorsun?"</p>

  <p>"Tabii duymadım. Ben hiç gazete okumam, bugün de dışarı çıkmadım henüz."</p>

  <p>Kriz haberlerini anlattım ona. Sonunda, iyice korkmuş göründü.</p>

  <p>"Allah aşkına, " dedi sabırsızlıkla, "bütün bunları neden bana daha önce söylemedin? Çok ciddi olabilir."</p>

  <p>"Üzgünüm, Sally, bunları biliyorsun sanıyordum... Özellikle bugünlerde finans çevrelerinde dolaştığına bakılırsa-“</p>

  <p>Ama Sally bu imalı sözü duymazdan geldi. Yüzü asılmış, kendi düşüncelerine dalmıştı.</p>

  <p><i>"Çok</i> ciddi olsaydı Leo beni telefonla arar, söylerdi..." diye mırıldandı sonunda. Bu düşünce onu ferahlatmışa benziyordu.</p>

  <p>Sokağın köşesine kadar birlikte yürüdük. Sally oradan bir taksiye bindi.</p>

  <p>"Bu kadar uzakta oturmak çok can sıkıcı," dedi. "Yakında bir araba alırım herhalde."</p>

  <p>"Haa, bu arada," diye ekledi, tam ayrılacağımız sırada, "Ruegen Adası nasıldı?"</p>

  <p>"Bol bol denize girdim."</p>

  <p>"Eh, hoşça kal, sevgilim. Görüşmek üzere."</p>

  <p>"Hoşça kal Sally. iyi eğlenceler."</p>

  <p>&nbsp;</p>

  <p>Bundan bir hafta sonra Sally beni aradı:</p>

  <p>"Chris, hemen gelebilir misin? Çok önemli. Bana bir kıyak yapmanı istiyorum."</p>

  <p>Bu kez de Sally'yi evde yalnız buldum.</p>

  <p>"Biraz para kazanmak ister misin sevgilim?" diye karşıladı beni.</p>

  <p>"Tabii."</p>

  <p>"Harika! Bak, durum şu..." Üzerinde yumuşak, ince kumaştan pembe bir sabahlık vardı. Soluk soluğaydı: "Tanıdığım bir adam yakında bir dergi çıkaracak. Bu, son derece sanatsal ve entelektüellere hitap eden bir dergi olacak. İçinde harika modern&nbsp;fotoğraflar olacak, ters çevrilmiş mürekkep hokkaları ve kızlar,&nbsp;bilirsin işte... Her sayıda belli bir ülke ele alınacak, gözden geçirilecek, o ülkenin geleneklerine, göreneklerine ilişkin makaleler&nbsp;filan yayımlanacak... İlk ele alınacak ülke İngiltere'ymiş. Benden&nbsp;de tipik İngiliz kızı hakkında bir makale istediler... Tabii, ne söyleyeceğimi kesinlikle bilmiyorum. Ben de seni düşündüm: sen&nbsp;benim adıma o makaleyi yazar, parasını alırsın - benim tek derdim, bu dergiyi yayımlayacak olan adamı hoş tutmak çünkü ileride birçok bakımdan bana son derece yararlı olabilir..."</p>

  <p>Tamam, denerim."</p>

  <p>"Ay harika!"</p>

  <p>"Ne zaman istiyorsun bunu?"</p>

  <p>"Bak, sevgilim, işin püf noktası da bu zaten. Bana hemen gerek bu... Yoksa, hiçbir işe yaramaz. Dört gün öncesi için söz&nbsp;verdim ona. Bu akşam mutlaka vermem gerekiyor. Çok uzun olmasa da olur. Yaklaşık beş yüz sözcük kadar..."</p>

  <p>"Peki, elimden geleni yaparım..."</p>

  <p>"iyi. Harika... Nereye istersen otur, işte sana kâğıt. Dolma kalemin var mı? Hah, işte bir de sözlük. İmlâsını bilmediğin bir&nbsp;sözcük olursa şayet... Ben de gidip banyo yapayım."</p>

  <p>Üç çeyrek saat sonra Sally giyinik olarak geldiğinde, makaleyi tamamlamıştım. Açıkçası, gösterdiğim çabadan memnundum.</p>

  <p>Sally makaleyi dikkatle okudu, kalemle güzelce çizilmiş kaşları yavaş yavaş çatıldı; bitirdiğinde, içini çekerek müsveddeyi masaya bıraktı.</p>

  <p>"Üzgünüm Chris ama bu hiç olmamış."</p>

  <p>"Olmamış mı?" iyice şaşırmıştım.</p>

  <p>"Tabii, edebî açıdan filan çok iyi, ama..."</p>

  <p>"Peki, o halde, olmayan tarafı nedir?</p>

  <p>"Yeterince canlı, kıvrak değil." Sally'nin tavrı kesindi. "Bu adamın istediği tarz bu değil."</p>

  <p>Omuz silktim. "Kusura bakma Sally, ben elimden geleni yaptım. Ama gazetecilik benim branşım değil, biliyorsun."</p>

  <p>Küskün bir sessizlik oldu. Gururum kırılmıştı.</p>

  <p>"Aman Tanrım, bunu benim için kimin yapacağını biliyorum!" diye bağırdı Sally, yerinden fırlayarak. "Daha önce ne diye düşünmedim, sanki?" Telefona sarıldı ve bir numara çevirdi: "Oo, mer'baa, Kurt, sevgilim..."</p>

  <p>Üç dakika içinde, makaleyle ilgili her şeyi anlattı. Ahizeyi yerine koyarak, zafer kazanmış bir tavırla: "Bu harika! Hemen&nbsp;yazacak..." dedi. Etkileyici bir sessizlikten sonra ekledi: "Kurt&nbsp;Rosenthal'di."</p>

  <p>"O da kim?"</p>

  <p>"Hiç duymadın mı onun adını?" Bu Sally'yi kızdırmıştı; son derece şaşırmış gibi yaptı: "Sinemayla ilgilendiğini sanıyordum.&nbsp;En iyi genç senaryo yazarı. Yığınla para kazanıyor. Bunu sırf benim hatırım için yapıyor, tabii... Tıraş olurken sekreterine dikte&nbsp;edeceğini söyledi, sonra doğru yayıncının evine gönderecekmiş... Harika bir adam!"</p>

  <p>"Yayıncının tam istediği şey olacağından emin misin?"</p>

  <p>"Elbette! Kurt gerçek bir dâhi! O her şeyi yapar. Şu sıralarda, boş zamanında bir roman yazıyor. Son derece meşgul, ancak kahvaltı ederken dikte edebiliyor. Geçen gün bana kitabın ilk bölümlerini gösterdi. İnan olsun, şimdiye kadar okuduğum en iyi&nbsp;roman, diyebilirim."</p>

  <p>"Yaa, öyle mi?"</p>

  <p>"Benim hayran olduğum türden bir yazar," diye devam etti Sally. Gözlerini benden dikkatle kaçırıyordu. "Son derece hırslı,&nbsp;sürekli olarak çalışıyor; her şeyi yazabiliyor - istediğin her şeyi:&nbsp;senaryolar, romanlar, oyunlar, şiirler, reklamlar... Üstelik hiç de&nbsp;kibirli ve şımarık değil. Tek bir kitap yazıp da sanat üzerine demeçler veren ve kendilerini dünyanın en harika yazarları olarak&nbsp;gören gençlere fark atar... Onlar beni hasta ediyor..."</p>

  <p>Sally'ye kızgın olduğum halde, gülmekten kendimi alamadım:</p>

  <p>"Ne zamandan beri gözünden düştüm, Sally?"</p>

  <p>"Gözümden düşmedin," -dedi ama yüzüme bakamıyordu-"tam anlamıyla değil."</p>

  <p>"Seni hasta mı ediyorum?"</p>

  <p>"Ne olduğunu bilmiyorum... Değiştin gibi geliyor bana..."</p>

  <p>"Nasıl değiştim?"</p>

  <p>"Bunu anlatması zor... Enerjin yokmuş ya da bir yere varmak istemiyormuşsun gibi geliyor. Amatörce bir heves seninkisi.</p>

  <p>Bu da beni kızdırıyor."</p>

  <p>"Özür dilerim." Nükteli olmaya çalışan ses tonum zoraki bir etki yaptı. Sally somurtarak minicik siyah pabuçlarına gözünü&nbsp;dikti.</p>

  <p>"Benim bir kadın olduğumu unutma, Christopher. Tüm kadınlar erkeklerin güçlü, kararlı ve mesleklerinde ilerlemeye&nbsp;azimli olmasından hoşlanırlar. Bir kadın, bir erkeğe anaç davranmayı, onu zaaflarından korumayı ister ama erkeğin saygı duyabileceği, güçlü bir tarafının da olmasını arzu eder... Bir gün&nbsp;bir kadını sevecek olursan, hayatta bir amacın olmadığım ona&nbsp;göstermemeni salık veririm. Aksi halde seni hakir görmeye başlayacaktır."</p>

  <p>"Evet, anlıyorum... Sen de arkadaşlarını seçerken bu ilkeyi uyguluyorsun demek - <i>yeni</i> arkadaşlarını kastediyorum."</p>

  <p>Sally bu sözüme öfkelendi:</p>

  <p>"Başarılı iş adamı yeteneklerine sahip oldukları için arkadaşlarımla alay etmek senin için çok kolay. Eğer paraları varsa, bunu çalışmalarına borçlu onlar... Sen, onlardan daha üstün olduğuna inanıyorsun, herhalde."</p>

  <p>"Evet Sally, mademki soruyorsun, eğer onlar benim tahmin ettiğim gibiyseler - evet, kendimi onlardan üstün görüyorum."</p>

  <p>"İşte yine alıp başını gidiyorsun, Christopher! Bu tam sana göre bir davranış. Benim canımı sıkan da bu yanın işte: Kendini&nbsp;beğenmiş ve tembelsin. Böyle iddiaların varsa eğer, bunları kanıtlayabilecek durumda olmalısın"</p>

  <p>"Bir başkasından daha iyi olduğunu nasıl kanıtlayabilir insan? Kaldı ki, ben öyle demedim. Onlardan daha iyi olduğumu düşünüyorum, dedim - bu sadece bir zevk meselesi."</p>

  <p>Sally yanıt vermedi. Hafifçe somurtarak bir sigara yaktı.</p>

  <p>"Benim değiştiğimi sandığını söylüyorsun," diye sürdürdüm konuşmayı. "Doğrusunu istersen, ben de <i>senin</i> hakkında aynı şeyi düşünüyorum."</p>

  <p>Sally şaşırmış görünmedi. "Öyle mi, Christopher? Belki de haklısın. Bilmiyorum... Belki de ikimiz de değişmedik. Belki,&nbsp;sadece, birbirimizi gerçekte olduğumuz gibi görüyoruz. Birçok&nbsp;bakımdan birbirimizden korkunç derecede farklıyız, biliyor musun?"</p>

  <p>"Evet, bunun farkındayım."</p>

  <p>"Ben şöyle düşünüyorum," dedi Sally. Bir yandan düşünceli düşünceli sigara içiyor, bir yandan da gözlerini pabuçlarından&nbsp;ayırmıyordu. "Belki birbirimizi bazı bakımlardan aştık."</p>

  <p>"Belki de..." Gülümsedim: Sally'nin gerçekte ne demek istediği öylesine belliydi ki: "Ne olursa olsun, bu yüzden kavga etmemize gerek yok, değil mi?"</p>

  <p>"Tabii yok, sevgilim."</p>

  <p>Bir sessizlik oldu. Sonra, artık gitmem gerektiğini söyledim. İkimiz de çekingenlik duyuyorduk ve birbirimize karşı aşırı nazik davranmaya başlamıştık.</p>

  <p>"Bir fincan kahve içmek istemez miydin?"</p>

  <p>"Hayır, çok teşekkür ederim."</p>

  <p>"Peki, çay içmez misin? Çok güzel. Bana bedava getirdiler."</p>

  <p>"Hayır, sağol, Sally. Çok teşekkür ederim. Gerçekten gitmem gerekiyor."</p>

  <p>"Gerçekten mi?" Sally, rahatlamış görünüyordu. "Çok gecikmeden beni ara, olur mu?"</p>

  <p>"Aa, tabii, tabii."</p>

  <p>&nbsp;</p>

  <p>Ancak evden ayrıldıktan ve çabuk çabuk yürümeye başladıktan sonradır ki ne kadar kızgın ve utanç içinde olduğumun farkına&nbsp;vardım. "Seni gidi küçük kahpe seni," diye düşündüm. Aslında,</p>

  <p>onun böyle olduğunu hep biliyordum, dedim kendi kendime -ta başından beri. Hayır, bu doğru değildi: Hiç de bilmiyordum. Dürüst olmak gerekiyorsa, benden hoşlanıyor diye kendimle&nbsp;övünmüştüm. Yanılmışım, anlaşılan. Bu yüzden onu suçlayabilir miydim? Ama suçluyordum işte, küplere biniyordum. Şu&nbsp;anda hiçbir şey beni, onun temiz bir dayak yemesinden daha&nbsp;fazla sevindiremezdi. Gerçekten öyle aptalcasına üzülmüştüm&nbsp;ki, bütün bu süre içinde Sally'ye kendime özgü bir biçimde âşık&nbsp;olup olmadığımı merak etmeye başladım.</p>

  <p>Ama hayır, bu aşk da değildi; ondan daha beterdi. Bu, en ucuz ve en çocuksu bir biçimde gururumun kırılmış olmasıydı.&nbsp;Makalem hakkında ne düşündüğü umurumda bile değildi - canım, belki biraz umurumdaydı ama çok az; edebî konularda kendimi beğenmişliğim, <i>onun</i> söyleyebileceği herhangi bir şeye beni&nbsp;bağışıklı kılıyordu - onun beni eleştirmesine bozulmuştum. Şu&nbsp;kadınların, bir erkeği paçavraya çevirmekte ne korkunç bir yetenekleri vardı! Sally'nin on iki yaşındaki bir okul çocuğunun sözcük dağarcığına ve zihniyetine sahip olduğunu, tümüyle mantık&nbsp;dışı bir yaratık olduğunu kendime tekrarlamam yararsızdı. Nasıl&nbsp;olduysa, bir sahtekâr durumuna düşürülmüştüm. Hoş, bir bakıma da sahtekâr değil miydim? Ama Sally'nin gülünç nedenleri&nbsp;yüzünden değil - kız öğrencilerimle yaptığım sanatsal söyleşiler&nbsp;ve son zamanlarda benimsediğim salon sosyalizmi yüzünden.&nbsp;Evet, öyleydim. Ama Sally bunu bilmiyordu. Onu kolayca etkileyebilirdim. İşin en utanç verici yanı da buydu aslında; görüşmemizin başından beri aptalca davranmıştım. Yüzüm kızarmış,&nbsp;ağız kavgasına tutuşmuştum; oysa inandırıcı, otoriter, babacan&nbsp;ve olgun olmam gerekirdi. Kurt denilen o hınzır herifle aynı&nbsp;düzeyde rekabet etmeye kalkışmıştım. Sally'nin istediği ve benden beklediği de buydu, zaten. Bunca ay sonra, yapılabilecek en&nbsp;korkunç hatayı yapmıştım; Sally'nin benim yalnız beceriksiz değil, aynı zamanda kıskanç olduğumu görmesine izin vermiştim.&nbsp;Evet, adice kıskanç. Kendimi tekmeleyebilirdim. Bunları düşünmek bile, utançtan tüylerimi ürpertiyordu.</p>

  <p>Eh, olan olmuştu artık. Şimdi yegâne yapılacak şey tüm olup bitenleri unutmaktı. Ve tabii, benim artık Sally'yi bir daha görmeme olanak yoktu.</p>

  <p>&nbsp;</p>

  <p>Bundan yaklaşık on gün sonra bir sabah, ufak tefek, soluk tenli, koyu renk saçlı, Amerikancayı akıcı bir dille ama hafif bir yabancı aksanıyla konuşan bir genç beni görmeye geldi. Adının George P. Sandars olduğunu söyledi. <i>B.</i> Z. <i>Am Mittag</i> gazetesinde&nbsp;benim İngilizce dersi ilanımı görmüştü.</p>

  <p>"Ne zaman başlamak istersiniz?" diye sordum.</p>

  <p>Ama genç adam başını aceleyle hayır anlamında salladı. Yoo, hayır, ders almaya gelmemişti. Biraz hayal kırıklığı içinde,&nbsp;ziyaret nedenini açıklamasını nezaketle beklemeye koyuldum.&nbsp;Bunu yapmak için hiçbir acelesi yokmuş gibi görünüyordu.&nbsp;Onun yerine, uzattığım sigarayı aldı, oturdu ve Amerika hakkında sohbet etmeye başladı. Chicago'ya hiç gitmiş miydim? Hayır mı? Peki, James L. Schraube'den söz edildiğini duymuş muydum? Duymamış mıydım? Genç adam hafifçe içini çekti. Bana&nbsp;karşı ve genelde bütün dünyaya karşı büyük bir sabır gösteriyormuş gibi davranıyordu. Daha önce de başka birçok kişiyle aynı&nbsp;deneyimi geçirmişti, herhalde. James L. Schraube, diye anlattı,&nbsp;Chicago'nun ileri gelen kodamanlarındandı: bir restoran zincirinin ve birkaç tane de sinemanın sahibiydi, iki büyük sayfiye evi,&nbsp;Michigan Gölü üzerinde bir yatı ve en aşağı dört arabası vardı.&nbsp;Bu arada ben masanın üzerinde parmaklarımla trampet çalmaya başlamıştım. Genç adamın yüzünde üzüntülü bir ifade belirdi. Değerli zamanımı aldığı için özür diledi; Mr. Schraube'den,&nbsp;salt benim ilgimi çekeceğini düşündüğü için söz ettiğini söyledi&nbsp;- ses tonu hafif bir sitem içeriyordu - ayrıca, Mr. Schraube, eğer&nbsp;onu tanımış olsaydım, arkadaşı Sandars'ın saygınlığı konusunda&nbsp;ona kesinlikle kefil olurdu. Ama... elimizden ne gelirdi... Şimdi&nbsp;bu durumda, kendisine iki yüz mark borç verebilir miydim?&nbsp;Bu paraya bir işe başlamak için gereksinmesi vardı; bu eşsiz bir&nbsp;fırsattı; yarın sabahtan önce bu parayı bulamadığı takdirde bu&nbsp;fırsatı hepten elinden kaçıracaktı. Üç gün içinde borcunu ödeyecekti. Bu parayı şimdi kendisine verecek olursam, bütün bu&nbsp;söylediklerinin doğru olduğunu kanıtlayacak evrakla birlikte bu&nbsp;akşam dönecekti.</p>

  <p>Hayır mı? Eh, ne yapalım... Gereğinden fazla şaşırmış görünmüyordu. Hemen, gitmek üzere ayağa kalktı, değerli bir yirmi dakikasını olası bir müşteri için boşuna harcamış bir iş adamı gibi; giderayak, bu işte kaybedecek olanın kendisi değil, ben olduğumu ima etmenin de bir yolunu buldu. Kapıya vardığında&nbsp;bir an durdu: Acaba, hasbelkader film aktrislerinden tanıdıklarım var mıydı? Kendisi ikinci bir iş olarak bir firma hesabına,&nbsp;sahne ışıkları altında cildin kurumasını önlemek amacıyla icat&nbsp;edilen bir yüz kremini tanıtmak için seyahat ediyordu. Krem&nbsp;şimdiden tüm Hollywood yıldızları tarafından kullanılıyordu&nbsp;ama Avrupa'da henüz bilinmiyordu. Bunu kullanacak ve tavsiye&nbsp;edecek yarım düzine aktris bulabildiği takdirde onlara parasız&nbsp;eşantiyonlar ve yarı fiyatına sürekli malzeme sağlanacaktı.</p>

  <p>Bir anlık bir duraksamadan sonra, ona Sally'nin adresini verdim. Bunu neden yaptığımı tam olarak bilmiyorum. Kısmen,&nbsp;tabii, yeniden oturup konuşmamızı sürdürmek eğilimi gösteren&nbsp;bu genç adamdan kurtulmak için, kısmen de belki kötülük olsun&nbsp;diye. Bir iki saat bu adamın gevezeliklerini dinlemek zorunda&nbsp;kalmak Sally'ye bir zarar vermezdi: Hırslı erkeklerden hoşlandığını söylememiş miydi? Belki bir kavanoz yüz kremi bile edinebilirdi - tabii, öyle bir krem mevcutsa. O iki yüz marka değinecek olursa, eh, o da o kadar önemli değildi. O genç adam bir&nbsp;bebeği bile kandıramazdı.</p>

  <p>"Ama ne yaparsan yap," diye uyardım onu, "seni benim gönderdiğimi sakın söyleme."</p>

  <p>Buna hemen razı oldu, hafif bir gülümsemeyle. Herhalde benim bu isteğime kendine göre bir açıklama buldu; çünkü hiç yadırgamadı. Aşağı inerken, şapkasıyla beni nezaketle selamladı. Ertesi sabaha kadar ziyaretini tümüyle unutmuştum.</p>

  <p>&nbsp;</p>

  <p>Birkaç gün sonra Sally beni aradı. Tam bir dersin ortasındayken telefona çağrılmıştım, bu yüzden biraz kaba konuştum.</p>

  <p>"Ha, sen misin, Christopher, sevgilim?"</p>

  <p>"Evet, benim."</p>

  <p>"Bana bak, hemen gelip beni görebilir misin?"</p>

  <p>"Hayır."</p>

  <p>"Yaa..." Bu net cevap anlaşılan Sally için bir şok oldu. Küçük bir sessizlikten sonra, alışılmamış bir alçakgönüllülükle: "Herhalde korkunç derecede meşgulsün, değil mi?" dedi.</p>

  <p>"Evet, öyle."</p>

  <p>"Peki... seni görmeye gelsem, bana çok çok kızar mısın?"</p>

  <p>"Ne için görmek istiyorsun?"</p>

  <p>"Sevgilim" -Sally umutsuzluk içinde çırpınıyordu- "telefonda anlatmam olanaksız... Gerçekten son derece ciddi bir şey."</p>

  <p>"Haa, anlıyorum" -mümkün olduğu kadar tatsız söylemeye çalışarak- "Bir makale daha mı, demek istiyorsun?" dedim.</p>

  <p>Bunu söyler söylemez, ikimiz de gülmekten kendimizi alamadık.</p>

  <p>"Chris, sen bir domuzsun!" Sally'nin sesi telin öbür ucunda neşeyle çınlarken birden kendine geldi: "Hayır, sevgilim - bu kez, inan bana, korkunç derecede ciddi bir durum var. Yemin&nbsp;ederim." Durdu; sonra etkileyici bir sesle ekledi: "Ve bana yardım edebilecek tek insan sensin."</p>

  <p>"Aman, peki, peki..." Daha şimdiden, yumuşamıştım. "Bir saat içinde gel."&nbsp;</p>

  <p>&nbsp;</p>

  <p>"Evet sevgilim, en başından başlayayım, değil mi?.. Dün sabah&nbsp;bir adam telefon etti ve beni görüp göremeyeceğini sordu. Çok&nbsp;önemli bir iş konusunda görüşmek istediğini söyledi; benim&nbsp;adımı ve her şeyi bildiğine göre ben de: Tabii, hemen gelin, dedim... Adam geldi. Adının Rakowski -Paul Rakowski- olduğunu, Metro-Goldwyn-Mayer'in Avrupa yetkilisi olduğunu, bana&nbsp;bir öneride bulunmak için geldiğini anlattı. İtalyan Rivierası'nda&nbsp;çekilecek bir komedi filminde oynamak üzere Almanca bilen bir&nbsp;İngiliz aktrisi aradıklarını söyledi. Son derece inandırıcı görünüyordu; rejisörün, kameramanın, sanat yönetmeninin ve senaryo&nbsp;yazarının kimler olduğunu söyledi. Tabii, ben hiçbirinin adını&nbsp;daha önce işitmemiştim. Ama bu o kadar şaşırtıcı gelmedi bana,&nbsp;hatta daha gerçek göründü gözüme; çünkü çoğu insan, gazetelerde gördüğümüz adları seçmeyi yeğlerdi... Her neyse, şimdi beni&nbsp;gördükten sonra, bu rol için biçilmiş kaftan olduğumdan emin olduğunu ve bana bu konuda söz verebileceğini söyledi, deneme iyi&nbsp;sonuç verdiği takdirde, tabii... Çok heyecanlandım ve denemenin&nbsp;ne zaman yapılacağını sordum, o da daha bir iki gün yapılamayacağını, Ufa yöneticileriyle hazırlık çalışmaları yapması gerektiğini söyledi... Sonra Hollywood üzerine konuşmaya başladık, bana</p>

  <p>bir sürü hikâye anlattı -bunlar sinema dergilerinden öğrendiği şeyler de olabilirdi, herhalde ama her nedense öyle olmadığından&nbsp;emindim- sonra bana ses efektlerini ve sinema hilelerini nasıl&nbsp;gerçekleştirdiklerini anlattı; gerçekten, son derece ilginçti; pek&nbsp;çok stüdyoya girip çıkmış olduğu kesindi... Neyse, Hollywood&nbsp;üzerine konuşmamız bittikten sonra, Amerika'nın diğer taraflarını, orada tanıdığı insanları, gangsterleri ve New York'u anlatmaya&nbsp;başladı. Oradan yeni geldiğini, tüm eşyasının hâlâ Hamburg'daki&nbsp;gümrükte olduğunu söyledi. Aslında, böyle hırpani kılıklı olmasını ben de garip bulmuştum; ama anlattıklarından sonra bunu&nbsp;çok doğal buldum... Eh -şimdi bana, hikâyenin bu bölümüne&nbsp;gülmeyeceğine dair söz vermelisin, Chris, yoksa mümkünü yok,&nbsp;anlatamayacağım- bir süre sonra bana deli gibi kur yapmaya başladı. Önce, ona işle eğlenceyi karıştırdığı için kızdım ama bir süre&nbsp;sonra o kadar umursamadım; oldukça çekiciydi, kur yapan bir&nbsp;Rus soylusu gibiydi... Sonunda beni akşam yemeğine davet etti,&nbsp;biz de Horcher's'e gittik; orada hayatımın en güzel yemeklerinden&nbsp;birini yedim (o da bir teselli işte); ancak, hesap geldiğinde, bana,&nbsp;"Ah hayatım, sırası gelmişken, yarına kadar bana üç yüz mark&nbsp;borç verebilir misin?" dedi. "Üzerimde sadece dolar var, bankada&nbsp;bozdurmam gerekecek." Tabii, ben de verdim: Aksi gibi de o gece&nbsp;üstümde epey para vardı... Sonra: "Senin film kontratını kutlamak için bir şişe şampanya getirtelim," dedi. Ben de kabul ettim;&nbsp;zaten bir hayli kafayı bulmuş olmalıydım ki bana geceyi birlikte&nbsp;geçirmeyi önerdiği zaman, peki, dedim. Augsburger-strasse'deki&nbsp;küçük otellerden birine gittik - adını unuttum ama yerini kolaylıkla bulabilirim... Çok boktan bir yerdi... Her neyse, o akşam neler olduğunu pek hatırlamıyorum. Ancak bu sabah erken saatte,&nbsp;o uyurken doğru dürüst düşünmeye başladım; ve işin içinde bir&nbsp;çapanoğlu olup olmadığını merak ettim... Daha önce onun iç çamaşırlarını fark etmemiştim: Bu benim için bir şok oldu. Önemli&nbsp;bir sinemacının ipek iç çamaşırı kullanmasını beklersin, değil mi?&nbsp;Oysa, onunkiler alelacayip bir nesneden yapılmıştı. Deve tüyü&nbsp;gibi kıllı kıllı bir şeyler. Vaktiyle Vaftizci Yahya'nın giyebileceği&nbsp;türden bir şey. Kravat iğnesi de Woolworth'den alınma bir teneke&nbsp;klipsti. Giysilerinin hırpani olması belki o kadar önemli değildi&nbsp;ama eskiden beri doğru dürüst olmadığı, hatta yeniyken bile bir&nbsp;şeye benzemediği anlaşılıyordu... Tam yataktan kalkmaya ve ceplerine göz atmaya karar vermiştim ki uyandı. Artık iş işten geçmişti. Bunun üzerine kahvaltı ısmarladık... Benim ona deli gibi&nbsp;âşık olduğumu ve hiçbir şeyin farkında olmadığımı düşündüğünden mi, yoksa artık numara yapmaya üşendiğinden mi nedir,&nbsp;bu sabah bambaşka bir insan gibiydi - adi bir sokak serserisi. Reçeli bıçağın tersinden yaladı; tabii, çoğu çarşafın üstüne döküldü;&nbsp;yumurtaların içlerini korkunç sesler çıkararak emdi. Gülmekten&nbsp;kendimi alamadım, bu da onu çok kızdırdı... Sonra, "Bir bira içmeliyim!<sup>,,</sup> diye tutturdu. Peki, tamam dedim; oda servisini ara&nbsp;ve iste. Doğrusunu istersen, ondan biraz korkmaya başlamıştım.&nbsp;Mağara adamları gibi suratını ekşitiyor ve kaşlarını çatıyordu;&nbsp;deli olduğuna inanmaya başladım. Bu yüzden, elimden geldiğince onu hoş tutmam gerektiğini düşündüm... Her neyse, iyi bir&nbsp;öneride bulunduğuma inandı herhalde, telefonu açtı ve uzun bir&nbsp;konuşma yaptı, sonra da müthiş öfkelendi çünkü odalara bira&nbsp;göndermiyorlarmış. Şimdi bütün bu süre içinde eliyle telefonu&nbsp;kapalı tuttuğunu ve sadece rol yaptığını anlıyorum; doğrusu&nbsp;çok iyi becermişti bu işi ama ben zaten olup bitenleri fark edemeyecek kadar korkmuştum. Birasını alamadığı için neredeyse&nbsp;beni öldüreceğini düşünüyordum... Neyse, sakinleşti. Giyinmesi, aşağı inmesi ve birasını kendisinin alması gerektiğini söyledi.&nbsp;Tamam, dedim... Sonra bekledim, bekledim ama geri gelmedi.&nbsp;Ben de sonunda zili çaldım ve hizmetçiye adamı çıkarken görüp&nbsp;görmediğini sordum. O da: "Aa, evet, beyefendi hesabı gördü ve yaklaşık bir saat önce otelden ayrıldı/' dedi. "Sizin rahatsız edilmemenizi tembih etti." Öyle şaşırdım ki sadece "Ha, iyi, teşekkür ederim..." diyebildim. İşin komik tarafı, onun manyak olduğuna&nbsp;kendimi öylesine inandırmıştım ki, dolandırıcı olabileceğinden&nbsp;kuşkulanmaktan tümüyle vazgeçmiştim. Belki de onun istediği&nbsp;buydu... Her neyse, pek de manyak değilmiş aslında; çünkü çantama baktığımda tüm paramı, bir gece önce ödünç verdiğim o üç&nbsp;yüz marktan arta kalanla birlikte yürüttüğünü anladım... Benim&nbsp;bu işte asıl canımı sıkan, polise gitmekten utanacağımı sanıyor&nbsp;olması. Ama ben ona yanıldığını göstereceğim-"</p>

  <p>"Bana bak, Sally, bu adamı tarif edebilir misin?"</p>

  <p>"Aşağı yukarı senin boyunda. Solgun yüzlü, koyu renk saçlı. Doğuştan Amerikalı olmadığını anlayabilirsin; yabancı bir aksanla konuşuyordu"</p>

  <p>"Chicago'da oturan Schraube adında bir adamdan söz ettiğini hatırlıyor musun?"</p>

  <p>"Dur bakayım.,. Evet, tabii! Ondan çok söz etti... Ama, Chris, Allah aşkına bunu nereden biliyorsun?"</p>

  <p>"Şöyle ki... Bak Sally, sana korkunç bir itirafta bulunacağım... Beni bağışlayabilecek misin, bilmiyorum..."</p>

  <p>&nbsp;</p>

  <p>Aynı gün öğleden sonra Alexanderplatz'a gittik.</p>

  <p>Görüşme, sandığımdan daha da utanç vericiydi. Hiç değilse benim için. Sally tedirginlik duysa bile zerre kadar göstermiyor,&nbsp;kılı bile kıpırdamıyordu. Olayın ayrıntılarını gözlüklü iki polis&nbsp;memuruna öylesine sıradan ve heyecansız bir tarzda anlattı ki insan, kayıp bir fino köpeği ya da otobüste unutulmuş bir şemsiye&nbsp;hakkında şikâyette bulunmak için geldiğini sanırdı. İki memur&nbsp;-her ikisinin de aile babası oldukları besbelli- önce çok şaşırmış&nbsp;göründüler. Kalemlerini mor mürekkep hokkasına aceleyle batırıyor, yazmaya başlamadan önce dirsekleriyle sinirli, daire biçiminde hareketler yapıyor, çok kısa ve kuru yanıtlar veriyorlardı.</p>

  <p>"Şimdi gelelim şu otele," dedi yaşlı olanı sert bir tavırla: "Oraya gitmeden önce, o tür bir otel olduğunu bilmiyor muydunuz?"</p>

  <p>"Bristol'e gitmemizi beklemiyordunuz, herhalde, değil mi?" Sally'nin sesi son derece yumuşak ve makuldü: "Zaten bizi oraya&nbsp;bavulsuz almazlardı."</p>

  <p>"Yaa, demek bavulunuz yoktu?" Polislerden genç olanı bu gerçeğin üzerine, bunun olağanüstü bir önemi varmış gibi, zafer kazanmışçasına hemen atladı. Mor mürekkepli, baskı harfleri gibi düzgün el yazısı, çizgili dosya kâğıdının üzerinde kayıp&nbsp;gidiyordu. Bu konudan aldığı ilhamla derinden etkilendiği için&nbsp;Sally'nin yanıtıyla ilgilenmedi bile:</p>

  <p>"Bir erkek bir yerde beni akşam yemeğine davet ettiği zaman genellikle bavulumu almam."</p>

  <p>Yaşlı olanı, bu noktayı hemen kavradı ama:</p>

  <p>"Demek, ancak restorana vardıktan sonra bu genç adam size o otele -şey- birlikte gitmenizi önerdi, öyle mi?"</p>

  <p>"Yemekten sonra, evet."</p>

  <p>Yaşlı polis memuru, sandalyesinde arkaya doğru yaslanarak, alaycı baba rolünü üstlendi: "Küçükhanım, hiç tanımadığınız erkeklerin bu tür davetlerini kabul etmek âdetinde misiniz, her zaman?"</p>

  <p>Sally tatlı tatlı gülümsedi. Masumiyet ve saflığın ta kendisiydi sanki.</p>

  <p>"Bakın, komiserim, yabancı biri değildi ki o benim nişanlımdı."</p>

  <p>Polislerin ikisi birden yerlerinde doğruldu. Genç olanı, önündeki boş kâğıdın üzerine mürekkep bile damlattı. Bu, Polizeiprasidium'un tertemiz dosyalarının içinde rastlanabilecek yegâne leke olacaktı belki.</p>

  <p>Bütün aksiliğine rağmen, yaşlı olanın gözünde şimdiden bir pırıltı belirmişti.</p>

  <p>"Frl. Bowles, dün öğleden sonra tanıştığınız bu adamla, nişanlandığınızı mı söylemek istiyorsunuz?"</p>

  <p>Elbette.</p>

  <p>Peki, bu biraz, şey, tuhaf değil mi?"</p>

  <p>Evet, öyle galiba." Sally, ciddi bir tavırla hak verdi. "Ama bugünlerde bir kız, bir erkeği bekletme lüksüne sahip değil. Erkek bir kez talip olur da kız onu reddederse, gidip başka bir kızı&nbsp;deneyebilir. Bu kadın bolluğu varken ortalıkta...</p>

  <p>Bu laf üzerine, yaşlı olan polis memuru, kendini tutamadı; sandalyesini arkaya iterek kahkahayı bastı. Gülmekten konuşamıyordu. Genç olanı daha edepliydi; kocaman bir mendil çıkararak burnunu siliyormuş gibi yaptı. Ama burun silme bir çeşit aksırığa, sonra kahkahaya dönüştü. Sonra da Sally'yi ciddiye alma&nbsp;çabasından tümüyle vazgeçti. Görüşmenin bundan sonrası, bir&nbsp;operakomik ciddiyetsizliği içinde geçti. Polisler yiğitlik gösterilerine giriştiler. Yaşlı olanı özellikle cüretkâr olmaya başladı;&nbsp;sanırım ikisi de benim orada bulunmamdan pek hoşlanmıyorlar,&nbsp;Sally ile baş başa kalmayı yeğliyorlardı.</p>

  <p>Ayrılırken elini okşayarak,</p>

  <p>Siz hiç üzülmeyin, Frl. Bowles," dediler, "Berlin'in altını üstüne getirsek de onu sizin için bulacağız!"</p>

  <p>Polis merkezinden uzaklaşır uzaklaşmaz, "Vay canına," dedim hayranlıkla, "onları idare etmesini iyi biliyorsun, doğrusu!"</p>

  <p>Sally dalgın dalgın gülümsedi: Kendinden memnundu: "Ne demek istiyorsun, sevgilim?"</p>

  <p>"Ne demek istediğimi biliyorsun - onları böyle güldürmek, onlara nişanlın olduğunu söylemek, doğrusu dâhiyane bir fikirdi!"</p>

  <p>Ama Sally gülmedi. Onun yerine biraz yüzü kızardı, gözlerini pabuçlarına dikti. Komik ve çocuksu bir suçluluk ifadesi belirdi yüzünde.</p>

  <p>"Biliyor musun Chris, anlattıklarım aslında gerçek-"</p>

  <p>"Gerçek mi?"</p>

  <p>"Evet, sevgilim." Şimdi, ilk kez, Sally gerçekten utanıyordu: Çok hızlı konuşmaya başladı: "Bu sabah sana söyleyemedim,&nbsp;doğrusu, bütün bu olup bitenlerden sonra, sözcüklerle anlatılamayacak kadar saçma gelecekti sana... Biz restorandayken bana&nbsp;evlenme teklif etti, ben de evet dedim... Bak, şöyle düşündüm:&nbsp;Bu adam film işinde olduğuna göre, böyle çabuk anlaşmalara alışıktır; ne de olsa, Hollywood'da bunlar olağan işler... Eh, Amerikalı olduğuna göre de kolayca boşanabiliriz, istediğimiz zaman,&nbsp;dedim kendi kendime... Kariyerim için de iyi bir şey olurdu bu&nbsp;-yani adam gerçekten sinemacı olsaydı, demek istiyorum- öyle&nbsp;değil mi?.. Mümkün olsaydı bugün evlenecektik... Şimdi bunu&nbsp;düşünmek bile insana komik geliyor-"</p>

  <p>"Ama Sally!" Olduğum yerde durdum. Ağzım açık kalmıştı. Gülmekten kendimi alamadım: "Hey, Allahım... Biliyor musun,&nbsp;sen hayatımda rastladığım en olağandışı yaratıksın!"</p>

  <p>Sally kıkır kıkır güldü; bilmeden büyüklerini eğlendirmeyi başarmış yaramaz bir çocuk gibi:</p>

  <p>"Sana her zaman biraz uçuk olduğumu söylerdim, değil mi? Şimdi inanmışsındır herhalde-"</p>

  <p>&nbsp;</p>

  <p>Polisten bir haber alıncaya kadar bir hafta geçti. Sonra, bir sabah iki sivil polis beni görmeye geldi. Verdiğimiz tarife uygun bir genç izlemeye alınmıştı. Polis adresini biliyor ama tutuklamadan önce benden kimliğini saptamamı istiyordu. Hemen&nbsp;onlarla birlikte Kleiststrasse'deki bir büfeye gitmem mümkün müydü? Hemen her gün, bu saatlerde orada bulunuyordu.&nbsp;Gürültü patırtı çıkmadan, kalabalığın içinde onu polislere gösterebilirdim.</p>

  <p>Bu öneriden pek hoşlanmadım ama başka çıkar yol yoktu. Oraya vardığımızda, büfe , öğle vakti olduğundan kalabalıktı.&nbsp;Genci hemen fark ettim: tezgâhın önünde, fincan elinde, semaverin başında bekliyordu. Böyle yalnız ve her şeyden habersiz&nbsp;görünümü içime dokundu: daha da kılıksız ve çok daha genç&nbsp;-neredeyse çocuk gibi- duruyordu. Az kalsın, "Burada yok," diyecektim. Ama neye yarardı? Onu nasıl olsa yakalayacaklardı.</p>

  <p>"Evet, bu o," dedim sivil polislere, "işte orada." Başlarını salladılar. Ben arkamı döndüm ve hızla sokakta yürümeye başladım. Kendimi suçlu hissediyor, bir daha asla polise yardım etmem,&nbsp;diyordum içimden.</p>

  <p>&nbsp;</p>

  <p>Birkaç gün sonra, Sally öykünün sonunu anlatmak için bana geldi: "Onu görmem gerekiyordu, tabii... Kendimi bir canavar gibi hissettim; öyle perişan haldeydi ki. Bana bütün söylediği şu oldu:&nbsp;'Seni arkadaşım sanmıştım. Ona, para sende kalsın, diyecektim&nbsp;ama hepsini harcamış zaten... Polis, onun gerçekten Amerika'ya&nbsp;gittiğini ama Amerikalı olmadığını söyledi; Polonyalıymış...&nbsp;Dava açılmayacakmış, bu da bir teselli benim için. Doktor muayene etmiş, kendisini bir ıslahhaneye göndereceklermiş. Umarım ona iyi muamele ederler..."</p>

  <p>"Demek ki gerçekten akıl hastası?"</p>

  <p>"Öyle sanıyorum. Hafif tertip..." Sally gülümsedi. " Benim için pek övünülecek bir şey değil, öyle değil mi? Haa, Chris,&nbsp;onun kaç yaşında olduğunu biliyor musun? Dünyada tahmin&nbsp;edemezsin!"</p>

  <p>"Aşağı yukarı yirmi diyebilirim."</p>

  <p>"On altı!"</p>

  <p>"Saçma!"</p>

  <p>"Evet, inan bana... Dava açılsaydı çocuk mahkemesinde bakılacaktı!"</p>

  <p>ikimiz de güldük. "Sally," dedim, "senin sevdiğim yanın ne, biliyor musun? Bu kadar kolayca kandırılabilmen. Hiç kandırılamayan insanlar öylesine can sıkıcı ve ruhsuz oluyorlar ki!"</p>

  <p>"Beni hâlâ seviyor musun, Chris, sevgilim?</p>

  <p>"Evet, Sally. Seni hâlâ seviyorum."</p>

  <p>"Bana kızgın olmandan korkuyordum - şu geçen günden dolayı."</p>

  <p>"Evet, kızgındım, hem de çok."</p>

  <p>"Ama şimdi değilsin, öyle değil mi?"</p>

  <p>"Hayır... Sanmıyorum."</p>

  <p>"Özür dilemem ya da açıklamaya çalışmam filan, bir işe yaramayacak... Bazen böyle oluyorum işte... Beni anladığını sanıyorum, değil mi Chris?"</p>

  <p>"Evet," dedim. "Sanırım anlıyorum."</p>

  <p>&nbsp;</p>

  <p>Onu bir daha görmedim. Yaklaşık iki hafta sonra, tam onu aramam gerektiğini düşündüğüm bir sırada, Paris'ten bir kart aldım: "Buraya dün gece geldim. Yarın doğru dürüst yazarım. Kucak dolusu sevgiler." Arkadan mektup gelmedi. Bundan bir ay sonra Roma'dan bir kart daha aldım. Adres yoktu: "Bir iki güne&nbsp;kadar yazarım," diyordu. Bu altı yıl önceydi.</p>

  <p>Şimdi ben ona yazıyorum.</p>

  <p>Sally, bunu okuduğun zaman -eğer bir gün okuyacak olursan- lütfen bunu bir takdirname - sana ve dostluğumuza verebileceğim en yürekten takdirname olarak kabul et.</p>

  <p>Ve bana bir kart daha yolla.</p>
</body>
</html>
