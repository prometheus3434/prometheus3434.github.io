<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <p><!--StartFragment--></p>

  <h5 style="text-align: right;" title="20. Kısım JUNE"><span style="border-collapse: separate; font-family: 'Times New Roman'; font-size: 20px; line-height: 24px; border-spacing: 0px; background-color: rgb(255, 255, 255);"><span style="font-size: 20px; line-height: 24px;"><b>JUNE</b></span></span></h5>

  <p><br />
  <br />
  <br />
  DAY’İ HAREKETE GEÇİRMEK İÇİN BAŞKA BİR ŞEY SÖYLEMEME <span style="font-size: 20px; line-height: 24px;">gerek kalmadı. Figueroa ve Watson’a doğru giden araçların sirenleri tam da Thomas’ın söz verdiği gibi duyulmaya başlamıştı.</span></p>

  <p class="calibre1" style="margin: 1em 0px;">“Ne demek istiyorsun?” dedi Day. Henüz paniğe kapılmamıştı. “Ne demek ailemi almaya geliyorlar? Bunu nereden biliyorsun?” “Bunu sorgulama. Bunun için zamanın yok.” Duraksadım. Gözleri o kadar korku dolu -o kadar korumasız- görünüyordu ki ona yalan söyleyebilmek için birden bütün gücümü kullanmam gerekti. Dün gece hissettiğim öfkeden güç aldım. “Dün gece karantina bölgesindeki aileni ziyaret etliğini gördüm, evet. Bugün de bazı nöbetçilerin bugün yapılacak toplama hakkında konuştuklarını duydum. Üç çizgili X bulunan evden bahsettiler. Sana yardım etmeye çalışıyorum; hemen onların yanına gitmen gerekiyor, şimdi!’’</p>

  <p class="calibre1" style="margin: 1em 0px;">Day’i en zayıf noktasından vurmuştum. Bir an bile durmadı, dediklerimi sorgulamadı, neden bunları ona hemen söylemediğimi bile. Ayağa kalktı, sirenlerin geldiği yönü belirleyip sokaktan fırladı. Şaşırtıcı derecede içimde bir suçluluk dalgası hissettim. Bana güveniyordu; tamamen, aptal gibi, bütün kalbiyle güveniyordu. Acaba şu ana kadar hiç kimse sözlerime böylesine güvendi mi diye merak ettim. Belki Metias bile bu kadar inanmamıştı bana.</p>

  <p class="calibre1" style="margin: 1em 0px;">Tess git gide artan bir korkuyla gidişini izledi. “Hadi, onu takip edelim!” diye bağırdı. Ayağa fırlayıp elimi tuttu. “Yardımımıza ihtiyacı olabilir.”</p>

  <p class="calibre1" style="margin: 1em 0px;">“Olmaz,” diye çıkıştım. “Sen burada bekle. Ben onu takip ederim. Ortalarda görünme ve sessiz ol, biri seni almaya gelecek.”</p>

  <p class="calibre1" style="margin: 1em 0px;">Sokaktan çıkarken Tess’in cevap vermesini beklemedim. Omzumdan geriye doğru bakınca Tess’in arkamdan kocaman gözlerini bana odaklamış olduğunu gördüm. Önüme döndüm. Onu bu işin dışında tutmak en iyisiydi. Eğer bugün Day’i tutuklarsak ona ne olacak? Dilimi şaklatıp mikrofonumu açtım. Bir anlığına statik kulağımı tırmaladı. Sonra Thomas’ın sesini duydum. “Konuş benimle,” dedi. “Neler oluyor? Neredesin?”</p>

  <p class="calibre1" style="margin: 1em 0px;">“Day, Figueroa ve Watson'a doğru ilerliyor şu anda. Peşindeyim.”</p>

  <p class="calibre1" style="margin: 1em 0px;">Thomas derin bir nefes aldı. “Tamam. Biz de yola çıktık Birazdan görüşürüz.”</p>

  <p class="calibre1" style="margin: 1em 0px;">“Ben söylemeden saldırıya geçmeyin, kimse zarar görmesin,” söze diye başladım ama statik kesildi.</p>

  <p class="calibre1" style="margin: 1em 0px;">Sokaktan aşağı doğru koşuyordum, kesiğim isyan edercesine acıyordu. Day çok uzağa gitmiş olamazdı; benden sadece yarım dakikalık mesafede öndeydi. Dün gece gittiği yönde ilerliyordum, güneye, Birlik İstasyonuna doğru.</p>

  <p class="calibre1" style="margin: 1em 0px;">Tabii ki çok geçmeden Day’in eski şapkasını uzakta, kalabalığın arasında seçebildim.</p>

  <p class="calibre1" style="margin: 1em 0px;">Bütün kızgınlığımı, korkumu ve endişemi kafasının arkasında yoğunlaştırdım. Onu takip ettiğimi anlamasın diye aramızda mesafe bırakmaya uğraşıyordum. Bir yanım onun beni Skiz dövüşünden nasıl kurtardığını, yanımdaki bu yaranın iyileşmesine yardım edişini, ellerinin ne kadar nazik olduğunu hatırladı. Ona bağırmak istedim. Kafamı bu kadar karıştırdığı için ondan nefret etmek istiyordum.</p>

  <p class="calibre1" style="margin: 1em 0px;">Aptal çocuk! Hükümetten bu kadar kolay kaçabilmiş olman bir mucizeydi ama artık ailen ve arkadaşların bu kadar risk altındayken kaçamazsın. <i>Bir suçluya acımayacağım,</i> diye kendime hatırlattım sertçe. <i>Sadece ödeşeceğiz.</i></p><!--EndFragment-->
</body>
</html>
