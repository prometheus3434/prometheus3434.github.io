<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>istanbul_perisi_ebook-9</title>
    <meta http-equiv="Content-Type" content="text/html; charset=utf-8" />
  

</head>
  <body id="istanbul_perisi_ebook-9" xml:lang="tr-TR">
		<div>
			<p id="_idParaDest-9"><st c="0">9. </st><st c="4">BÖLÜM   </st><br /><st c="10">İSTANBUL PERİSİ</st></p>
			<p><span><br /><br /></span></p>
			<p><st c="25">“Ben yine de peri olmak isterdim,” dedim. </st><st c="68">“Siz periler ülkesinde mi oturuyorsunuz? </st><st c="109">Asıl eviniz periler ülkesinde mi? </st><st c="143">Duyduğuma göre bütün periler orada yaşarmış.”</st></p>
			<p><st c="188">“Ben hiç duymadım,” dedi Keroessa, şaşkınlıkla. </st><st c="237">“Perilerin topluca yaşadığı bir ülke bilmiyorum. </st><st c="286">Benim tanıdığım perilerin hepsi kendi ülkelerinde oturur. </st><st c="344">Mesela denizler, ırmaklar ve göller su perilerinin ülkesidir, ormanlar da ağaç ve çiçek perilerinin. </st><st c="445">Benim gibi kent perileri de kentlerinde yaşarlar. </st><st c="495">Mesela ben İstanbul Perisi’yim, benim ülkem burası. </st><st c="547">İstanbul’un bütün perili köşkleri benim evimdir.”</st></p>
			<p><st c="596">Bu kez şaşıran bendim.</st></p>
			<p><st c="619">“İstanbul’un bir perisi olduğunu hiç bilmiyordum. </st><st c="670">Sizi tanıdığıma o kadar çok seviniyorum ki Keroessa!” dedim coşkuyla. </st></p>
			<p><st c="740">“Ben de seni tanıdığıma seviniyorum,” diyerek başımı okşadı. </st><st c="801">“Çok tatlı bir kızsın sen. </st><st c="828">Saçların da ne güzelmiş, tıpkı denizkızlarının saçları gibi.” </st></p>
			<p><st c="890">“Teşekkür ederim,” dedim, sevinçle. </st><st c="926">Bu, bana yapılacak en büyük iltifattı.</st></p>
			<p><st c="964">“Hiç denizkızı gördün mü, Pelin?”</st></p>
			<p><st c="998">“Görmedim,” diyerek boynumu büktüm. </st><st c="1035">“Yalnızca masallardan tanıyorum onları.”</st></p>
			<p><st c="1075">Kulağıma eğilip sır verir gibi fısıldadı İstanbul Perisi: </st></p>
			<p><st c="1134">“Marmara’nın derinliklerinde birçok denizkızı yaşar. </st><st c="1187">Dolunayda su yüzeyine çıkıp denize vuran ay ışığıyla oynaşmayı pek severler. </st><st c="1264">Öyle gecelerde karanlık denizin üzerindeki ışıktan yolda birtakım kıpırtılar görürsen, bil ki onlar denizkızlarıdır. </st><st c="1381">Ay ışığına batıp çıktıkça pullu kuyrukları pırıl pırıl parlar, deniz kabuklarıyla süslü upuzun saçları sulara yayılır. </st><st c="1500">Kimisinin saçları seninkiler gibi denizkestanesi rengindedir, kimisi de saçlarının rengini yosunlardan, mercanlardan, altın ışıltılı kumlardan almıştır.”</st></p>
			<p><st c="1653">“Hep dolunayda mı çıkarlar su yüzüne?” </st></p>
			<p><st c="1693">“Yoo, bazen gündüzleri de çıkıp vapurlarla yarışırlar.” </st></p>
			<p><st c="1749">“Biliyordum!” diye haykırdım. </st><st c="1779">“Vapura bindiğim zaman hep bir denizkızı görmeyi beklerim. </st><st c="1838">Gözümü denizden ayırmam hiç.” </st></p>
			<p><st c="1868">“Haydarpaşa’daki dalgakırana da bak bundan sonra,” dedi Keroessa, tatlı tatlı gülümseyerek. </st><st c="1960">“Denizkızları vapurların peşinden koşmaktan yoruldukları zaman oraya uzanıp dinlenirler. </st><st c="2049">Dalgakırana sıra sıra dizilmiş deniz kuşlarının arasında her an bir denizkızı görebilirsin. </st><st c="2141">Dikkatle bakarsan tabii...” </st></p>
			<p><st c="2169">Heyecandan içim içime sığmıyordu. </st><st c="2203">Denizkızlarını görmek benim en büyük hayalimdi ve bu güzeller güzeli yaşlı peri, hayalimin gerçekleşebileceğini söylüyordu. </st><st c="2327">O güne dek dalgakırana dikkatle bakmamış olduğum için kendime kızdım. </st><st c="2397">Farkına varmadan kimbilir kaç denizkızının yanından geçmiştim. </st><st c="2460">Bundan sonra vapura ilk binişimde gözümü dalgakırandan ayırmamaya karar verdim. </st><st c="2540">O kadar çok istiyordum ki denizkızlarını görmeyi...  </st></p>
			<p><st c="2592">Keroessa, aklımdan geçeni okumuş gibi, “Bu kadar çok istiyorsan, mutlaka görürsün,” dedi. </st><st c="2682">Sonra sustu, gözleri ağaçların arasından görünen Marmara Denizi’ne takılıp kaldı. </st><st c="2764">O susunca rüzgârla fısıldaşıp duran morsalkımlar da sustular. </st><st c="2826">Bahçeyi saran yabanî otların hışırtısından başka bir ses duyulmuyordu şimdi. </st><st c="2903">Bir süre hiç konuşmadan oturduk, ikimiz de kendi dünyalarımıza dalmıştık. </st></p>
			<p><st c="2977">Birden bir gemi acı acı düdük çalmaya başladı. </st><st c="3024">O sırada dalgakıranın altındaki kayalıklarda denizkızlarıyla saklambaç oynuyordum. </st><st c="3107">Bana büyülü bir yosun yedirip beni de denizkızı yapmışlardı. </st><st c="3168">Kulaklarımın arkasında minik solungaçlar oluşmuş, bacaklarım rengârenk pullarla kaplı bir balık kuyruğuna dönüşmüştü. </st><st c="3286">Ama yosunun etkisi geçince yine insan olabilecektim. </st><st c="3339">Bu hayale o kadar dalmıştım ki, düdüğü duyunca koca bir gemi üstümüze geliyor sandım. </st><st c="3425">Denizkızlarına “Kaçın!” diye bağırarak yerimden sıçramışım. </st><st c="3485">Kendime geldiğimde, Keroessa kıkır kıkır gülüyordu halime.</st></p>
			<p><st c="3543">“Bayağı derinlere daldın galiba Pelinciğim. </st><st c="3588">Denizkızlarıyla mı yüzüyordun yoksa?”</st></p>
			<p><st c="3625">Yine düşüncelerimi okumuştu. </st><st c="3655">O bir periydi tabii, insanın aklından geçenleri anlayabiliyordu herhalde. </st><st c="3729">Hem sıradan bir peri değil, koskoca İstanbul Perisi’ydi. </st></p>
			<p><st c="3786">İstanbul Perisi! </st><st c="3803">İşte o anda kafamda bir ışık yandı. </st><st c="3839">Niye bunu daha önce akıl edememiştim ki! </st></p>
			<p><st c="3880">“İstanbul Perisi olduğunuza göre, İstanbul’un geçmişiyle ilgili bir sürü öykü bilirsiniz, değil mi Keroessa?”</st></p>
			<p><st c="3989">“Bilmez miyim tatlım,” dedi, gözlerinin içi gülerek. </st><st c="4043">“Burada doğdum ben, şimdi Haliç dediğimiz Altın Boynuz’un kıyısında. </st><st c="4112">Binlerce yıldır burada yaşıyorum, İstanbul’un her dönemini gördüm. </st><st c="4179">İlk zamanlar in cin top oynuyordu buralarda, bir tek Kadıköy’de yaşayan bir grup insan vardı. </st><st c="4273">Kalkedon derlerdi Kadıköy’e. </st><st c="4302">İstanbul’da ilk kenti oğlum Bizas kurdu; Kadıköy’ün karşısındaki kıyıya, bugünkü Tarihi Yarımada’nın olduğu yere. </st><st c="4416">Adına Bizantion dediler, yani Bizas’ın kenti. </st><st c="4462">Yıllar sonra Romalılar geldi. </st><st c="4492">Onlar da imparatorlarının adını verip Konstantinopolis dediler kente, Konstantinus’un kenti anlamında. </st><st c="4595">Başkentleri Roma gibi yedi tepeli bir kent bulduklarına sevinmişlerdi, burayı “Yeni Roma” olarak gördüler. </st><st c="4702">Görkemli yapılarla, güzel heykellerle süslediler Konstantinopolis’i, ikinci başkent yaptılar. </st><st c="4796">Roma İmparatorluğu dünyanın en büyük gücüydü o zamanlar, her yere yayılmıştı Romalılar. </st><st c="4884">Ama yıllar geçtikçe imparatorluk zayıfladı, sonunda Batı ve Doğu Roma İmparatorluğu olarak ikiye bölündü. </st><st c="4990">Bir süre sonra Batı Roma yıkıldı, Konstantinopolis Doğu Roma’nın başkenti olarak varlığını sürdürdü. </st><st c="5091">Zaman içinde Doğu Roma da Bizans İmparatorluğu’na dönüştü. </st><st c="5150">Adını, oğlumun burada kurduğu ilk kentten almıştı bu imparatorluk. </st><st c="5217">Konstantinopolis, bu kez de Bizans’ın başkenti oldu. </st><st c="5270">Sonra Osmanlılar geldiler. </st><st c="5297">Önce Konstantiniye, sonra İstanbul dediler kentin adına. </st><st c="5354">İstanbul’u Bizanslılardan alan Fatih Sultan Mehmet beyaz atının üstünde kente girerken, ben Ayasofya’nın tepesinden onu seyrediyordum. </st><st c="5489">Osmanlılar da İstanbul’u başkent yaptılar, zarif camiler, yalılar, hanlar, hamamlarla donattılar kenti. </st><st c="5593">Osmanlı Dönemi sona erince, Mustafa Kemal Atatürk Türkiye Cumhuriyeti’ni kurdu. </st><st c="5673">İstanbul bu kez başkent olmadı ama Türkiye’nin en büyük, en renkli kenti olarak yaşadı bugüne dek.”</st></p>
			<p><st c="5772">“Atatürk’le tanıştınız mı?” dedim, merakla. </st><st c="5817">“Onu yakından gördünüz mü?” </st></p>
			<p><st c="5845">“Gördüm,” dedi Keroessa. </st><st c="5870">Bir an soluklandı, sonra tatlı sesiyle anlatmaya devam etti: </st></p>
			<p><st c="5931">“Cumhuriyetin kurulmasından beş altı yıl sonraydı. </st><st c="5982">O sırada Dolmabahçe sırtlarındaki perili köşklerden birinde oturuyordum. </st><st c="6055">Atatürk, İstanbul’a geldiği zaman Dolmabahçe Sarayı’nda kalırdı. </st><st c="6120">Bazen benim köşkün civarındaki korularda yürüyüş yaptığını görürdüm. </st><st c="6189">Adamlarıyla birlikte bahçe kapımın önünden geçerdi. </st><st c="6241">Herkes gibi ben de hayrandım Atatürk’e, onunla tanışmayı çok istiyordum. </st><st c="6314">Bir gün yine geçtiğini görünce, dayanamayıp kapıya çıktım, bahçemde çay içmeye davet ettim onu. </st><st c="6410">Kibar insandı, kırmadı beni. </st><st c="6439">Çay içerken uzun uzun sohbet ettik, İstanbul’un tarihinden konuştuk. </st><st c="6508">Tarih konusunda derin bilgisi vardı, benim bu kentte binlerce yıldır tanık olduğum olayların neredeyse hepsini biliyordu. </st><st c="6630">Bunu kitaplara borçlu olduğunu söyledi; çok okuyan, çok araştıran bir insandı. </st><st c="6709">İstanbul’un tarihsel mirasına çok önem verir, bu topraklarda yeşermiş eski uygarlıkların tümüne sahip çıkardı. </st><st c="6820">O günden sonra dost olduk. </st><st c="6847">İstanbul’a her gelişinde bana uğramayı unutmaz, beni de sık sık Dolmabahçe Sarayı’na davet ederdi. </st><st c="6946">Kız kardeşi Makbule Hanım’la da arkadaş olmuştuk. </st><st c="6996">Atatürk odasında çalışırken biz Makbule’yle Boğaziçi’ni seyrederek çay içer, tatlı tatlı konuşurduk. </st><st c="7097">Akşam olunca Atatürk de bize katılırdı, hep beraber yemek yerdik. </st><st c="7163">Çoğu zaman başka konuklar da olurdu sofrada. </st><st c="7208">Atatürk sanata ve bilime çok önem verdiği için yazarları, sanatçıları, bilim insanlarını sık sık yemeğe çağırırdı. </st><st c="7323">Onun sofrasındaki kültürel sohbetler gecenin geç saatlerine dek sürerdi. </st><st c="7396">Yaa, işte böyle Pelinciğim, o günler de gelip geçti... </st><st c="7451">Şu güzel İstanbul’da binlerce yıldır neler gördüm, neler yaşadım, saymakla bitmez. </st><st c="7534">Asya’yla Avrupa’yı birleştiren bu kent, gözbebeğimdir benim. </st><st c="7595">Ah, lafı çok uzattım, değil mi tatlım? </st><st c="7634">İstanbul konusu açılınca çenem de açılır benim.”</st></p>
			<p><st c="7682">“Açılsın!” dedim coşkuyla. </st><st c="7710">“Ne güzel anlatıyorsunuz! </st><st c="7736">İstanbul’la ilgili ödevime bir tek siz yardım edebilirsiniz.”</st></p>
			<p><st c="7797">“Ederim tabii,” dedi. </st><st c="7820">“Nedir ödevin?”</st></p>
			<p><st c="7835">Ona bir solukta ödevimi anlattım. </st><st c="7870">Evdeki durumdan ve henüz beni geziye götürecek kimse bulunamadığından da söz ettim.</st></p>
			<p><st c="7953">“Üzülme tatlım,” dedi hiç duraksamadan. </st><st c="7994">“Ben götürürüm seni geziye. </st><st c="8022">Yarın yine gel, hem öyküleri anlatır hem de gezdiririm seni. </st><st c="8083">Öykü kahramanlarıyla bile tanıştırırım.”</st></p>
			<p><st c="8123">“Gerçekten mi?” diye haykırdım sevinçle. </st></p>
			<p><st c="8165">“Evet, neden olmasın?” dedi, tatlı tatlı gülümseyerek. </st><st c="8220">“İstanbul’da küçük bir gezi yaparız seninle. </st><st c="8265">Bakalım neler göreceğiz?”</st></p>
			<p><st c="8290">Sevinçten uçacaktım neredeyse. </st><st c="8322">En büyük sorunum bir anda çözülmüştü. </st><st c="8360">Babam beni gezdirecek birini arayadursun, ben herhangi biriyle değil, İstanbul Perisi’yle gidecektim İstanbul gezisine.</st></p>
			<p><st c="8479">Yerimden fırlayıp Keroessa’nın boynuna sarıldım, yanaklarından şapır şupur öptüm. </st><st c="8562">O da bana sarılıp şefkatle saçımı okşadı. </st><st c="8604">Daha bir gün önce tanıştığım bu yaşlı peri, dünyada bana en yakın kişiydi sanki.  </st></p>
			<p><st c="8685">“Yarın görüşürüz o zaman,” diyerek bahçe kapısına koştum. </st><st c="8743">İçim içime sığmıyordu!</st></p>
		</div>
	<div id="charCountTotal" value="8765"></div></body>
</html>
