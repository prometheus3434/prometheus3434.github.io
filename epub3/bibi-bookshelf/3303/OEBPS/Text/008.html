<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta content="Atlantis Word Processor 1.6.5.13" name="Generator"/>
    <link href="../Styles/style.css" rel="stylesheet" type="text/css"/>
    <title>Susie Bir Öykü Uyduruyor</title>
    <link href="../../fonts.css" rel="stylesheet" type="text/css"/>
</head>
  <body>
  <h1 class="h11">Susie Bir Öykü Uyduruyor</h1>

  <p>Susie konuşmayı sürdürdü. İyi bir konuşmacıydı ve elinden geldiğince Jack’i şaşırtmaya çalıştı.</p>

  <p>“O hırsızların buluşma mekânlarını buldum,” dedi. “Oldukça önemli bir haber bu, lütfen dikkatli dinleyin. Sonunda izleri takip etmeyi başardım!”</p>

  <p>Jack duyduklarına inanamıyordu. Kulaklarını dört açtı.</p>

  <p>“Hadi söyle Susie,” dedi Harry. Rolünü gayet güzel oynuyordu.</p>

  <p>“Tigger’ın Ahırı,” dedi Susie eğlenerek. “Orası, tepenin üzerinde, terkedilmiş bir yer ne de olsa. Harabe halde eski bir bina, hırsızların buluşmak için tam da ihtiyaçları olan özelliklere sahip. Her yere de uzak.”</p>

  <p>“Aaa, evet. Çok doğru,” dedi Jeff.</p>

  <p>“Yani Tıknaz Dick ve Numaracı Tom orada olacaklar,” dedi Susie.</p>

  <p>Diğer dinleyenlerden, “Oooo,” ve “Aa-aa,” sesleri yükseliyordu. Neredeyse Jack de onlar gibi bir, “Aaa!” çekecekti. Tıknaz Dick ve Numaracı Tom, inanılır gibi değil! Afacan Beşler neyin peşindeydi böyle?</p>

  <p>“Mutlaka, ortaya çıkartmamız gereken planlar yapıyorlardır,” dedi Susie, Jack’in duyabilmesi için sesini biraz daha yükselterek. “Ve kesinlikle harekete geçmeliyiz. Yani içimizden bir veya iki kişi Tigger’ın Ahırı’na, doğru zamanda gidip saklanmalı.”</p>

  <p>“Ben de geleceğim Susie,” dedi Jeff.</p>

  <p>Jack bunu duyduğunda şaşırdı. Jeff ürkek bir çocuktu ve Tigger’ın Ahırı gibi kimseciklerin olmadığı, terkedilmiş bir binaya gitmek hiç de onun yapacağı türden bir davranış değildi. Dikkatlice dinlemeye devam etti.</p>

  <p>“Tamam, o halde. Sen ve ben gideriz,” dedi Susie. “Tehlikeli olacak ama bizim için elbette önemli değil. Biz Afacan Beşler’iz!”</p>

  <p>“Savunun!” diye bağırdı Kate ve Sam.</p>

  <p>“Ne zaman gideceğiz?” diye sordu Jeff.</p>

  <p>“Sanırım adamlar salı günü orada buluşmayı planlıyor. Sen de benimle gelebileceğinden emin misin Jeff?”</p>

  <p>“Kesinlikle,” diye yanıtladı Jeff. Oysaki gerçekte asla Tigger’ın Ahırı tarzında bir yere gitmeyi <span class="t14">akl</span><span class="t14">ı</span><span class="t14">ndan</span> bile geçirmezdi.</p>

  <p>Çalılığın içerisinde saklanan Jack şaşkına dönmüştü. Ayrıca Afacan Beşler’e saygı da duymuştu. Vay canına! Onlar da en az Gizli Yediler kadar iyiydi! Böylesine bir maceranın içerisinde olmaları ne kadar da müthişti! Jack’in burada saklanıp tüm olanları dinlemeyi başarması çok iyi olmuştu!</p>

  <p>Hemen Peter’a duyduklarını anlatmak için yanıp tutuşuyordu. Kardeşi Susie’nin tüm bunları nasıl öğrendiğini çok merak ediyordu. Rahatsız edici Susie! Gizli bir topluluk kurup ondan sonra da hemen bir macera yaşamak tam ona göreydi.</p>

  <p>“Tıknaz Dick sizi bulursa ne yapacaksınız?” diye sordu Kate.</p>

  <p>“Onu yere çakarım,” dedi Jeff, cesur bir ses tonuyla.</p>

  <p>İşte bu kısım gerçeklerden biraz uzaktı. Afacan Beşler bile Jeff’in kimseyle böylesine yüzleşebileceğine inanmazdı. Kate ansızın kıkırdadı.</p>

  <p>İşte bu kıkırdama Sam’i de tetikledi ve o sıradışı homurtuya benzeyen kahkahasını bastıramadı. Susie ise kaşlarını çattı. Eğer toplantı böyle gülüşmeler ve kıkırdamalarla sürüp giderse Jack ciddi olmadıklarını anlar, planları suya düşerdi.</p>

  <p>Susie diğerlerine sinirlenerek, “Kapayın çenenizi!” diye fısıldadı. “Eğer gülersek Jack dediklerimizin tek bir kelimesine bile inanmaz.”</p>

  <p>“K -ke -kendime hâkim olamıyorum,” dedi Kate. Bir kez gülmeye başladıktan sonra kendisini bir türlü, durduramıyordu. “Ah Sam, lütfen bir daha homurdanma!”</p>

  <p>“Şşşt!” dedi Susie kızarak. “Her şeyi mahvedeceksiniz.” Sonra sesini Jack’in duyabileceği şekilde yükseltti. “Tamam Afacan Beşler, bugünlük hepsi bu. Zamanı geldiğinde yeniden buluşacağız ve sakın unutmayın. KİMSEYE Tigger’ın Ahırı hakkında tek kelime bile etmek yok. Bu bizim maceramız!”</p>

  <p>“Eminim Gizli Yediler de öğrenmeyi çok isterdi,” dedi Jeff bağırarak. “Tüm bunlar hakkında hiçbir şey bilmemeleri komiğime gidiyor.”</p>

  <p>Üstüne attığı kahkaha da, artık herkesin kendini rahat bırakması için bir işaretti. Kate yeniden güldü. Sam homurdandı ve Susie, Harry’yle birlikte kahkahalar attı. Jack’in dışarıda defne ağacının altında, tüm bu saçma konuşmaları dinlediğini düşünüp bir kez daha hep birden katıla katıla güldüler. Jack bunları hoşuna gitmeyerek dinledi. Gizli Yediler’le nasıl böyle dalga geçebilirlerdi?</p>

  <p>“Hadi,” dedi Susie sonunda. “Toplantı bitti. Bir top alıp oyun oynayalım. Acaba Jack nerede? Belki o da bizimle oynamak ister.”</p>

  <p>Herkes Jack’in nerede olduğunu bildiği için yeniden güldü ve birlikte bahçe yolunda yavaşça ilerlediler. Gizli Yediler’in bir üyesiyle nasıl da kafa bulmuşlardı! Acaba Jack heyecanlanıp diğerlerini de toplantıya çağıracak mıydı? Gizli Yediler salı gecesi Tigger’ın Ahırı’nı ziyaret edecek miydi?</p>

  <p>“Susie, salı gecesi gerçekten Tigger’ın Ahırı’na gitmeyi planlamıyorsun, değil mi?” diye sordu Jeff, bahçede ilerlerken.</p>

  <p><span class="t14">“</span>Aslında önce düşündüm,” diye yanıtladı bu soruyu Susie. “Ama bunu yapmamız aptalca olur. Hem uzak, hem de karanlık bir yer. İstiyorlarsa Gizli Yediler kendileri gidebilir. Bir hiç uğruna oralara sürüklenip saklanmamız aptalca olur!”</p>

  <p>“Evet, öyle,” diye rahatlayarak ona katıldı Jeff. “Ama Jack’in gidip gitmediğini görebilirsin, değil mi Susie? Salı gecesi dışarıya çıkarsa, bol bol güleceğiz öyle değil mi?”</p>

  <p>“Kesinlikle evet!” dedi Susie. “Umarım çıkar! Geri döndüğünde hepsinin aslında numara olduğunu söyleyeceğim. Biraz KIZABİLİR!”</p>

  <p><a id="a7"></a><span class="t13"> </span></p>
</body>
</html>