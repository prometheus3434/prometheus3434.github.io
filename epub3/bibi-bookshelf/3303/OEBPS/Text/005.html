<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta content="Atlantis Word Processor 1.6.5.13" name="Generator"/>
    <link href="../Styles/style.css" rel="stylesheet" type="text/css"/>
    <title>Gizli Yediler Toplanıyor</title>
    <link href="../../fonts.css" rel="stylesheet" type="text/css"/>
</head>
  <body>
  <h1 class="h11"><a id="a2"></a>Gizli Yediler Toplanıyor</h1>

  <p>“Anne içebileceğimiz bir şey var mı?” diye sordu Janet. “Ve de yiyecek?..”</p>

  <p>“Ama kahvaltınızı daha yeni bitirdiniz!” dedi annesi şaşırarak. “Her biriniz ikişer sosis yediniz üstelik. Henüz acıkmış olamazsınız.”</p>

  <p>“Eee, bu sabah Gizli Yediler’in son toplantısını yapacağız da,” diye karşılık verdi Janet. “Barakada. Okullar açıldıktan sonra toplantı yapmanın bir anlamı olmadığını düşünüyoruz. Heyecanlı olaylar yaşanmıyor zaten.”</p>

  <p>“Noel tatili geldiğinde yeniden toplanacağız,” dedi Peter. “Değil mi Scamper, eski dostum?”</p>

  <p>Köpek kuyruğunu salladı ve havladı. “Son toplantıya katılmak istediğini söylüyor,” dedi Janet. “Elbette gelebilirsin Scamper.”</p>

  <p>“Öyle demedi,” dedi Peter gülerek. “Tıkınacak bir şeyler varsa, yanımızda olmak için can attığını söylüyor!”</p>

  <p>“Hav!” diye onayladı Scamper ve patisini Peter’ın dizinin üzerine koydu.</p>

  <p>“Size limonatanızı yapabilmeniz için limon ve biraz şeker vereceğim,” dedi anneleri. “Kendiniz hazırlamayı seviyorsunuz, öyle değil mi? Ayrıca kilere gidip kutuda çörek kalmış mı diye bakabilirsiniz. Biraz bayatlamış olabilirler ama siz nasılsa aldırmazsınız!”</p>

  <p>“Teşekkürler anne,” dedi Janet. “Hadi Peter. İşe koyulalım artık, diğerleri de yakında burada olur!”</p>

  <p>Birlikte kilere koştular ve Scamper da arkalarından nefes nefese yetişti. Çörekler! Bayat ya da değil, Scamper da onları en az çocuklar kadar çok seviyordu.</p>

  <p>Janet biraz limon aldı ve annesinden şeker istemeye gitti. Peter ise bayat çörekleri tabağa boşaltıp Scamper’la birlikte barakanın yolunu tuttu. Janet yanına limon sıkacağını ve büyük bir şişe dolusu suyu almıştı. Limonata yapmak gerçekten eğlenceliydi.</p>

  <p>Barakanın kapısını açtılar. Üzerinde yeşil renkte G.Y. harfleri yazılıydı - Gizli Yediler!</p>

  <p>“Gizli topluluğumuz bir süreliğine ara verecek,” dedi Janet, limonları sıkmaya başlarken. “Şu ana kadar hiç sıkılmadık, değil mi Peter?”</p>

  <p>“Tabii ki hayır!” diye onayladı Peter. “Tüm yaşadığımız o maceraları ve heyecan dolu anları bir düşünsene! Ama bence tatile kadar toplantı yapmamamız iyi olacak. Tek sorun, Noel zamanında havanın hemencecik kararması ve dışarıda eskisi kadar vakit geçiremeyecek olmamız.”</p>

  <p>“Evet, öyle olunca hiçbir şey yapamıyoruz zaten,” dedi Janet. “Hayır, Scamper, limon kabuklarım sevmezsin, seni aptal köpek! Bırak onları!”</p>

  <p>Scamper ağzındakileri yere attı. Gerçekten de kabukları sevmemişti. Dili dışarıda, mutsuz bir şekilde yere oturdu.</p>

  <p>Peter saatine baktı. “Neredeyse gelirler,” dedi. “Umarım Noel’e kadar son toplantı olmasına karşı çıkmazlar. En iyisi hepsinin rozetlerini alalım ve güvenli bir yere kaldıralım. Böyle yapmazsak kaybolabilirler.”</p>

  <p>“Ya da Jack’in aptal kızkardeşi alır ve yakasına takar,” dedi Janet. “Adı neydi, Susie mi? Susie’nin Jack’e yaptığı gibi, seni rahatsız etmememden memnun musun Peter?”</p>

  <p>“Sen de bazen rahatsız edici olabiliyorsun,” diye karşılık verdi Peter ve o anda sinirlenen Janet’ın fışkırttığı limon suyu gözüne kaçtı! “Ah, yapma. Limon suyunun ne kadar çok yaktığını bilmiyor musun? Kes şunu, Janet!”</p>

  <p>Janet durdu. “Limon suyunu ziyan etmesem iyi olur,” dedi. “İşte biri geliyor.”</p>

  <p>Yolda ilerleyen ayak sesleri duyulduktan sonra kapı çalındı. Scamper havladı.</p>

  <p>“Şifre!” diye seslendi Peter. Doğru şifreyi karşı taraf söyleyinceye kadar asla kapıyı açmazdı.</p>

  <p>“Soğan turşusu!” dedi diğer ses ve güldü.</p>

  <p>Gizli Yediler’in, Colin tarafından akıl edilen son şifresi buydu. Annesi, son toplandıkları gün soğan turşusu yapıyordu ve fikir oradan çıkmış, herkesi güldürmüştü. Peter da daha iyi bir kelime bulununcaya kadar şifrenin ‘soğan turşusu’ olabileceğini söylemişti.</p>

  <p>“Rozetini taktın mı?” diye sordu Peter, kapıyı açarken.</p>

  <p>Barbara dışarıda durdu ve gururla rozetini gösterdi. “Bak, yeni bir tane,” dedi. “Eskisi çok kirlendi, ben de yenisini yaptım.”</p>

  <p>“Çok iyi,” dedi Peter. “İçeriye gel. Bak, üç kişi daha geliyor.”</p>

  <p>Peter kapıyı kapattı ve Barbara, Janet’ın yanındaki kutunun üzerine oturup limon suyunu karıştırışını izledi. Tak-tak-tak! Kapı yeniden çalınca Scamper havladı.</p>

  <p>“Şifre!” diye seslendi Peter, Janet ve Barbara birlikte.</p>

  <p>“Soğan turşusu!” diye seslendi diğer taraftakiler hep bir ağızdan. Peter suratını astı ve kapıyı savurarak açtı.</p>

  <p>“Size KAÇ DEFA şifreyi diğer insanların duyabileceği şekilde bağırmayın demeliyim!” dedi. “Şimdi duyma mesafesindeki herkes şifremizi öğrendi.”</p>

  <p>“Hepiniz tüm gücünüzle ŞİFRE diye seslendiniz ama,” dedi Jack. “Her neyse, kolayca yeni bir şifre düşünürüz,” Jack, içeriye kendisiyle birlikte giren George’a yan yan baktı. “George şifrenin lahana turşusu olduğunu sanıyordu ve biz de ona öyle olmadığını söylemek zorunda kaldık.”</p>

  <p>“Tamam, tüm-” diye başladı Peter; ama kapı yeniden çalındı.</p>

  <p>“Şifre!” diye sordu Peter.</p>

  <p>“Soğan turşusu!” diye seslendi Peter’ın annesi ve güldü. “Tabii eğer şifre buysa! Size biraz ev yapımı nane şekeri getirdim. Son toplantınız şerefine.”</p>

  <p>“Hey. Teşekkürler,” dedi Janet ve kapıyı açtı. Nane şekerlerini annesinden aldı ve Peter’a verdi. Peter annesi gittiğinde kaşlarını çatmıştı.</p>

  <p>“İşte gördünüz mü?” dedi. “Neyse ki gelen annemdi; ama şifreyi başka biri de kolayca duymuş olabilir. Şimdi, kim eksik?”</p>

  <p>“Ben buradayım, sen, George, Jack, Barbara ve Pam,” dedi Janet. “Colin eksik. İşte o da geliyor.”</p>

  <p>Tak-tak! Scamper hoşgeldin demek için havladı. Her bir G.Y. üyesini çok iyi tanıyordu. Colin şifreyi söyledi ve içeri girdi. Artık tüm Gizli Yediler oradaydı.</p>

  <p>“Güzel,” dedi Peter. “Otur Colin. Janet limonataları koyar koymaz başlayacağız. Acele et Janet!”</p>

  <p><a id="a3"></a><span class="t13"> </span></p>
</body>
</html>