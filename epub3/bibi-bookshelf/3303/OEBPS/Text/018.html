<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta content="Atlantis Word Processor 1.6.5.13" name="Generator"/>
    <link href="../Styles/style.css" rel="stylesheet" type="text/css"/>
    <title>Sonunda Salı Gecesi</title>
    <link href="../../fonts.css" rel="stylesheet" type="text/css"/>
</head>
  <body>
  <h1 class="h11">Sonunda Salı Gecesi</h1>

  <p>Ertesi sabah her şeyi yeniden toparlamak ve sah gününden önce son hazırlıkları tamamlamak için bir toplantı daha yapıldı. Sıradan bir kasım günüydü ve sis her yanı kaplamıştı.</p>

  <p>“Babam sisin yarına kadar süreceğini söylüyor,” diye haber verdi Peter. “Eğer bu doğruysa, salı günü adamların şansı yaver gidecek. Eminim, makinist trenin yönünün değiştirildiğini ve farklı yönde ilerlediklerini fark edemeyecek bile! Çünkü sisten hiçbir şey göremeyecek.”</p>

  <p>“Keşke salı hemen gelse,” dedi Jack. “Susie bir şeyler döndüğünün farkında ve Afacan Beşler ne olduğunu öğrenebilmek için ölüyor! Tüm bunların onun aptalca masalından çıktığını bilse sizce de kafayı yemez mi?”</p>

  <p>“Evet. Bence bu Afacan Beşler’in sonu olacak,” dedi Colin. “Hey Peter, buraya baksana. Bir demiryolu haritası buldum, babamda varmış. Petlington’dan gelen tüm rayları, ayrıca makasları da gösteriyor. Jack, sence Zeb ve Larry, Tigger’ın Ahırı’nda böyle bir haritaya mı bakıyorlardı?”</p>

  <p>“Evet. Olabilir,” diye karşılık verdi Jack. “Bu adamlar kesin daha önce de aynı tarz şeyler yapmış olmalı. Çünkü bu yolları ve hatları çok iyi biliyorlar. Of, salı bir gelse!”</p>

  <p>Sonunda zaman geçti ve salı günü geldi çattı. O gün Gizli Yediler’in hiçbir üyesi okulda derslerine odaklanamadı. Tüm gün boyunca gece olacakları düşündüler de düşündüler. Peter o sabah yüzlerce kez sınıfın camından dışarıya baktı!</p>

  <p>Babam haklıydı, diye düşündü. Gerçekten de sis devam ediyordu, bir kasım günü sisi. Ve o gece sis öylesine yoğunlaşacaktı ki…</p>

  <p>Dört çocuk çaylarını içtikten hemen sonra buluşmaya karar verdiler. Scamper’ı da yanlarına alacaklardı. Peter yanlış giden bir şey olursa köpeğinin de yanlarında olmasının faydasını göreceklerine karar verdi.</p>

  <p>Herkes fenerlerini aldı. Peter cebinde arkadaşlarıyla paylaşabileceği şekeri kaldı mı, diye baktı. Evet, kalmıştı! Şekerler! Sevinçle iç çekti.</p>

  <p>O gün neredeyse diğerleriyle birlikte gidemeyecekti çünkü annesi, onu üzerine paltosunu giyerken görmüş ve böylesine sisli bir günde nereye gittiğini merak etmişti.</p>

  <p>“Kaybolursun,” dedi annesi. “Bu havada dışarı çıkmamalısın.”</p>

  <p>“Diğerleriyle buluşacağım anne,” dedi Peter, mecburmuş gibi bir hava vererek. “Gitmeliyim.”</p>

  <p>“Gitmene izin veremem,” diye söylendi annesi. “O halde yalnızca bir şartla gidebilirsin, Scamper’ı da yanına alırsan. Sen bulamasan bile o yolu bulur.”</p>

  <p>“Oh, Scamper da zaten benimle geliyor,” dedi Peter memnun olarak. Ve hızlıca evden kaçtı. Evinin önünde diğerleriyle buluştu ve hep beraber uzaklaştılar.</p>

  <p>Yoğun bulut tabakası etraflarını sarmıştı ve el fenerleri sisi zar zor yarıyordu. Sonra tren yolundan yükselen sis uyarıları kulaklarına kadar ulaştı Din! Din!</p>

  <p>“Eminim ki Zeb ve diğerleri sisten dolayı çok mutludur!” dedi Colin. “Bakın, tren yolunun kenarındaki çitleri izlersek yolumuzu kaybetmeyiz.”</p>

  <p>Saat altıya beş kala civarı yük peronuna ulaştılar ve dikkatlice peronun ardına dek açık kapılarından girdiler. Çocukların tümü lastik ayakkabılarını giymişti ve içeri adım atarken sessizce fenerlerini söndürdüler.</p>

  <p>Çalışan bir kamyon motorunun gar gar gar edişini duydular, ama sonra ses kesildi. Birtakım insan sesleri de duyuluyordu, çok kısık sesler. Sonra birinin taşıdığı fenerin ışığını gördüler.</p>

  <p>“Çete burada olmalı ve kamyon da Yüzsüz Charlie tarafından yollanmış!” diye fısıldadı Jack. “Orada, bakın. Eminim üzerinde Hammond ya da Dalling yazıyordur!”</p>

  <p>“Demek bu salıymış,” dedi Colin rahatlayarak. “Bu havada buraya bir hiç uğruna gelmekten korkuyordum.”</p>

  <p>Din! Din Din!</p>

  <p>Birkaç sis uyarısı daha duyuldu. Çocuklar sis uyanlarından, az ilerideki ana rayların üzerinden başka trenlerin geçtiğini anlayabiliyordu. Bu uyarılar trenlerin işaretlere dikkat etmeleri veya hızlarını yavaşlatmaları için yapılıyordu.</p>

  <p>“Saat kaç?” diye fısıldayarak sordu George.</p>

  <p>“Şu anda altı buçuğa yaklaşıyor,” diye yanıtladı Peter. “Altı-iki treni sis yüzünden geç kalmış olmalı. Şimdiye kadar varmış olması gerekirdi, öyle olmadı anlaşılan.”</p>

  <p>Din! Birkaç dakika içinde başka bir sis uyarısı verildi. Çocuklar geç kalan yük treni de geçerken aynı uyarının yapılıp yapılmadığını düşündüler.</p>

  <p>Yapılmıştı. Makinist kafasını trenden çıkarmış, işarete bakmıştı. İşaret yeşili gösteriyordu, yani yoluna devam edebilirdi.</p>

  <p>Makinist yanlış rayda olduğunu fark edemeden, yavaşça ilerlemeye devam etti! Larry karanlığın içinde sisin arkasına saklanmış, trenin yolunu değiştirmek için makasların tam yanında tetikteydi!</p>

  <p>Yük treni ana raylardan koptu. Bu gece istasyona değil, adamların sessizce içinde beklediği küçük yük peronuna gidecekti. Sonrasında, Larry bir sonraki trenin yoluna kendi halinde devam edebilmesi için yeniden makasları kullanarak rayı eski haline getirdi. Bir düzine trenin yan raylara sapmasını istemezlerdi ne de olsa! Ve raylarda yavaşça ilerleyen trenin arkasından koştu.</p>

  <p>“Geliyor! Duyabiliyorum,” diye fısıldadı Peter bir anda ve Jack’in kolunu sıktı. “Şuradaki barakanın arkasından gidelim. Kimse bizi fark etmeden, olanları görebiliriz. Hadi!”</p>

  <p>Gümbür gümbür sesler kulaklarını doldurdu. Yük treni iyice yaklaşmıştı. Trenin feneri sisin arasından seçiliyordu. Şimdi ne olacaktı?</p>

  <p><a id="a24"></a><a id="a25"></a><span class="t13"> </span></p>
</body>
</html>