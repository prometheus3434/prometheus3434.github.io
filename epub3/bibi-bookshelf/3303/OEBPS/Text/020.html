<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta content="Atlantis Word Processor 1.6.5.13" name="Generator"/>
    <link href="../Styles/style.css" rel="stylesheet" type="text/css"/>
    <title>Yaşasın Gizli Yediler!</title>
    <link href="../../fonts.css" rel="stylesheet" type="text/css"/>
</head>
  <body>
  <h1 class="h11">Yaşasın Gizli Yediler!</h1>

  <p>Polis arabaları gelene kadar zaman geçmek bilmedi. Dört çocuk o kadar heyecanlıydı ki, yerlerinde duramıyorlardı. Peter sonunda dayanamadı ve çetenin neler yaptığını görmek için harekete geçti.</p>

  <p>Yavaşça sürünerek ilerledi ve kamyonun yanına doğru gitti. Çok sessizce hareket ediyordu. Biraz daha süründü ve bir anda tam önünde dikilen bir şeye çarptı.</p>

  <p>Aniden birinin bağırmasıyla birlikte Peter’ın yakalanması bir oldu. “Sen de kimsin? Burada ne yapıyorsun?”</p>

  <p>Ve üzerine bir fener ışığı tuttular. Ardından karanlığın içinden Zeb’in sesi duyuldu: “Sen! Geçen gün sorular soran çocuk! Neyin peşindesin?”</p>

  <p>Adam Peter’ı öyle bir salladı ki, neredeyse yere düşecekti. O anda Scamper uçarak yanlarında bitti!</p>

  <p>“Grrrrrr!” Zeb’in üzerine atladı ve bacağından sıkıca ısırdı. Zeb çığlık attı. Ve etraftaki iki adam koşarak yanlarına geldi. “Ne var, burada neler oluyor?”</p>

  <p>“Bir çocuk ve köpeği!” diye kızgın bir şekilde homurdandı Zeb. “Artık gitsek iyi olacak, yüklemeyi tamamladınız mı? Çocuk sorun çıkarabilir.”</p>

  <p>“Nerede? Neden onu yakalamadın?” diye sertçe bağırdı, Yüzsüz Charlie.</p>

  <p>“Bir köpek beni ısırdı ve çocuğu bırakmak zorunda kaldım,” dedi Zeb, bacağını sıvazlayarak. “İkisi birden siste kayboldu. Hadi, acele edelim. Artık toz olmamız lazım.”</p>

  <p>Peter diğerlerinin yanına varmaya çalışıyordu, neredeyse yakalanacak olmanın verdiği şaşkınlık içerisindeydi. Güvenli bölgeye gelince eğildi ve Scamper’ı sevdi, “Aferin oğlum!” diye fısıldadı. “Cesur köpek! Aferin Scamper!”</p>

  <p>Scamper sevinerek kuyruğunu salladı. Peter’ın onu neden bu sisli, garip yere getirdiğini anlayamamıştı ama her zaman için onunla birlikte olmaktan keyif alıyordu.</p>

  <p>“Polis arabaları nerede kaldı?” diye fısıldadı Colin, soğuk havanın da etkisiyle titreyerek.</p>

  <p>“Gelmek üzerelerdir,” dedi Peter. “İşte biri yaklaşıyor, yo, hatta ikisi birden!” Yolda ilerleyen arabaların sireni yük peronundan bile işitildi. Sis yüzünden yavaş geldiler. Eğer açık, sıradan bir gün olsaydı çok daha hızlı yol alırlardı.</p>

  <p>Perona kadar yaklaşıp durdular. Peter öndekine doğru koştu, onu Müfettiş kullanıyordu ve içerisinde dört polis memuru daha vardı. İkinci araba biraz daha arkadaydı ve ondan da hızlıca sivil giyimli polisler çıktı.</p>

  <p>“Efendim, tam zamanında geldiniz!” dedi Peter. “Kamyon orada. Yüklemeyi yaptılar bile, onları yakalamanız için harika bir an!”</p>

  <p>Polisler sisin içindeki karanlık gölgeye doğru koştu. Zeb, Larry, Yüzsüz Charlie ve diğerleri arkalarında kurşun yüklenmiş araçla oradaydılar. Zeb aracı çalıştırmaya çalışıyordu fakat anahtarlarını bulamıyordu!</p>

  <p>“Çabuk şunu çalıştır, seni ahmak!” dedi Yüzsüz Charlie. “Polisler geldi! Bizi durdurmaya çalışırlarsa, kamyonu üzerlerine sür!”</p>

  <p>“Anahtar yok. Düşmüş galiba,” diye afalladı Zeb ve fenerini yere, direksiyonun altına tuttu. Ama orada da hiçbir şey bulamadı. Anahtar tabii ki Peter’ın cebinde duruyordu!</p>

  <p>Polis sessizce kalakalan kamyonun etrafını çevirdi. “Oyun bitti Charlie,” dedi Müfettiş’in sert sesi. “Kendiniz hır çıkarmadan iner misiniz, yoksa?.. Sizi tam iş üzerinde yakaladık!”</p>

  <p>“Eğer kamyonu hareket ettirebilseydik, biraz zor yakalardınız!” diye bağırdı Zeb öfkeyle. “Anahtar kimde? Bilmek istiyorum, anahtarı kim aldı?”</p>

  <p>“Ben aldım,” dedi Peter. “Onu kendi ellerimle aldım, böylece kamyonu bir santim bile kıpırdatamadınız!”</p>

  <p>“Aferin evlat! Çok akıllıca!” dedi, yakındaki bir polis memuru. Ve hoşnut bir tavırla Peter’ın sırtını sıvazladı.</p>

  <p>Aniden sis azalmış gibiydi, birçok fener hep bir anda yanınca etraf daha net bir şekilde göründü. O sırada barakada sıcak içeceklerini yudumlayan makinist ve güvenlik görevlisi şaşkınlık içerisinde neler olup bittiğini anlamak için dışarı çıktılar. Zeb sayesinde rahatça oturuyor, çaylarını içip iskambil oynuyorlardı.</p>

  <p>Çeteden tek bir itiraz bile çıkamadı. Etraflarında bunca adam varken inkâr etmeye de değmezdi! Teker teker polis arabalarına bindirildiler ve azalan sis sayesinde geldiklerinden çok daha hızlı bir şekilde nezarethaneye gittiler!</p>

  <p>“Ben sizinle birlikte yürüyerek döneceğim,” dedi Müfettişin mutlu sesi. “Arabada yer kalmadı zaten. Şu anda yeterince kalabalık!”</p>

  <p>Müfettiş makiniste döndü ve neler olup bittiğini merkeze telefonla haber vermesini söyledi. Yine aynı şekilde şaşkın güvenlik görevlisine trene ve kendisine göz kulak olmasını tembihledi.</p>

  <p>Sonrasında dört çocuk ve Müfettiş, beraberce Peter’ın evinin yolunu tuttular. Annesi dört çocukla birlikte, iri Müfettiş’i kapıda görünce ne yapacağım bilemedi!</p>

  <p>“Olamaz, bu defa neyin peşindeydiler?” diye sordu. “Az önce bir polis memuru arayıp Peter’ın önceki gün arkadaşlarıyla birlikte raylarda izinsiz yürüdüklerini bize şikâyet etti. Lütfen bana kötü bir şeyler yaptıklarını söylemeyin!”</p>

  <p>“Eh, demiryoluna bir kez daha izinsiz girmişlerdi, orası kesin,” dedi Müfettiş koca bir gülüşle. “Ama bu defa yaptıkları kötü bir şey değil, tam tersine harika bir işti. İzin verin içeri gelip olanları anlatayım.”</p>

  <p>Böylece Janet akşam olanları heyecanla dinledi.</p>

  <p>“Ve görüyorsunuz ki,” dedi Müfettiş, “sonunda Yüzsüz Charlie’yi yakalayabildik. O tüm bu demiryollarında soyulan yük vagonlarından sorumlu olan çetenin başı. Akıllı biri ama Gizli Yediler kadar değil!”</p>

  <p>Daha sonra Müfettiş Gizli Yediler’e duyduğu hayranlıkla oradan ayrıldı. Peter diğerlerine döndü.</p>

  <p>“Yarın,” dedi ciddi bir şekilde; ama gülerek, “yarın bir Gizli Yediler toplantısı yapalım ve Afacan Beşler’i de davet edelim!”</p>

  <p>“Ama neden?” diye sordu Janet, şaşırarak.</p>

  <p>“Böylece onlara Gizli Yediler’in olaylarda nasıl baş ettiğini anlatabiliriz!” dedi Peter. “Ve böylesine önemli bir maceranın içine bizi soktukları için onlara teşekkür ederiz!”</p>

  <p>“Ha ha! Susie bundan pek hoşlanmayacak!” dedi Jack.</p>

  <p>“Kesinlikle öyle,” diye katıldı Janet, “Ne Afacan Beşler ama! Bu da onların sonu olacak sanırım!”</p>

  <p>“Gizli Yediler’in de yükselişi!” dedi Jack, gülerek. “Yaşasın Gizli Yediler -Ya-şa-sın! Yaşasın!”</p>

  <p> </p>
</body>
</html>