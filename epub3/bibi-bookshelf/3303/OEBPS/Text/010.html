<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta content="Atlantis Word Processor 1.6.5.13" name="Generator"/>
    <link href="../Styles/style.css" rel="stylesheet" type="text/css"/>
    <title>Susie’nin Küçük Hilesi</title>
    <link href="../../fonts.css" rel="stylesheet" type="text/css"/>
</head>
  <body>
  <h1 class="h11">Susie’nin Küçük Hilesi</h1>

  <p>Jack, Susie’nin salı günü Jeff’i çaya çağırmasına sevinmişti.</p>

  <p>İşte her şeyin ispatı, dedi kendi kendine. Tigger’ın Ahırı’na birlikte gidecekler. Peter yanılıyor! Bir bakalım, salı akşamı annem Kurul Toplantısı’na katılacak. Böylece Susie ve Jeff kimseye çaktırmadan dışarı çıkabilecekler. Ve tabii ben de! Hah! George ve ben de peşlerinden gideceğiz.</p>

  <p>Jack gelişmeyi, tıpkı onun gibi Afacan Beşler’in toplantısında konuşulanların doğru olabileceğinden şüphelenen George’a anlattı.</p>

  <p>“Susie ve Jeff’e gözlerimizi dikip gittikleri yere kadar onları takip edeceğiz,” dedi George. “Tigger’ın Ahırı’nda bizimle karşılaşınca çok sinirlenecekler! Yanımıza fener almalıyız Jack. Karanlık olacaktır.”</p>

  <p>“O kadar da karanlık olmayacak,” dedi Jack. “Dolunay var çünkü. Ama yine de hava bulutlu olursa, el fenerini yanımıza almamız gerekebilir.”</p>

  <p>Susie, gülerek Jack’in salı günü George’u çaya davet ettiğini Jeff’e anlattı. “Onun üzerine sen de gelebilir misin diye anneme sordum,” dedi. “Çaydan sonra ikimiz gizlice dışarı çıkar, George ve Jack’in Tigger’ın Ahırı’na gittiğimizi sanmalarını sağlarız, sonra bir yerde saklanır ve onlar Tigger’ın Ahırı’na bizi bulmaya gittiklerinde de geri dönüp burada oynamaya devam ederiz! İnanamıyorum, koca yolu tepecekler ve virane haldeki, o korkunç bina hariç hiçbir şey bulamayacaklar!”</p>

  <p>“Ne diyebilirim ki, öyle bir yere gece gece gitmediğim için çok mutluyum.”</p>

  <p>Salı günü öğlen vakti Jeff ve George okuldan sonra yollarının üzerindeki Jack ve Susie’nin evine çaya geldiler. Jack ve George, Jeff’in yanından yürüyüp Susie’yle çay içecek olmasına şaşırırmış gibi yaptılar.</p>

  <p>“Bebekleriyle mi oynayacaksınız?” diye sordular. “Ya da belki de bebek evini temizlersiniz?”</p>

  <p>Jeff kızardı. “Saçmalamayın,” dedi. “Yanıma yeni tren yolu takımımı aldım. Onunla oynayacağız,”</p>

  <p>“İyi de onu yere kurmak saatler sürer,” dedi Jack şaşırarak.</p>

  <p>“Evet, ne olacak ki?” dedi Jeff surat asarak. Sonra bir anda Jack ve George’un, onun Tigger’ın Ahırı’na gitmeyi planladığını sandığını ve böylesine uzun zaman alan bir oyuna fırsat bulamayacağını düşündüklerini anladı. Kendi kendine güldü. Jack nasıl da şaşıracaktı!</p>

  <p>Birlikte birer çay içtikten sonra üst kata oyun odasına çıktılar. Jeff tren takımının raylarını kurmaya başladı. Jack ve George da ona yardım etmek istediler ama sonra Susie’nin, Jeff benim misafirim, diye söylenmesinden korktular. Susie istediği zaman çok sivri dilli olabiliyordu!</p>

  <p>Böylece de ikili çok daha karmaşık bir uçak modeli yapmaya çalışarak kendilerini oyalamaya başladılar. Susie ve Jeff’e de arada çaktırmadan bakıyorlardı.</p>

  <p>Çok geçmeden Jack’in annesi kafasını kapıdan uzattı. “Çocuklar, ben Kurul Toplantısı’na gidiyorum,” dedi. “Jeff ve George, siz de sekizde evlerinizde olmalısınız. Jack, eğer ben yemek saatinde dönemezsem kendinize yiyecek bir şeyler hazırlayın ve banyo yapın.”</p>

  <p>“Tamam, anne,” dedi Jack. “Geri döndüğünde iyi geceler demek için odamıza uğra.”</p>

  <p>Annesi gider gitmez, Susie tüm gizemiyle içeri yürüdü. Jeff’e bir işaret yaptı ve Jeff de aynıyla cevap verdi. Jack elbette ki yaptıklarını görmüştü. Zaten görmesi için yapmışlardı! Tetikte beklemeye başladı. Evet, o ikisi kesinlikle dışarı çıkacaklardı!</p>

  <p>“Jeff, gelip alt kattaki yeni saatimize baksana,” dedi Susie. “Eski guguklu saatler gibi yapılmış ve her on beş dakikada bir dışarı çıkıp saatin üzerindeki örse çekiçle vuran bir adam var. Saat neredeyse yediyi çeyrek geçiyor, gidip bakalım hadi.”</p>

  <p>“Tamam,” dedi Jeff, ikisi birbirlerini dürterek ve gülerek dışarı çıktılar.</p>

  <p>“İşte gidiyorlar,” dedi George. “Hemen peşlerine takılalım mı?”</p>

  <p>Jack kapıya gitti, “Alt kata inmişler,” dedi. “Holdeki dolaptan ceketlerini alacaklar. Üzerlerine giymeleri için bir dakika bekleyelim, sonra biz de kendimizinkileri alırız. Ön kapının kapanmasını duymamız gerek. Peşlerine düşmemiz bir dakikayı bulmaz.”</p>

  <p>Aynen bir dakika içinde ön kapının açıldığını duydular ve ardından sanki gürültü çıkması istenmiyormuş gibi kapı sessizce kapandı.</p>

  <p>“Duydun mu?” diye sordu Jack. “Çok yavaş kapattılar. Hadi, biz de ceketlerimizi alıp peşlerine düşelim. Çok yakından takip etmeyelim, yoksa görebilirler. Tigger’ın Ahırı’na vardıklarında bizi gördüklerine çok şaşıracaklar!”</p>

  <p>Ceketlerini giyip ön kapıyı açtılar. Gökyüzünde yükselen aydan dolayı dışarısı oldukça aydınlık sayılırdı. Yanlarına hava bulutlanabilir diye fener de aldılar.</p>

  <p>Jeff ve Susie’den eser yoktu.</p>

  <p>“Koşarak gittiler anlaşılan, tahmin etmeliydim!” dedi Jack kapıyı ardından kaparken. “Hadi, onları göremesek bile Tigger’ın Ahırı’nın yerini zaten biliyoruz.” Bahçe yolundan ilerlediler. Ama arkalarından gelen gülüşmeleri duyamadılar! Jeff ve Susie girişteki büyük perdelerin arkasına saklanmış, bahçede yürüyen Jack ve George’u izliyordu. Gülerek birbirlerini dürttüler. Ah, şu iki çocuğa ne güzel bir oyun oynamışlardı!</p>

  <p><a id="a9"></a><a id="a10"></a><span class="t13"> </span></p>
</body>
</html>