<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta content="Atlantis Word Processor 1.6.5.13" name="Generator"/>
    <link href="../Styles/style.css" rel="stylesheet" type="text/css"/>
    <title>Oyun ve Parlak Fikir!</title>
    <link href="../../fonts.css" rel="stylesheet" type="text/css"/>
</head>
  <body>
  <h1 class="h11">Oyun ve Parlak Fikir!</h1>

  <p>Bir gün daha geçti ve cumartesi oldu. O sabah bir toplantı vardı ama kimse üzerinde konuşup tartışacak fazla bir bilgiye sahip değildi. Aslına bakarsanız son seferki heyecan dolu toplantıdan sonra, bugünkü oldukça sıkıcı geçiyordu. Yediler barakada oturuyor, Jack’in annesinin verdiği bisküvileri yiyordu. Scamper ise yeniden kapıda nöbet tutuyordu.</p>

  <p>Dışarıda yağmur vardı. Yediler kasvetli havaya baktı.</p>

  <p>“Yürüyüşe çıkamayız, futbol da oynayamayız,” dedi Peter. “Hadi barakada bir oyun oynayalım.”</p>

  <p>“Tren yolu setini getirsene Peter,” dedi Janet. “Ben de benim çiftlik setimi getiririm. Oyuncak ağaçların ve binaların arasından tren yolu geçirebiliriz. Tıpkı gerçek bir kasaba gibi. Bir sürü çiftlik malzememiz var.”</p>

  <p>“Oh, evet. Hadi yapalım,” dedi Pam. “Senin çiftlik setin çok güzel. Hayatımda gördüklerimin en güzeli ve en büyüğü. Hadi getirin! Yerleştirir, sonra da tren yolunu aralarından geçiririz.”</p>

  <p>“Yağmurlu bir günde yapılabilecek en güzel şey,” dedi Jack. “George bana çaya geldiği gün, Jeff’in koca tren yoluna yardım etmek istedim ama Susie’nin misafiri diye bir şey söyleyemedim. Biliyor musun, bugünlerde macera peşindeyiz diye kuduruyor Peter. O gece Tigger’ın Ahırı’nda bir şey mi oldu diye sorup sorup duruyor.”</p>

  <p>“Sen de sustur onu,” dedi Peter. “Scamper, kapıyı daha fazla dinlemene gerek yok. Yanımıza gelip bize katılabilirsin eski dostum. Toplantı bitti zaten.”</p>

  <p>Scamper bunu duyduğuna sevindi. Kuyruğunu sallayarak herkesin etrafında döndü. Peter tren yolu setini getirdi ve Janet’la Pam birlikte çiftlik setini almaya gittiler. Oyuncak çiftlik seti eksiksizdi. Hayvanlar, çiftçiler, ağaçlar, çitler, yemlikler!..</p>

  <p>Herkes iki seti birden kurmaya koyuldu, trenin raylarını ve ağaçlarıyla, çitleriyle, hayvanlarıyla ve binalarıyla tüm bir kasabayı. Gerçekten çok eğlenceliydi!</p>

  <p>Peter bir anda camdan dışarı baktı. Bir şey hareket etmişti. İçeriyi seyreden bir yüz gördü ve bir anda haykırarak yerinden kalktı. Herkes şaşkınca ayaklandı.</p>

  <p>“Jeff,” diye bağırdı Peter. “Afacan Beşler için casusluk yapıyor olmalı. Yakala onu Scamper!”</p>

  <p>Ama Jeff çoktan arkasına bile bakmadan kaçmıştı. Hem Scamper onu yakalasaydı bile, hiçbir şey yapmazdı çünkü onu iyi tanıyor ve seviyordu.</p>

  <p>“Jeff’in içeri bakması bir işe yaramaz,” dedi Janet. “Burada eğlenerek oyun oynadığımızı görür sadece. İstediği kadar yağmurun altında dikilip bizi izleyebilir!”</p>

  <p>Tren yolu sonunda hazırlanmıştı. Üç tane tıkır tıkır saat gibi işleyen motor, vagonlarına bağlıydı. Trenlerden ikisi yolcu, geriye kalan biriyse yük treniydi.</p>

  <p>“Bir treni ben idare edeceğim, sen de diğerini edebilirsin Colin. Sen de üçüncüsünü al Jack,” dedi Peter. “Janet sen işaretlerden sorumlusun. George sen de makaslardan sorumlu ol. O konuda oldukça iyisin. Bir kaza yapmayalım. İki tren çarpışacak gibi olursa, istediğin zaman trenlerin raylarını değiştirebilirsin.”</p>

  <p>“Anlaştık. Makasları ben idare ederim. Bir trenin ana raylardan, yan raya geçmesini izlemeyi seviyorum,” dedi George, sevinerek.</p>

  <p>Motorlar çalıştı ve gitmeye hazır hale geldiler. Hızlıca hareket ettiler ve George birbirlerine çarpabileceklerini görür görmez, çabucak rayları değiştirdi.</p>

  <p>Ve tüm bu olanlar arasında, Janet bir anda ayağa kalkıp bağırdı: “HİÇ BÖYLE DÜŞÜNMEMİŞTİM!”</p>

  <p>Diğerleri ona döndü.</p>

  <p>“Ne oldu?” diye sordu Peter. “Neyi düşünmemiştin? Neden öyle bakıyorsun?”</p>

  <p>“Makaslar!” dedi Janet coşkuyla. “Makaslar!” Ve ellerini makasları değiştirmekle meşgul George’a doğru salladı. “Ah, Peter! Aptal olma! Hatırlamıyor musun? Tigger’ın Ahırı’ndaki adamlar <span class="t14">makaslar</span> hakkında konuşuyordu. Artık eminim ki bahsettikleri şey, <span class="t14">tren yolu üzerindeki makaslard</span><span class="t14">ı</span><span class="t14">r’</span></p>

  <p>Kısa bir sessizlik odaya hâkim oldu. Sonra herkes bir anda konuşmaya başladı. “Evet! Olabilir! Tren yolunun üzerindeki makaslar!”</p>

  <p>Oyun durmuş ve hararetli bir tartışma başlamıştı.</p>

  <p>“Neden makasları kullansınlar ki? O zaman giden treni diğer bir raya geçirmek istiyor olmalılar.”</p>

  <p>“Evet, çalmak istedikleri şeyi taşıyan bir tren, kurşun taşıyan bir tren mesela!”</p>

  <p>“O halde bir yük vagonu olmalı. Vagonlardan biri çalmak istedikleri kurşunu taşıyor olacak!”</p>

  <p>“Muşamba! Belki de o muşamba yüklenen vagonun üzerine kaplanmış olacaktır! Hatırlıyor musunuz? Köşesinden beyazla işaretli vagon; böylece adamlar hangi vagon olduğunu ayırt edebilecek.”</p>

  <p>“Evet! Böylece kurşunun hangi vagonda yüklü olduğunu bulabilmek için her birini ayrı ayrı kontrol etmek durumunda kalmayacaklar. Bazen yük taşıyan trenlerde otuz, hatta kırk vagon birden oluyor. Beyaz işaretli muşamba, onlara aradıkları vagonu kabak gibi ortaya çıkaracak!”</p>

  <p>“Hav,” dedi Scamper, kendisi de heyecanlanarak.</p>

  <p>Peter ona döndü ve “Hey, Scamper, tekrar kapıya nöbete git eski dostum!” dedi. “Toplantı yeniden başladı! Dikkatli ol!”</p>

  <p>Scamper bir kez daha nöbet yerine gitti ve Gizli Yediler heyecanla birbirlerine sokuldu. Tek kelimenin ne anlama geldiğini bulmak bile beyinlerinin çalışmasını ve doğru izin peşine düşmelerini sağlamıştı!</p>

  <p>“Gerçekten çok zekisin Janet,” dedi Jack ve Janet’ın gözlerinin içi güldü.</p>

  <p>“Bunu herkes düşünebilirdi,” dedi Janet. “Yalnızca ‘makaslar’ dediğinizde aklımda bir anda ziller çalmaya başladı, hepsi bu. Peter, sence o makaslar nerede?”</p>

  <p>Peter o sırada başka bir şeyin peşindeydi. “Benim aklım diğer bir noktaya takıldı,” dedi, gözleri parıldayarak. “Adamların bahsettiği altı-iki, yedi-on. Trenlerin saati olabilir mi acaba?”</p>

  <p>“Oh evet! Tıpkı babamın eve dönerken altı-yirmi ya da yedi-on iki trenini kullanması gibi!” diye bağırdı Pam. “Altı-iki, bir yerlerden bu saatte kalkacak bir tren olmalı ya da bir yerlere varacak.”</p>

  <p>“Ve karanlık bir gecede, havanın puslu ve sisli olmasını istemelerinin sebebi de, rayları kimseye fark ettirmeden değiştirebilmek,” dedi Jack. “Sisli bir gece, tam da onların istedikleri şey. Böylece makinist, sisli bir gecede rayların değiştirildiğini ve trenin yanlış yola girdiğini göremez. Treni, bazı işaretler görünceye kadar sürmeye devam eder. O sırada adamlar da işaretli vagondakileri almak için yolun sonunda bekliyor olacak…”</p>

  <p>“Ve bence adamlar şaşkın makinist ve güvenlik görevlisiyle de bir anlaşma yapabilir,” dedi Colin.</p>

  <p>Sonra bir sessizlik oldu. Yediler bu soygunun arkasında büyük bir çetenin olması gerektiğine karar verdiler.</p>

  <p>“Sanırım binlerine haber versek iyi olacak,” dedi Pam.</p>

  <p>Peter kafasını salladı. “Hayır. Kendimiz daha fazlasını bulmaya çalışabiliriz. Artık bir yerlere varabileceğimizden eminim! Örneğin gidip tren tarifesinden herhangi bir yere altıyı iki geçe varan bir tren var mı diye bakabiliriz, altı-iki.”</p>

  <p>“Hayır, iyi bir fikir değil,” dedi Jack. “Yük trenleri tarifelerde yazmaz.”</p>

  <p>“Haklısın, unuttum,” dedi Peter. “Peki, birimiz veya ikimizin istasyona gidip de trenlerin ne zaman ve nereden geldiğini sormaya ne dersiniz? Dalling ve Hammond’ın nerede olduklarını biliyoruz. Tam olarak yerleri neydi, Petlington mıydı?”</p>

  <p>“Evet,” dedi Janet. “İstasyona gitmeyi düşünmen çok akıllıca Peter. Yağmur durdu. Neden şimdi yola çıkmıyorsun?”</p>

  <p>“Çıkıyorum,” diye cevapladı Peter. “Sen de benimle gel Colin. Jack ve George zaten fazlasıyla heyecan yaşadılar, sense henüz pek macera göremedin. İstasyona birlikte gidelim.”</p>

  <p>Böylece iki çocuk heyecanla yola koyuldu. Artık gerçek bir iz peşindeydiler!</p>

  <p>Peter ve Colin tam da, bir trenin yaklaştığı sırada istasyona vardılar. Beraberce trenin gelişini izlediler. Peronda iki görevli vardı. Kirli, mavi iş kıyafetleri içindeki bir adam tam önlerinde dikildi. Raylarda çalışan biri olduğu belliydi ve tren perona yaklaşırken yukarı zıplayıp kenara çekildi.</p>

  <p>Tren boşalana kadar beklediler ve sonra da peron görevlilerinden birine yaklaştılar.</p>

  <p>“Bu aralar gelecek olan bir yük treni var mı acaba?” diye sordu Peter. “Onları izlemeyi seviyoruz da,”</p>

  <p>“On beş dakika içinde bir tane geçecek.” dedi peron görevlisi,</p>

  <p>“Büyük bir tren mi?” diye sordu Colin. “Bir keresinde tam kırk yedi vagonu birden taşıyan tren görmüştüm.”</p>

  <p>“En uzunu bu gece gelecek,” dedi adam. “Sence onun kaç vagonu vardır Zeb?”</p>

  <p>Kirli elbiselerin içindeki adam yüzünü siyah eliyle silip şapkasını geriye doğru itti. “Bir bakalım, otuz, belki kırk. Değişiyor.”</p>

  <p>Çocuklar birbirlerine baktı. <span class="t14">Zeb.</span> Peron görevlisi, rayda çalışan adama <span class="t14">Zeb</span> diye seslenmişti! Acaba bu o olabilir miydi? Adam o gece Tigger’ın Ahırı’nda buluşanlardan biri olabilir miydi?</p>

  <p>Adamdan gözlerini alamadılar. Zayıf, hain suratlı biriydi. Kirli elbiseler içinde ve uzun saçlıydı. Zeb! O kadar alışılmışın dışında bir isimdi ki, çocuklar adamın o gece Tigger’ın Ahırı’ndakilerden biri olduğundan artık neredeyse emindi.</p>

  <p>“Eee, yük treni akşam saat kaçta geçer?” diye sordu Peter, sonunda sessizliği bozarak.</p>

  <p>“Haftada iki kez, akşam saat altı civarları gelir,” dedi Zeb. “Altı-iki’de buraya varmış olur ama bazen geç de kalabiliyor.”</p>

  <p>“Nereden geliyor?” diye sordu Colin.</p>

  <p>“Bir sürü yerden!” dedi Zeb. “Turleighi, Idlesston, Hayley, Garton, Petlington…”</p>

  <p>“Petlington!” diye tekrarladı Colin, bir anda kendine hâkim olamayarak. Orası Dalling ve Hammond şirketlerinin bulunduğu yerdi. Peter bir anda sert bir bakış attı ve Colin yaptığı hatayı telafi etmek için bilmediği kasabalarla ilgileniyormuş gibi gözükmeye çalıştı.</p>

  <p>“Petlington, evet orayı biliyorum, devam edin; başka nereden?” diye sordu.</p>

  <p>Ve ray işçisi adam birkaç isim daha saydı. Aslında çocuklar çoktan almak istediklerini elde etmişti bile.</p>

  <p>Altı-iki, haftada iki defa gelen yük treninin bu perona varış saatiydi ve Petlington da uğradığı duraklardan yalnızca biriydi. Büyük ihtimalle bir ya da iki kurşun dolu vagon da Hammond ve Dalling’de yüklenerek trene bağlanıyordu. Kurşun borular, belki de kurşun levhalar. Çocukların hiçbir fikri yoktu ama önemli değildi. Sonuçta yüklenecek olan kurşundu, değerli kurşun. O kısımdan artık eminlerdi! Yüzsüz Charlie tarafından şirketleri adına yollanan kurşun.</p>

  <p>“Bu sabah benim oyuncak trenimle oynuyorduk,” diye lafa başladı Peter, konuyu nasıl makaslara ve ray değiştirme işlemine getirebileceğini düşünerek. “Güzel bir tren seti, üzerinde tıpkı gerçekleri gibi makaslar bile var. Sahiden o kadar seviyorum ki trenleri!”</p>

  <p>“Ah, arkadaşıma makasların nasıl çalıştığını sormamı ister misiniz?” dedi Zeb. “Her gün birçoğuyla ilgileniyor. Yük trenlerini bir raydan, diğerlerine geçirmek için onları o kullanıyor. Trenlerin, sık sık üzerinde ilerledikleri raydan çıkıp yan hatta geçmeleri gerekir.”</p>

  <p>“Mesela altı-iki trenine de aynı şeyi yapacak mı?” diye sordu Peter. “Yoksa o doğrudan ana raylardan mı ilerleyecek?”</p>

  <p>“Dümdüz ilerleyecek,” dedi Zeb. “Larry makasları yalnızca bu yakında yüklerini boşaltan trenler geçeceği zaman kullanır. Altı-iki treni Swindon’a devam ediyor. Eğer gelirseniz bu akşam görebilirsiniz.”</p>

  <p>Peter Colin’e, Zeb’in arkadaşından bahsederken Larry demesini anladı mı diye bir bakış fırlattı. Zeb ve Larry nasıl tesadüf olabilir ki! Colin, Peter’a anlık bir kaş göz işareti yaptı. Evet, her şeyi anlamıştı! Çok heyecanlanmış görünüyordu.</p>

  <p>“Keşke Larry’yi makasları kullanırken görebilseydik,” dedi Peter. “Eğlenceli olmalı. Herhalde benim evdeki setimin makaslarından farklılardır.”</p>

  <p>Zeb güldü. “Emin ol öyleler! Bakın ne diyeceğim, benimle raylarda yürümek ister misiniz? Size trenlerin yönünü değiştiren makasları gösteririm. Yaklaşık bir kilometre ileride.”</p>

  <p>Peter saatine baktı. Yemeğe geç kalacaktı ama gizemi aydınlatmak, çok daha önemliydi. Larry’nin puslu ve sisli bir gecede kullanmaya çalışacağı makasları görebilirdi!</p>

  <p>“Çocuklara dikkat et, trenden uzak durun,” diye seslendi peron görevlisi arkalarından.</p>

  <p>Çocuklar alaycı gözlerle adama döndü. Sanki bir tren gelse, öylece duracaklardı!</p>

  <p>Raylar uzayıp gidiyordu ama Zeb makaslardan fazla uzakta çalışmıyordu. Onarım için kullandığı araçlarını rayın bir tarafında bıraktı ve çocukları birbirine geçmiş durumdaki rayların yanına kadar götürdü. Makasların nasıl çalıştığını açıklamaya başladı.</p>

  <p>“Bu taraftaki ray için, şu kolu çekiyorsun. Bakın raylar nasıl hareket edip diğerleriyle kesişiyor. Böylece tren bu ray üstünde gitmek yerine, diğerine geçiyor.”</p>

  <p>Colin ve Peter kolu hareket ettirmeye çalıştılar ama gerçekten kolay iş değildi.</p>

  <p>“Altı-iki treni bu raydan mı gelecek?” diye masumca sordu Peter.</p>

  <p>“Evet. Ama o düz devam edecek; başka bir raya geçmeyecek,” dedi Zeb. “Bu alan için hiçbir zaman yükü olmaz; Swindon’a devam eder. Sakın bir trenin yolunu kendi başınıza değiştirmeye kalkmayın, yoksa polis peşinize düşer!”</p>

  <p>“Kalkmayız,” diye söz verdi iki çocuk.</p>

  <p>“Tamam, artık işime dönmeliyim,” dedi Zeb, isteksizce. “Hiç bitmiyor ki! Umarım size istediklerinizi anlatabilmişimdir.”</p>

  <p>Gerçekten de anlatmıştı. Hem de hayal edebileceğinden çok, çok daha fazlasını. Colin ve Peter bu kadar şanslı olduklarına inanamıyorlardı. Diğer rayların tarafına geçtiler ve biraz da orada durdular.</p>

  <p>“Bence kesinlikle gidip yandaki rayların nereye vardığını öğrenmeliyiz,” dedi Peter. “Ama çok geç kaldık. Kahretsin! Petlington treninin hangi akşamlar geldiğini sormayı unuttuk’”</p>

  <p>“Geri dönelim artık, öğleden sonra geri geliriz,” dedi Colin. “Çok acıktım. Döndüğümüzde trenin geldiği iki günü öğrenip yandaki rayların nereye devam ettiğini de keşfederiz.”</p>

  <p>Tren yolundan ayrıldılar ve sokağa çıktılar. O kadar heyecanlıydılar ki, konuşmuyorlardı. “Zeb’e rastlamamız harika! Zeb! Ve makaslardan sorumlu Larry’yi öğrenmemiz! Her şey çok açık. Janet’ın bugün makasları akıl etmesi çok iyi oldu! İnanamıyorum, çok şanslıyız!”</p>

  <p>“Bence öğlen mümkün olduğunca çabuk geri dönmeye çalışalım,” dedi Peter. “Hep birlikte gidelim hatta. Müthiş, çok heyecan verici!”</p>

  <p><a id="a20"></a><a id="a21"></a><span class="t13"> </span></p>
</body>
</html>