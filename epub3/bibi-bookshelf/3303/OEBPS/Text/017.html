<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta content="Atlantis Word Processor 1.6.5.13" name="Generator"/>
    <link href="../Styles/style.css" rel="stylesheet" type="text/css"/>
    <title>Heyecanlı Öğlen</title>
    <link href="../../fonts.css" rel="stylesheet" type="text/css"/>
</head>
  <body>
  <h1 class="h11">Heyecanlı Öğlen</h1>

  <p>Peter ve Colin’in anneleri, yemeğe geç kaldıkları için onlara kızdı. Janet ise o kadar meraklanmıştı ki, Peter’ın yemeğini bitirmesini zar zor bekleyebildi. Peter önündeki sıcak yemeğini, kardeşinin garip sorular sormasından korkarak çabuk çabuk mideye indirdi.</p>

  <p>Peter, Janet’ı diğerlerini toplantıya çağırması için gönderdi ve hepsi hemen geldiler. Yalnızca Colin biraz geç kaldı çünkü o da tıpkı Peter gibi geç oturduğu yemeğini bitirmeye çalışıyordu.</p>

  <p>Peter her şeyi tek tek anlattı ve diğerleri de şaşkınlıkla onu dinledi. Eh, ne hikâyeydi ama! Zeb’le karşılaşmak ve ona öğrenmek istedikleri tüm detayları anlattırmak!</p>

  <p>“Niçin bu kadar çok soru sorduğumuz hakkında hiçbir fikri yoktu!” dedi Colin gülerek. “Bize gayet iyi davrandığını söylemek zorundayım. Aslına bakarsanız kötü görünümlü ve kurnaz bakışları olan bir adam.”</p>

  <p>“Bugün yan rayların nereye ilerlediğine bakmaya gideceğiz,” dedi Peter. “Bir de o trenin hangi günler geldiğini öğrenmeliyiz.”</p>

  <p>Böylece istasyonun yolunu tuttular ve yeniden peron görevlisini buldular. Adamın yapacak pek bir işi yok gibiydi ve çocuklarla konuşmaktan keyif alıyordu. Rayların hikâyelerini anlattı. Peter konuyu yük trenlerine getirmeyi başardı.</p>

  <p>“İşte bir tane geliyor,” dedi peron görevlisi. “İstasyonda durmayacak gerçi. Gördüğünüz gibi hiç binmeyi veya inmeyi bekleyen yolcu yok. Vagonları saymak ister misiniz? O kadar da uzun bir tren değilmiş.”</p>

  <p>Vagonların çoğu açıktı ve her türlü malzeme taşıyorlardı; kömür, tuğla, makineler, sandıklar. Tren yavaşça gümbürdeyerek önlerinden geçerken Yediler tam otuz iki vagon saydı.</p>

  <p>“Zeb’in bize bahsettiği yük trenini görmeyi tercih ederdim,” dedi Peter, peron görevlisine. “Petlington ve daha uzaklardan gelen altı-iki trenini yani. O bazen çok uzun oluyor, değil mi?”</p>

  <p>“Evet. O zaman salı veya cuma günleri gelmeniz gerekecek,” dedi adam. “Ama o tren geçerken hava kararmış oluyor, o yüzden fazla bir şey görmeyi beklemeyin. Bakın, geçen son yük treninin güvenlik görevlisi size el sallıyor!”</p>

  <p>Arkalarını döndüler. Tren uzaklaştıkça küçülüyordu ve sonunda kayboldu.</p>

  <p>“Açık vagonlardan hiçbir şey çalınmıyor mu?” diye sordu Peter masumca.</p>

  <p>“Oh, çalınıyor,” dedi adam. “Son günlerde inanamayacağınız kadar çok hırsızlık vakası oldu! Bazı çetelerin işi olduğu söyleniyor. Nasıl yaptıklarını anlayamıyorum! Pekâlâ çocuklar, artık gidip biraz çalışmalıyım. Yapacak bir sürü şey var!”</p>

  <p>Yediler adamın yanından ayrıldı. Rayların üzerinden bir kilometre kadar yürüyüp Zeb’in, sabah makasların nasıl çalıştığını gösterdiği yere vardılar.</p>

  <p>Peter eliyle makasları işaret etti. “İşte burası trenin yönünü değiştirmeyi tasarladıkları nokta,” dedi. “Keşke hangi akşam yapmayı planladıklarını bilebilseydik. Bence çok yakında olacak çünkü o notta her şeyin hazır ve yolunda olduğunu yazmışlardı.”</p>

  <p>Ana raydan ayrılan yan rayı yürüyerek takip ettiler. Raylar başıboş bir şekilde devam ediyor, sonunda küçük bir yük peronuna varıyordu; peronun içi de o sırada bomboştu.</p>

  <p>Büyük kapılarla yük peronunun içine giriliyordu. Bu ray hattından gelen vagonlardan indirilen yükleri taşımak için yanaşan kamyonlar sığabilsin diye kapılar ardına kadar açıktı. Ama o sırada küçük hatta yalnızca boş vagonlar duruyordu ve etrafta tek kişi bile yoktu. Belli ki, daha bir süre herhangi bir yük treninin gelmesi beklenmiyordu.</p>

  <p>“Burası oldukça boş, ufak bir yer,” dedi Colin. “Eğer bir yük treni raydan çıkıp bu hatta saptırılırsa burada bekleyenler hariç, kimse geldiğini görmez ve fark etmez! Eminim o gece de, burada bir kamyon, muşamba örtüsü beyaz çizgiyle işaretlenmiş vagondaki kurşun levhaları, boruları veya her neyiyse yüklenmek için hazır bulunacak!”</p>

  <p>“Salı akşamı ne olur ne olmaz gelmeye ne dersiniz? Belki de plan o gece içindir,” dedi Jack. “Sonra olan bir şey görürsek, polisi arayabiliriz. Ve Zeb’le diğer adam, yükleri boşaltmayı bitiremeden önce polis buraya ulaşabilir. Sizce de oldukça büyük bir sürpriz olmaz mı?”</p>

  <p>“Bilemiyorum. Sanırım gerçekten de iri Müfettişle yeniden irtibata geçmeliyiz,” dedi Peter. “Artık söylediklerimiz hakkında oldukça tutarlı bilgilere de sahibiz. Tek bilmediğimiz şey soygunun bu salı mı, yoksa daha sonra mı olacağı.”</p>

  <p>Beraberce oldukları yerde bir süre konuyu tartıştılar ve hiçbiri o sırada açık peron kapılarından yanlarına doğru ağır ağır yaklaşan, iriyarı polis memurunu fark etmedi. Adam çocukları görünce bir süre izledi ve ne yaptıklarına baktı.</p>

  <p>“O makasları görmek istiyorum,” dedi Colin, tartışmaktan artık yorularak. “Hadi bana göster Peter. Trenlere dikkat ederiz,” Peter çocukların rayların üzerinden geçmesinin yasak olduğunu unutmuştu. Diğerleriyle beraber rayların tam ortasından makaslara doğru yürümeye başladı.</p>

  <p>Bir anda yüksek bir ses duydular. “Hey, siz! Tren yolu hattına izinsiz girerek ne yaptığınızı sanıyorsunuz? Geri dönün çabuk. Size söyleyeceklerim var.”</p>

  <p>“Kaçın!” dedi Pam, paniğe kapılarak. “Bizi yakalamasına izin vermeyelim!”</p>

  <p>“Hayır, kaçamayız,” dedi Peter. “Rayların üzerinde bu şekilde yürümememiz gerektiğini tamamen unuttum. Yanına gidip açıklayalım, özür dilersek sorun olmayacaktır!”</p>

  <p>Böylece Peter diğerleriyle beraber yük peronuna geri döndü. Polis memuru da kaşlarını çatarak yanlarına geldi.</p>

  <p>“Beni dinleyin,” dedi ve devam etti, “bugünlerde tren yollarında bir sürü yaramaz çocuk geziniyor. Hepinizin ismini alıp ailelerinize şikâyet mektubu yollamama ne dersiniz?”</p>

  <p>“Ama biz bir şey yapmıyorduk ki!” dedi Peter, kızarak. “Raylarda yürüdüğümüz için özür dileriz ama inanın zarar vermeyi aklımızın ucundan bile geçirmemiştik.”</p>

  <p>“Yük peronunda işiniz ne peki?” diye sordu memur. “Tabii ki yaramazlık peşindeydiniz!”</p>

  <p>“Hayır, değildik,” dedi Peter.</p>

  <p>“O halde buraya neden geldiğinizi söyleyin,” dedi memur. “Hadi bekliyorum, söyleyin bakalım. Hiçbir şey yapmamak için buraya gelmiş olamazsınız.”</p>

  <p>“Söyle ona,” dedi Barbara kızarak ve neredeyse bağırarak.</p>

  <p>Memur söyleyecekleri bazı şeyler olduğunu duyunca hepten şüphelendi. “Ah! Yani bir şeylerin peşindeydiniz!” dedi. “Şimdi isimlerinizi ve adreslerinizi verin bakalım!”</p>

  <p>Peter bu huysuz adama daha fazla derdini anlatmaya çalışmayacaktı. İlk olarak adamın Gizli Yediler’in olağandışı hikâyesine inanmayacağını bildiği için, ikinci olarak da asla sırlarını bu adamla paylaşmayacağı için! Eğer onları birilerine şikâyet edecekse o kişi ya babası ya da sevgili dostları Müfettiş olacaktı ne de olsa!</p>

  <p>Adam sonunda hepsinin isimlerini adresleriyle birlikte elindeki kâğıda yazdı. Peter gerçekten sinirden çıldırabilirdi. Onlar polise bir çeteyi yakalamaları için yardım etmeye çalışıyor ama rayları geçtikleri için ceza alıyorlardı!</p>

  <p>“Babam bu olanları duyarsa bir yığın şey söyleyecek,” dedi Colin sıkılarak. “Peter, bu adam ailelerimize olan biteni anlatmadan önce, gel biz Müfettişle görüşelim.”</p>

  <p>Ama Peter kızmıştı ve üstelik dikkafalı biriydi de. “Hayır!” dedi. “Bunu kendimiz halledeceğiz ve o sevimsiz polis biz işimizi hallettikten sonra dilediği kadar bizden şikâyetçi olabilir. Peşlerinde olduğumuz hırsızları o memur buradayken, bizim yakaladığımızı bir düşünsenize! Önünde böbürlenmekten büyük zevk alırım!”</p>

  <p>“O gece ben de gelmek istiyorum,” dedi Janet.</p>

  <p>“Bence birkaç kişiden fazla olmamalıyız. Eğer tehlikeli bir duruma düşersek dört kişi olmak, yedi kişi olmaktan çok daha iyi olacaktır!”</p>

  <p>Kimsenin tartışacak hali yoktu, karar verildi. Jack, Colin, George ve Peter o gece yalnız gideceklerdi.</p>

  <p><a id="a22"></a><a id="a23"></a> </p>
</body>
</html>