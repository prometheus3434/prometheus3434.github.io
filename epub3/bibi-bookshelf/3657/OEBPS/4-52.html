<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-52.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-52.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-2-22">EMEĞİN ONUR ŞÖLENİ</p>
				<p class="paragraf-1">Borçları yıllarca sürmüş, yıpranmış eşyaların örseleye örseleye soldurduğu bir iyimserlik; geriye çekile çekile cana dayanan karşılıksız bir özveri; yokluk ve yoksunluğun her gün bir tuğlasını daha düşürdüğü onurun haklı ve ağır öfkesi ile gelmişlerdi. Gergin bir ışık içindeydiler. Uzun yürüyüşün alın çizgilerinden süzülen terini, güneşin tenlerine sinen sarısını, sert ve serin esmerlikleriyle dengeliyorlardı. Edilgin ve kravatlı bir sessizlikten, etkin ve denk bir ilişkinin sesine geçmenin arayışıyla bilge ve acemiydiler. Ülkenin dört bir yanından sorunun ve çözümün kaynağına akmışlardı. Başarı, kendini bundan sonra ancak onlarla tarif edecekti.</p>
				<p class="paragraf-1">Çocuklarının okullarda ve çarşılarda büyük bir kırgınlıkla içlerine gömdükleri isteklerinin boğuk sesiyle haykırıyorlardı. Hepsi de mutfaktan yatak odasına kadar, yaşadıkları evlerin henüz tamamlanmamış birer resmiydiler, incinmenin rengiyle boyalı. Kuralların, yasakların ve ikiyüzlülüğün duyarsız bir bencillikle buruşturduğu düşlerini, işyerlerinin ruhsuz masalarına bırakmış; yalnızca kendilerine tutunabileceklerini öğrenmenin gecikmiş, mağrur rahatlığı ile basıyorlardı yere. Askerlerin bir eylül günü gövdelerine gömdüğü ütopyalarının o ‘gülen aslan’ını yeniden bulmanın yaralı ve derin hazzı ile kucaklıyorlardı birbirlerini ve meydanı. Her birinin eli ötekine ve öteki aracılığı ile kendi geleceğine uzanmış birer yürekti; içinde bir ülkenin iyiliği ve iflası çarpan.</p>
				<p class="paragraf-1"><span>Geldiler ve geniş halkalar çizerek gökyüzünün mavi çadırına serdiler geçmişlerini ve gelecek düşlerini. Yıllardan beri ilk kez bu kadar çoktular. Dar odalarda umarsız bir sıkıntıyla tek tek paylaştıkları günlük tükeniş, yerini açıklanamaz bir gönül erincine ve çoktan unuttukları büyülü bir güven duygusuna bırakmıştı. Sorunun yalnızca geçim sıkıntısı olmadığını; gerçek yenilginin dili ve düğmeleri ilikli bir yalnızlık olduğunu; gökyüzüne giden yolun küçücük bir pencereden başladığını; eşyalara yenilen insanın dik duramayacağını; büyük duvarların tek tek tuğlalardan örüldüğünü; yapan insanın isteyen insan olduğunu, yaşayarak bir kez daha görüyor ve anlıyorlardı. Yıllardan beri ilk kez herkesin binlerce aynası vardı ve onca yorgunluğa karşın garip bir hazla gülümsüyorlardı birbirlerine.</span></p>
				<p class="paragraf-1">Dört yol ağzında emeğin onur şöleniydi yaşadıkları. Bencilliği ve kaygısı gitmiş insan sesinin gizi ve güzelliği ile şarkılar söyleyip, olabilecekleri konuştular ince bir fısıltıyla. Geceyi ve gündüzü aynı içtenlikle karşıladılar. Sözlerini, onurun ve güvenin rengiyle boyayıp bir gökkuşağı gibi başlarının üzerinde taşıdılar. Dingin bir bilgelikle seslendiler yol kenarlarındakilere ve devlete: “Özgür olmayan ekmek acıdır. Barış yalnızca karın tokluğu değildir. Sevmek eşit bir ilişki gerektirir. Susan insan yalan insandır. Korku, hiçbir şeyi çözemez. Emek, karşılığını almazsa belkemiğini yitirir. Geleceği ancak ayağa kalkmış insan kurar...”</p>
				<p class="paragraf-1">Kent, diplerde bir yerlerde çoktan yitirdiği bir duygunun tanıdık sızısı ile ürpererek dinledi onları. Sonra usul usul başını eğdi, kapılarını kapattı ve toz kaçmış gözlerini yumarak, yalnızlığın o aşınmış uykularına gömülmeye çalıştı. Çifte kapılar, uzun masalar ve bulanık sözler ardında tüm varlığını kendine adamış olan devlet ise, az ilerde, polis ve panzer kordonu ile yurttaşına karşı kendini güvenliğe almanın acıklı görkemi ve sesine uymayan her sesi düşman saymanın ucuz kurnazlığı ile emeğe ve insan onuruna karşı bininci yalanı üzerindeydi.</p>
				<p class="paragraf-1 para-style-override-13">1995</p>
			</div>
		</div>
	</body>
</html>