<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-81.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-81.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-19">IŞIĞIN BİRİKTİĞİ YER: ŞÜKRAN KURDAKUL<span class="dipp char-style-override-13" style="font-size:0.69em;"><a class="footnote-link" href="#footnote-225-7" id="footnote-225-7-backlink">7</a></span></p>
				<p class="paragraf-1 para-style-override-26"><span class="char-style-override-15">‘Çekim bitti, hız kesildi, saat durdu/ Işığımın biriktiği yerlere geldim’</span></p>
				<p class="paragraf-1">1984’te yayımladığı <span class="char-style-override-15">Ökselerin Yöresinde</span> kitabında böyle diyor Şükran Kurdakul. Hüzün ve karamsarlık da bir insanlık durumudur ve umut kadar, öfke ve direnç kadar yakışır insanın yüreğine. Kurdakul’un yaşamını ve kendisini birazcık tanıyanlar, onun, ışığının biriktiği yerlere geldiğine katılacaklardır, ama çekimin bittiğine, hızın kesildiğine, saatin durduğuna elbette katılmayacaklardır. Çekim bitmedi. On sekizindeki pek çok gençten kesinlikle daha hızlı. Ve saat, durmak ne demek, aynı şaşmazlık ve içtenlikle şiiri ve insan onuruna yaraşır bir yaşamı vurup duruyor yetmiş yıldır.</p>
				<p class="paragraf-1">Peki, Şükran Kurdakul bu ışığı nerelerden getirip biriktirdi? Bir şairin şiiri ile yaşamı arasında birebir bir örtüşme aramak ve şiirini yaşamıyla koşutluklar kurarak açıklamak pek doğru değilse de, yine de onun poetikasını anlayabilmek için yer yer yaşamına, özellikle de çocukluğuna dönmek yararlı, hatta gerekli olacaktır. Hani Edip Cansever diyor ya: <span class="char-style-override-15">‘Gökyüzü gibi bir şey bu çocukluk/ Hiçbir yere gitmiyor.’ </span>Bütün büyük yaratıcılar için bitmez bir hazine olan çocukluk, Kurdakul’un şiirini, politik kimliğini ve etik duruşunu oluşturmada önemli bir yere sahip kanımca. Kendi unutsa da gördüğü, yaşadığı her şey gözlerinin hatırında kalan; gücü namus ve emek olan edebiyatımızın bu güler yüzlü bilgesi, bu inatçı inceliği, bugünlere taşıdığı ışığı, Topkapı’daki elektriği ve suyu olmayan bir evden biriktirmeye başlamıştır. Evin babası Kurtuluş Savaşı’nın pek çok cephede savaşmış bir binbaşısı da olsa, yoksul bir İstanbul evidir. Şairimiz 1,5 yaşındayken baba ölmüştür ve bunu, ancak 8 yaşında öğrenecektir. Her şeyleri üç aylık bir maaş cüzdanıdır ve annenin maaşa gitmesi bir bayram olan bu evde, ‘anılarda somutlanan kişiyi sevmenin ne demek olduğunu çok sonra öğrenecek’ olan bu çocuk, o yaralayıcı ve güç koşullarda, onu bir ömür ayakta tutacak, şiirinin ve ideolojisinin omurgasını oluşturacak insani değerleri öğrenmiştir. Neleri mi? <span class="char-style-override-15">“Karşılıksız sevmeyi, uzaklara bakmayı, ağaçtan meyve koparmayı, çiçekleri, tambur sesini, elektrik ışığının rahatlığını, eski İstanbul’un sokak resimlerini, mahzun bayramlarda sevinmeyi...”</span> Ve bunları aile dostu bir Amcabeyin evinde ve yakınlığında öğrenecektir.</p>
				<p class="paragraf-1">On, on beş yaşlarındaki bir çocuğu çok erken yaşlarda bir şeyler yazmaya, <span class="char-style-override-15">“yazarak bir darlıktan kurtarmaya”</span> yönelten bu değerler ve duygular, ne kadar yüksek sesli şiirler yazarsa yazsın, Şükran Kurdakul şiirinin sonuna kadar değişmeyecek, kendini hep koruyacak içsesini oluşturmuştur. Ve bu içses, en büyük yoksunluklar, yalnızlıklar içinde bile <span class="char-style-override-15">“kalabalığın elinden tutarak”</span> güzelleşen bu içses, varlığını, paylaşmada ve vermede bulmuştur. <span class="char-style-override-15">“Bunca yıl çok ışık birikti avuçlarımda/ Senin olsun/ Esinlen sevgi dokuyan ellerimden/Bunca yıl şiirin, kardeşliğin, kavganın/ Has bahçelerinde yarattım bu gerçeği/ Sabrım senin olsun/ Aşkım senin olsun.// Acıların sütüyle büyüttüğüm umutlar/ Mahpushane avlularında boy verdi/ Dolunay menekşelendi kirli kara camlarda/ Her görüşte yeniden vurulduğumuz ana evren/ Özgürlüğe boyadı saksımdaki çiçeği/ Senin olsun.// Biz ki acılar döneminden/ Ellerimizi kirletmeden geçtik/ Direncim senin olsun/ Sevgim senin olsun.” (Armağan)</span></p>
				<p class="paragraf-1">Çocukluktan gençliğe evrilen süreçte yaşadıkları ve tanık oldukları ise Kurdakul’un şiirde ve yaşamın diğer tüm alanlarında etik ve ideolojik duruşunu biçimleyecek gerçeklerdir: <span class="char-style-override-15">“Vesika ekmeği yemekten kaşıntıya uğraya uğraya; kırk yaşlarındaki komşu amcaların askere alındıklarını göre göre; karaborsanın etkilerini duya duya, Nazizmi, savaşı, toplama kamplarını, Amerikan tröstlerinin uluslararası yapısını kavramaya başlamak” </span>onu demokrasi ve sosyalizm düşüncesine yönelten dinamikler olacaktır. Bu yöneliş de, kişisel duygulanımların ağır bastığı ilk iki kitaptaki ölüm, akşam, ayrılık, dünyanın geçiciliği gibi o dönemin yaygın izleklerinden, toplum ve dünya sorunlarının izleğini oluşturduğu yeni bir şiire yöneltecektir onu. Bu yönelişte yalnızca yaşanan ve tanık olunanların etkisi yoktur. Çağdaş edebiyatımızın öncüleriyle dönemin fikir ve edebiyat dergilerinde tanışmanın da payı büyüktür.</p>
				<p class="paragraf-1">Gerçekte birbirleriyle doğrudan ilgili bu iki gerçeklik, yani, şairin kendi öznel gerçeği ve koşulları ile içinde yaşadığı dış gerçeklik, yalnız Şükran Kurdakul’un değil, tüm ‘40 kuşağı şairlerinin ortak yazgısı, onların şiirini ve yaşamını derinden etkileyen bir olgudur. Kurdakul, şiirimizde ‘40 kuşağı diye bilinen bir kuşağın, Ahmed Arif’le birlikte son halkası sayılacak şairidir. Türk şiirinin en hareketli dönemlerinden birisi yaşanmaktadır. Hececiler’in etkisi sürmektedir. Nâzım, Türk şiirinin mecrasını değiştirmiş, büyük bir çekim alanı yaratmıştır. Garip şiiri en yaygın dönemini yaşamaktadır. Dağlarca, Dıranas, Necip Fazıl, Cahit Sıtkı, Necatigil... herhangi bir hareketin içinde olmadan, bireysel/toplumsal temaları işleyen, kendi özgün şiirlerini yazmaktadır. Öte yandan siyasal/toplumsal koşullar açısından dönem ağır baskılarla geçmektedir. İkinci Dünya Savaşı’nın yansımaları savaşa girmiş gibi etkilemektedir ülkeyi. Tek parti faşizmi ve hemen arkasından gelen Demokrat Parti dönemi her türlü ilerici, devrimci hareketi, düşünceyi o ünlü 141-142. maddeler ile bir cendere içine almıştır.</p>
				<p class="paragraf-1">Kurdakul’un yazmaya başladığı yılların yazınsal ve siyasal ortamı, çok şematik olarak bu. Biraz önce andığımız kendi öznel gerçeği ve içine doğduğu bu dış gerçeklik onun siyasal safını ve tavrını belirleyecektir. Bu saf, bu tavır sosyalist bir dünya görüşü ve bu görüşün biçimlediği bir sanat anlayışı olacaktır/olmuştur. Kendisi bir konuşmasında bu kaçınılmazlığı; <span class="char-style-override-15">“şimdi kaleme kolayca gelen bu hatırlamalar bir toplum için hangi anlamları taşırsa biz bu anlamlarla sınırlıydık. Bir kez eylem içinde bulmuştuk kendimizi. Vatandaş olarak, sanatçı olarak bu eyleme yan çizmeyi sığdıramıyorduk kişiliğimize”</span> diyerek vurgulayacaktır. </p>
				<p class="paragraf-1">İşte bu duruş onun şiirinin yapısını oluşturan temel etkendir. Şiir ülkenin ve dünyanın sorunlarıyla yakından ilgilenmeli, bu sorunları işlemeli; yüksek sesle ve kalabalıklara okunmalı, dolayısıyla kolay algılanabilir olmalıdır. Bu anlayış ilk iki kitaptan sonra, 1944-56 arasını kapsayan bir arayış ve hesaplaşmanın sonucu varılan noktadır. 1956’da, çoğu hücrede yazılmış şiirlerinden oluşan <span class="char-style-override-15">Giderayak</span> kitabı onun şiirinin ikinci başlangıç çizgisini oluşturur ve gelişerek bugüne ulaşır. (İlk başlangıç çizgisi 16 yaşında yayımladığı <span class="char-style-override-15">Tomurcuk</span> ile 17 yaşında yayımladığı <span class="char-style-override-15">Zevklerin ve Hülyaların Şiirleri</span> kitaplarıdır.) Bağımsızlık, özgürlük, barış, halkın acıları, özlemleri, savaşın açtığı yaralar, hapislik, devlet baskısı, yoksulluğun üzüntüleri, sömürü ve haksızlığa karşı duruş... Tüm bu olgular, toplumsal boyutlu acı ve sorunlar, bireysel olgularmış gibi içselleştirilerek, kişisel bir söylem ve duygu durumu içinde işlenir Kurdakul şiirinde. Özünü bu toplumsal temaların oluşturduğu şiirin biçimsel özelliklerine, imge yapısına baktığımızda şunları görürüz: Dış gerçeklik olabildiğince yalın bir söyleyişle aktarılır şiire. Şiirsel imge yoğun ve karmaşık benzetme ve eğretilemeler, uzak ve kapalı anıştırmalar yerine, iki yalın gerçeğin, iki ayrı durumun bir duygu derinliği içinde ilişkilendirilmesi ile sağlanır. Bu yüzden birdenbire çarpmaz. Usul usul etkiler ve kucaklar bizi.</p>
				<p class="paragraf-1"><span class="char-style-override-15">“Döndüm durdum sabaha kadar/ Dünyanın ateşini alnımda duyarak”</span> diyen şairimiz, içine düştüğü yalnızlığı, toplumsal bir ilgisizlikle boyutlandırarak şöyle sunacaktır bize: <span class="char-style-override-15">“Bir hürriyet kaygısı kaybolmaktan ağır/ Bir yalnızlık yenilgiden fena/ Bir düşüş ki yakın bildiğin ne varsa cümlesinden/ Tek gülümser dal bile kalmaz/ Tutunacak sana.” </span>Ancak o böyle bir yalnızlık karşısında bile iyimserliğini ve çoğul yanını diri tutmayı bilecektir. Çünkü onun <span class="char-style-override-15">‘sözcüklerden siperleri’</span> vardır bu dünyanın pisliğine karşı. Uğradığı haksızlıklar karşısında susanlara, <span class="char-style-override-15">“Bu ölgün gölgeler nereden özgü size/ Ağıt bile söyleyin, ama söyleyin yalnız” </span>diye seslenmekten geri durmayacaktır.<span class="char-style-override-15"> “Seninle ey beraberliğin güzeli/ Oralarda parmaklığın ardında/ İhtiyar damarlarında çağın/ Düşünceye sığmayan saniyeleri/ Biz değil miydik sırtımızda götüren.”</span> Bu <span class="char-style-override-15">‘düşünceye sığmayan saniyeler’</span>de neler mi var? Kurdakul’u ışığının biriktiği yere getiren kocaman bir Türkiye tarihi var. Bağımsızlık savaşından sonra bağımsızlığını kendi elleriyle emperyalizme teslim eden bir ülkenin acıları var; Hasan Tahsin var; İzmir’in içindeki Amerikan neferi var; Vietnam savaşı var; 23 yıl aktif olarak katılınan sosyalist mücadele var; Balıkesir’in köyleri ve köylüleri var; hiç bitmeyen yargılanmalar ve hapisler var; dergicilik var; Türk Edebiyatçılar Birliği, TYS ve PEN Yazarlar Derneği yöneticiliği var; edebiyat tarihçiliği var; Sosyalist Kültür Ansiklopedisi yayın yönetmenliği var; öyküler var; dünya edebiyatının ölümsüzleri var... Bu açılıma baktığımızda karşımızda gerçek bir aydın, bir kültür adamı var kısaca.</p>
				<p class="paragraf-1"><span class="char-style-override-15">“Bir de ben vardım elinden geldiği kadar/ Sözcükleri sokağınızda arayan biri / .../ Kaç gözyaşı gülü varsa dünyada/ Hasretimin büyüttüğü sabırda güllendi / ... / Bir de ben vardım, düşünebildiği kadar/ Aldığı yaralara içerleyen biri” </span>diyen şairimizi, bunca yoğun bir yaşam karşısında ayakta tutan ve en azından beni, kendi adıma şaşırtan güç nereden geliyor biliyor musunuz? Gelin onu ayakta tutan heybesindekilere bir bakalım:</p>
				<p class="paragraf-1"><span class="char-style-override-15">“Doğumu Antalya’dan getirdim/ Yenikapı’nın bilmediğim bir evinden/ Binbaşım yeni gelmiş cepheden/ Anam en güzel yaşında</span></p>
				<p class="paragraf-1">Çocukluğu Topkapı’dan getirdim/ Tarhana çorbası kokar/ Bir gecesini görsem yetimliğin aynasında/ Anıları durdurmak gelir içimden</p>
				<p class="paragraf-1"><span class="char-style-override-15">İlk gençliği İzmir’den getirdim/ Özgürlük sözcüğü yetmez anlatmaya/ Nasıl sığmış avuçlarıma koca dünya/ Kitabın biri insan biri ben</span></p>
				<p class="paragraf-1"><span class="char-style-override-15">Denizli’den getirdiğim/ Mahpushane işi bir fotoğraf/ Kayar gider belleğimden/ Ne kadar yattım ne zaman çıktım ne zaman girdim</span></p>
				<p class="paragraf-1"><span class="char-style-override-15">Balıkesir’den yüz köyün adamını getirdim/ Gözleri hüzün çiçekleridir/ Kimi kuşkuyla bakar yüzüme / Kimi kardeş bilir beni</span></p>
				<p class="paragraf-1"><span class="char-style-override-15">Kadıköy’den kimi getirdim bilirsiniz/ Yılların eskimeyen şiiri/ Yeniçağlara birlikte yürüdüğüm/ Bilmediğim çağlardan gelen”(Heybe)</span></p>
				<p class="paragraf-1"><span class="char-style-override-15">“Ölüme karşı kendiyle avunan”</span> bir kuşağın bu güzel temsilcisi; en aykırı, en zor, en acılı koşullarda bile yüzünden gülümsemeyi eksik etmeyen bu inatçı iyimserlik ve incelik için M. C. Anday’ın bir sözünü anmak istiyorum: <span class="char-style-override-15">“Bu sallantılı dünyada size, bastığınız toprağın sağlam olduğu güvencesini veren az bulunur insanlardan birisidir.” </span>Bu eksikli konuşma için kendisinden ve sizlerden özür dileyerek, “İkinci Dokuz Eylül’e Doğru” şiirinin girişiyle, ama şiirdeki ‘çocuklar’ sözcüğünü Şükran Kurdakul diye okuyarak bitirmek istiyorum sözlerimi:</p>
				<p class="paragraf-1"><span class="char-style-override-15">“Güzel başladınız Şükran Kurdakul güzel bitireceksiniz/ Cadde cadde sütun sütun sokak sokak/ En yaratıcı istekler gibi özgür ve var/ Nasıl açarsa doğanın biçimi ağır ağır/ İlkyazların kuşlarında çiçeklerinde/ o kadar gerçeksiniz”</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-7-backlink" id="footnote-225-7">7</a>	6 Kasım 1997 günü 16. İstanbul Kitap Fuarı’nda yapılan konuşma.</p>
					</div>
				</div>
			</div>
		</div>
	</body>
</html>