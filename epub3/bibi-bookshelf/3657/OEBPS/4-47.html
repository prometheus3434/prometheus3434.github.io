<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-47.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-47.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-2-17">“TÜRKİYE BU TADI SEVİYOR” MU?</p>
				<p class="paragraf-1">Adam on iki yıldır aynı yapışkan ses tonu ve aynı hileli yüzle hep aynı şeyleri söylüyor; on iki yıldır söyledikleri, insanların gerçeğinde uçurumda bir tüy, boşlukta bir toz kadar bile iz bırakmıyor ve insanlar on iki yıldır büyüyen düş kırıklıklarıyla orantılı bir artışla meydan meydan adamı alkışlıyorlardı. Tanrım, bu ülkede aşktan ölüme, açlıktan inanca neden her şey bu kadar kendine aykırı, her şeyde düzey bu kadar düşük, bencil ve kirliydi.</p>
				<p class="paragraf-1">Kentlerin derin bir uğultu, bozkırın büyük bir ıssızlıkla içini çektiği bir akşamüstü, daracık avlusunun toprağına çizdiği halkalara garip bir ürpertiyle uzun uzun bakan uzaklarda bir adam, aptallığın, seçeneksizliğin, yanılsamanın ve umutsuzluğun tüyler ürperten bu görüntüsü karşısında, hayata ilişkin tüm bildiklerinin ne kadar doğru, ne kadar yalnız, ne kadar uzak ve acil bir gereklilik olduğunu büyük bir mutsuzlukla bir kez daha görüyordu.</p>
				<p class="yildiz">*</p>
				<p class="paragraf-1">Kadın, telefon kablosunu doladığı ve sabun köpüklerinden bir külot geçirdiği bacaklarına geniş halkalar çizdiriyor; ağzını bir burgaç, iştahlı bir mağara gibi boşluğu emercesine uzatıyor; göğüslerini iki ada gibi sudan çıkarıp çıkarıp, insanların kasıklarına indirdiği gözlerinin kırbacıyla, ısınmak isteyen herkesin kendisini aramasını söylüyordu gecenin kösnül ekranında.</p>
				<p class="paragraf-1">Aşkı yüreğin, cinselliği bedenin kutsal dili ve ikisi birlikte yücelik kazanan çok özel ve gizli bir varoluş biçimi sayan inceliğiyle yenik bir adam, bu kirli kuşatmanın darbeleriyle gün günden gedikler açılan odasında, bir eliyle yüzünü kapatıp bir eliyle kasıklarını tutarak, kadından erkeğe, erkekten kadına uzanan bu gizemli yola döşenmiş binlerce çukuru düşünüyordu hüzünle.</p>
				<p class="yildiz">*</p>
				<p class="paragraf-1">Üniformasının ona sağladığı büyük özgürlükle yere yıktığı gövdenin üzerinde, dünyanın dengesini bozan bir fazlalığı düzeltir gibi tepiniyor; sonra yaptığı işe karşı derin bir saygı ve kutsal bir hazla ağır ağır geri çekilip kırmızı ve mora boyadığı, çığlığı çırpınışına karışmış eserine bakıyor; sonra yeniden, gereksiz bir izni kullanmış küçük memur telaşıyla, su içer gibi rahat, yerde tortop olmuş suçu, nedenleri ve sonuçlarıyla betona gömmeye çalışıyordu.</p>
				<p class="paragraf-1">Çocuk, dişleri ve kirpikleri arasına kıstırdığı dehşeti acıyla tükürerek, yaşama sevinci adına öğrendiği ve yücelttiği ne varsa bu vahşette incinmesin diye yüreğinin derinlerine çekiyor; acının tuttuğu ışıkla, insanın gövdesine saldırarak aklının ve yüreğinin nasıl cezalandırılacağını anlamaya çalışıyor; birine işkence yapan insanın başka bir gövdeyi nasıl sevebileceğini düşündükçe, yeniden ve derinden bir umutsuzlukla titriyordu.</p>
				<p class="yildiz">*</p>
				<p class="paragraf-1">Sahip olduğu para, sesinin tonundan ve üzerindeki giysilerden fışkıran yeni zaman yetmesi, kaşlarında mağrur bir gülümseme, parmaklarıyla boşluğa büyük projeler çizerek, her sözün arasına sıkıştırdığı sayıların albenisiyle kendini onaylatıyor; dilinin ucuna topladığı aklının tüm hüneri ve deneyimiyle, başarısının ahlaki temellerini anlatıyordu yeni ortağına: “Onur yoksulluğun boş memesidir dostum. Zayıf adamın adaleti fillerin kanat takması gibi bir şeydir. Emek köhne bir sığınaktır beceriksizlerin birbirini avuttuğu. Sevap bile parayla kazanılıyor artık. Elbette en yüce değer paradır.”</p>
				<p class="paragraf-1">Herkesin birbirine benzediği, çok paralı olmanın ayıp sayıldığı zamanlardan süzülme bir ihtiyar, alın terinin yüzüne çektiği çizgilere düşen gölgelerle silik, kardeşliğin ve paylaşmanın yüreğinde harelenen sularına gömülmüş, hiç önemsemediği bir şeyle aşağılanmanın incinmişliği ile nasıl bu dünyanın dışına düştüğünü düşünüyordu.</p>
				<p class="paragraf-1">Yalan, etin şehveti, zorbalık, kirli ve şımarık para... Bunların inceltilmiş binlerce ayrıntısı... Bunca ağır saldırıyla aklı karıncalaşmış bir halk. “Türkiye bu tadı seviyor” mu gerçekten?</p>
				<p class="paragraf-1 para-style-override-13">1995</p>
			</div>
		</div>
	</body>
</html>