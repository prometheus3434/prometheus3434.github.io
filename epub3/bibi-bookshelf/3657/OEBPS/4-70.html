<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-70.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-70.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-9">ŞİİRİN OLMAZLARI</p>
				<p class="paragraf-1">Şairi yazmaya sürükleyen, bireysel ve toplumsal pek çok neden vardır. Ancak şair hiçbir zaman şu dört ana başlıkta toplamaya çalıştığımız durumları bir öngörü olarak önüne koyup şiir yazamaz: 1) Sipariş üzerine, 2) Birilerini bir konuda bilgilendirmek için, 3) Ün, para ve saygınlık kazanmak için, 4) Evrensel olmak için.</p>
				<p class="paragraf-1">Bu dört nedenden ilki üzerinde fazla durmaya gerek yok sanırım. Çağdaş şair ya da gerçek şair, kendisine bir ‘ayak’ verilerek şiir söylemesi istenen ‘halk ozanı’ değildir. O aynı zamanda şeker kâğıtlarına mani, yeni bir ürüne reklam metni, hafif müzik sanatçılarına şarkı sözü yazan da değildir. Çünkü gerçek şiir her şeyden önce şair için bir sorunsal oluşturan, yaşanmışlığı içeren bir durumun estetik normlarla disipline edilerek işlendiği, öz ve biçim bütünlüğü olan bir yapıdır.</p>
				<p class="paragraf-1">Şiirin öğretme, bilgilendirme aracı olması konusuna gelince... Şiir elbette insana ve dünyaya ilişkin pek çok bilgiyi içerecektir. Bu özelliği ile de öğretici, eğitici bir yanı bulunacaktır. Ancak burada kastettiğimiz, şairin örneğin grizu faciası, Erzincan depremi, Sovyetler Birliği’nin dağılması gibi bir konuda insanları bilgilendirmeyi bir amaç, bir öngörü olarak önüne koyup şiire oturmasıdır. Bu ve benzeri olayları işleyen çok güzel şiirler yazılabilir. Bu şiirler, dokusunda olaya ilişkin pek çok bilgiyi de içerecektir. Ancak bu bilgi, o şiirin doğrudan amacı olmadığı gibi, bilimsel bilgiden de haber niteliğindeki bilgiden de çok farklı, onun alanından çıkarılmış, şiirsel imge ile estetize edilmiş bir bilgidir. Bir başka ifade ile şairin bile, yazılma sürecinde nasıl ifade edileceğini önceden bilemediği, psikolojik bir süreçten geçerek şekil almış, dile gelmiş ve beylik bir benzetmeyle ‘çaydaki şeker gibi tadı alınan, ancak görülmeyen’ bir ‘bilgi’ olmuştur. İşte tam bu nedenle ne söyleyeceğini ana hatlarıyla bilse de nasıl söyleyeceğini bilemediği bir konuda şairin insanları bilgilendirmek gibi bir peşin hükümle yola çıkması mümkün ve doğru değildir.</p>
				<p class="paragraf-1">Ün, para ve saygınlık kazanma dürtüsü ise olsa olsa şiire yeni başlayan gençler için bir ‘çocukluk hastalığı’dır. Ülkesinde ve dünyada isim yapmış, saygınlık kazanmış şairlere bakarak yalnızca böyle bir dürtü ile şiire ‘soyunmak’, insani bir boyut taşısa da bilisizlikten başka bir şey değildir. İnsan elbette yaptığı, ürettiği değerlerle bir saygınlık kazanmak, beğenilmek, övülmek isteyecektir. Bu, insan doğasının en hoşgörüyle karşılanacak bir zaafı, gerçeği, hatta gereğidir. Ancak tüm bunlar, ün, para, saygınlık vb. şair ve şiir için bir sonuçtur, hedef ve neden değil. Gerçek şiir hiçbir zaman şairin ömrüyle sınırlı bir etkinlik değildir. O yazarken güncelin zaman diliminde yaşasa da geçmiş ve gelecek boyutu ile kendisine üç boyutlu bir zamanı mekân tutmuştur. Yaşarken yaptıklarının farkında olunmasını ve değerinin bilinmesini istese de, geçmiş ve gelecek kaygısını içeren bir kavrayış için ün, para, saygınlık çok küçük hedeflerdir.</p>
				<p class="paragraf-1">Evrensellik konusu, bir söyleşide bir şair arkadaşa yöneltilmiş bir soruydu: ‘Şair evrensel olabilmek için ne yapmalı; aşk, ölüm, yaşam gibi evrensel temaları mı işlemeli, yalnız kendi içdünyasında olup bitenleri kendince söylemesi yeterli mi?’ Aşağı yukarı buna benzer bir soruydu. Kuşkusuz evrensellik, sanatın genel ilkelerinden birisidir. Şiir, resim, müzik vb. sanatlar için sanat düzeyine ulaşmış olmak elbette evrensellik düzeyine ulaşmayı da içeren, kendiliğinden bir sonuçtur. Şiire konu olan iç ya da dış gerçeklik, şairin içinde bulunduğu aile, kent, yöre ve ülkenin ırasını ve motiflerini kaçınılmaz olarak taşıyacaktır, daha doğrusu taşımalıdır. Ancak bu gerçeklik –aile, kent, yöre ve ülkeye ilişkin bu tikel durum– şiirsel imgeye dönüşürken kaçınılmaz olarak tümel ve giderek evrensel bir kapsayıcılık özelliği taşımak durumundadır. İnsani olanla, doğanın ve yaşamın genel yasaları Tibet’te de, Patagonya’da da değişmez. Ölüm, sevgilinin terk edip gidişi, doğal ya da sosyal bir yıkım karşısında duyulan acı; rengi, tonu ve dile gelişi nasıl biçimler alırsa alsın aynı acıdır. Önemli olan kendi gerçekliğini, şairi söz söylemeye götüren öznel durumu, öznel bir söyleyişle, ama o öznel durumun çerçevesini kırarak genel bir nitelik ve çizgiye oturtarak söylemektir. Bu çizgi insani ve evrensel olana, dolayısıyla sanatsal olana götüren çizgidir. Eğer böyle olmasaydı, tüm büyük sanatçıları başka ülkelerin insanları anlamazdı; ya da tüm büyük sanatçılar dünyanın bütün ülkelerini, insanlarını ve yaşama tarzlarını görerek ve bilerek yazmak zorunda kalırlardı.</p>
				<p class="paragraf-1">Özetle, hemen her konuda olduğu gibi şiirde de sonuçları neden gibi görerek hareket etmek, kişiyi hiçbir zaman o sonuca, konumuz özelinde şiire ulaştırmayacaktır.</p>
				<p class="paragraf-1 para-style-override-13"><span class="char-style-override-15">Promete</span> dergisi, Haziran 1992</p>
			</div>
		</div>
	</body>
</html>