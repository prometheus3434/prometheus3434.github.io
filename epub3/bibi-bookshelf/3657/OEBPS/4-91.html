<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-91.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-91.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-30">İÇ GEÇİREN BİR ŞAİR YÜREĞİNDEN</p>
				<p class="paragraf-1">Salih Bolat’ın 1990 Ceyhun Atuf Kansu Şiir Ödülünü alan ‘Karşılaşma’sı iki yıllık bir gecikme ile okur önünde. İlk kitabı ‘Yaşanan’ ile Akademi Kitabevi Başarı Ödülünü (1984) alan Bolat, ‘Bir Afişin Önünde’ ile Yaşar Nabi Nayır Şiir Ödülünü (1986) kazanmıştı. Bolat’ın diğer iki kitabı, ‘Sınır ve Sonsuz’ (1988) ve ‘Karşılaşma’ (1992) adlarını taşıyor. Dört kitap, üç ödül... 1975’lerde şiir yayımlamaya başlamış genç bir adam için 1990’lı yıllarda ulaşılan nokta, oldukça önemli olsa gerek. Kapatıyorum ‘Karşılaşma’yı... Çoğunu yazıldığı günlerde sıcağı sıcağına dinlediğim şiirler. Yaklaşık on yıldır pek çok heyecanı paylaştığımız, yakın bir arkadaş için, dışarıdan birisi gibi yazmak epeyce güç olacak. Ama yazmamak, duygularını kendine saklamak da pek dürüst olmayan bir tutum.</p>
				<p class="paragraf-1">Ne zaman Salih’in şiirini okusam, ya da Salih bir şiirini okusa, Edip Cansever’in o güzel şiiri gelir oturur içime: <span class="char-style-override-15">“İnsan yaşadığı yere benzer/ O yerin suyuna, o yerin toprağına/ Suyunda yüzen balığa/ Toprağını iten çiçeğe/ Dağlarının, tepelerinin dumanlı eğimine/ Konya’nın beyaz/ Antep’in kırmızı düzlüğüne benzer.”</span> ‘Yaşanan’dan bu yana tüm kitaplarında derinleşerek büyüyen bir ana damar var Salih’in şiirlerinde. Bir ucu çocukluğun buruk hazineleriyle beslenen, bir ucu büyük kentlerin varoşlarında çağdaş değerler adına çırpınan bir ana damar. <span class="char-style-override-15">“Çukurova’da Mayıs’ta/ yaslanıp gökyüzüne/ bir yağmuru seyreder gibi seyredin insanları/ hüznü acıyı yalnızlıkları.” </span>Sonra elinizde bir adresle, <span class="char-style-override-15">“yönünü yitiren yaban kazları gibi serseri ve taşralı” </span>çıkıp büyük kente gelin. Ne göreceğinizi umuyorsunuz? <span class="char-style-override-15">“İşte ben bu sokaklarda gördüm en ucuz ölümleri/ genelev kapılarında kendi bileklerini kesen oğlanlar gördüm/ elleri bulut kokan pilotlar ve makyajı çürümüş hostesler...”</span> Yer yer şiirin teknik yönü açısından ilk kitap olmanın acemilikleri görülmekle birlikte <span class="char-style-override-15">Yaşanan</span>, sonraki şiirlerin açık uçlarını içermesiyle önemli bir kitap.</p>
				<p class="paragraf-1">Ve ikinci kitap, belki de Salih’in en güzel şiirlerinin yer aldığı ‘Bir Afişin Önünde’ çıkar gelir 1986’da. İlk kitabın ardından ulaşılan bir yetkin çizgi. Kitaba adını veren uzun şiir, 1980’li yılların toplumsal panoramasını, ülkenin ve dünyanın geniş coğrafyasına şiiri yayarak verir. Birdenbire bir afişten çıkan beş kişiyle karşılaşan şair, özenle kurulmuş bu uzun şiirde, okuru, <span class="char-style-override-15">“palmiyeler içindeki bir Akdeniz garı”</span>na<span class="char-style-override-15">; “Pasifik açıklarındaki bir geminin güvertesine”,</span> bağımsızlık savaşı veren Afrika yerlilerine, <span class="char-style-override-15">“bir mahzende yıllardır yanmayı unutmuş mumlar gibi”</span> morgdaki ölülere, yazıyı bulan adama götürürken ne kendisini, ne de okuru yaşanılan zaman diliminden koparır. Tersine bu açılımla şiire ve hayatın gerçeğine tarihsel bir derinlik kazındırmayı başarır.</p>
				<p class="paragraf-1">Uzun şiirin savrulma tehlikesini bu şekilde atlatan şair daha kısa şiirlerde de oldukça başarılıdır. Özellikle, Bir Gün Ölürüm Ben, Gözde, Kuşluk Vakti ve Özetler, kitabın unutulmayacak şiirlerindendir. Neruda’nın şu saptamasını doğrulayan bir şiirdir Salih’in şiiri... <span class="char-style-override-15">“Bir şair yaşamının ilk aşaması anayurdunun öz değerlerini soğurmaya adanmalı, daha sonra karşılığını ödemelidir.”</span> Bu çerçevede tüm kitaplarının ortak paydalarından birisi Kilikya/Çukurova’dır. Bu, tüm doğa ve toplumsal motifleriyle Salih Bolat şiirinin en önemli ana damarıdır. Ancak böyle bir saptamada hiçbir şekilde ucuz bir nostalji aranmamalıdır. Sorgulanmış, reddedilmiş, Neruda’nın deyimiyle ‘onarılmış’, yeniden düzenlenmiş, olumlansa da böyle bir süzgeçten geçirilerek olumlanmış bir Çukurova’dır söz konusu olan.</p>
				<p class="paragraf-1">‘Sınır ve Sonsuz’daki Kilikya şiiri bu açıdan önemlidir. Adana garında <span class="char-style-override-15">“denkleri ve derin kederleriyle çinilere karışmış ırgatlar”, “serin Toros koyaklarında peynir dinlendiren Yörükler”, “karanlığın kıyısına çömelip gökyüzü kaç yaşında diye soran yaşlı göçmen”, “yapışkan ve tozlu bir Ağustos’ta kocaman buz kalıpları taşıyan çocuklar”...</span> ve daha nice ayrıntılar sigadan geçip ince bir duyarlık ve derin bir çağrışımla şiirin yapıtaşlarını oluşturur.</p>
				<p class="paragraf-1">‘Karşılaşma’, kitaba adını veren uzun şiirle önceki kitapların bir devamı niteliğini taşırken, özellikle Zamanlar şiiri gibi şiirlerle gittikçe yalınlaşan, damıtılmış bir şiiri içermesiyle önceki kitaplardan bir farklılığı taşıyor. Dingin, duru, yalın; bu yalınlıkla derin çağrışımlar uyandıran şiirler. Ayrıca düzyazı-şiir biçimindeki İç Konuşmalar da kitabın farklı yanlarından birisi... Bir çeşit anlıklar bunlar. Hayatın, birbirinden ayrı yüzlerine düşürülmüş iç geçiren bir şair yüreği her birisi...</p>
				<p class="paragraf-1">Ve yine Çukurova’dan imgeler alarak başlayan uzun şiir: Karşılaşma... Tüm değerlerini yitirmeye başlayan yabancılaşmış bir toplumda, iyi, güzel ve doğru adına, sık sık ‘dur gitme’ diye seslenilen bir dosta, bir çeşit kendi hayatının hesabını verme bu şiir. Şiirimiz adına bir kazanım. Sözü noktalamadan önce, şiir tekniği açısından değinilmesinde yarar gördüğüm bazı noktalar var. Özellikle uzun şiirlerde, bölümlerin bağlanmasında yer yer şiire uygun olmayan geçişler söz konusu. Örneğin, ‘dedim ki’, ‘dedi ki’, ‘yani’, ‘gördük’, ‘bazı bölümler okuyayım/ düşüncelerini söyle bana’... Uzun şiirler numaralanmadığı ya da alt başlıklar taşımadığı için akış içinde bağlantılar andığım biçimde sağlanıyor. Ancak bu, okuru rahatsız ediyor, şiirin ritmini aksatıyor... Bunlardan arınmış Salih Bolat şiiri daha kusursuz olacaktır.</p>
				<p class="paragraf-1 para-style-override-13"><span class="char-style-override-15">Cumhuriyet Kitap</span>, 20 Ağustos 1992</p>
			</div>
		</div>
	</body>
</html>