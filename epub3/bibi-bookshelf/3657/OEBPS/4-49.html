<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-49.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-49.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-2-19">BEN BURAYA YALNIZ GELMEDİM Kİ</p>
				<p class="paragraf-1">Akşamın dağlara sürmeler çektiği, sessizliğin ürperen gölgelerle uzun bir iç çekişe döndüğü, doğanın nemle sis arasında soluk soluk eridiği düş damlası bir koyda, olanca görkemiyle susan denizin derinliği ile avundu bir süre. Güneşin gün boyu ışıktan oyalar işlediği büyük mavilik, rüzgârın ıslığı ile köpükten şarkılar söylüyordu, kumlara çarpıp çarpıp geri çekilen. Sığlığı hangi derinliğe sürersen sür, hangi dorukla, hangi kıyısız düzlükle ölçersen ölç, hiçbir şey değişmiyor, diye düşündü. Ne zakkumların pencerelere uzanan pembe çığlığı, ne onbiray çiçeklerinin çatılardan eşiklere çırpınan dört mevsimlik moru, ne fesleğenlerin dokundukça göveren fısıltılı rayihası, ne incirlerin sütü, ne üzümlerin pusu, ne de damar damar yalnızlığı kayaların... Bu büyük maviliğe kendi dışında görkemler katan ne varsa, hiçbir şey, kentlerden bu koya sürüklenen kirli, süslü ve ruhsuz sığlığa yeni bir şey katamıyordu. Herkes birbirine bakarak bir anlam, bir biçim ediniyordu ve suya giren insanlar yalnızca suya giriyordu. Kimse ruhunu boyunduruktan kurtaracak bir çıplaklığa soyunamıyordu. Denizse gittikçe daha uzak, daha derin, daha mavi bir yalnızlığı giyiniyordu dalga dalga kırılarak.</p>
				<p class="paragraf-1">“Mutluluğun, dünyadan yalıtılmış, insanın hırsları ve gövdesiyle sınırlı bir duygu olmadığını öğreneli beri, bir avuç insanı öne çıkaran tüm olanakları yağlı bir ip, bir çeki taşı gibi boynumda taşıyorum. Bütün bir yılı kupon keserek, çiftleşerek geçiren; günleri damla damla gövdesinde yağa çeviren; varlığını aşağılayan saldırılar karşısında secde ederken pazarda sebze fiyatlarına söylenmeyi demokrasi sanan; evinde elektrik ya da su kesilince modern bir ülke üzerine fikirler yürüten; insan hakları denince aklına trafik kuralları ve sarhoş naralarından başka bir şey gelmeyen; etikten, otobüs kuyruğunda sıraya uymayı, estetikten, evindeki eşyaların renk uyumunu anlayan; bir gün bile bir resim sergisi ya da kitapçı dükkânı gezmeyen; on bir ay biriktirdiği yanlışlığı, yorgunluk diye kör bir özentiyle sulara taşıyan bu silik, bu gittikçe birbirine benzeyen bir örnek insanların denizle derinlik, kumla içtenlik, fesleğenle genişlik, zakkum ve sardunyayla farklılık kazanması, gökle yerin, denizle dağların yer değiştirmesi kadar uzak, doğanın ilkel gerçeğinden de geriye düşmüş bir yıkıcı gerçeklik değil mi sizce de?”</p>
				<p class="paragraf-1">Denizin boncuk boncuk kirpiklerine dizdiği maviliği bir gözyaşı içtenliğiyle kumların anne kucağına döktü. Gözleri, dumanı usul usul kalkan bir dağ başı gibi aralandı. Ardında bir dalgınlık, bir güceniklik gibi uzayan uzaklara çevirdi başını. Gözlerinin bebeğine biraz eğilen herkes, bu püsenli yalnızlıkta yangını yeni sönmüş bir ormanın külünü ve zulmünü görürdü. Alın çizgilerinde yalınayak çocuklar yürüyordu, gideceği yeri bilmemenin tıkanmış dehşetiyle. Sesinde bir kadının yastıklara düşen hıçkırığı, güneşi eşiklerde geceye teslim eden bir adamın alacakaranlık bekleyişi vardı. Yüzü, yoksulluğun çökerttiği evlerin dünyaya bakan pencereleri gibi bulanık, mahzun ve daracıktı. İyilik diye çırpınan bir ülkeden sesler alıp sesler veren bir çan kulesiydi, iki kaşı arasına sıkıştırdığı sıkıntı.</p>
				<p class="paragraf-1">Boynunda tonlarca taş asılıymış gibi ağır ağır doğruldu yerinden. “Ah –dedi– insanlar uykularındaki kadar masum, çocukları kadar yalın, yaşlılar kadar dingin yaşasalar zamanı, acı, dünya haritasından silinir, herkes her sevinci aynı incelik ve içtenlikle hak ederek yaşardı. Kimse doğayı yaralamazdı böyle. Yorgunum çok, doğru; birkaç gün için her şeyi unutabilirim... Ancak gözden kaçırdığınız küçücük bir ayrıntı var. Ben buraya yalnız gelmedim ki...”</p>
				<p class="paragraf-1">Ufku, beri çekmek ister gibi yürüyüp gitti. İnsanlar bir alışveriş iştihası ile denize girmeye devam ediyordu.</p>
				<p class="paragraf-1 para-style-override-13">1995</p>
			</div>
		</div>
	</body>
</html>