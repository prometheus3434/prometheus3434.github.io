<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-21.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-21.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-1-20">KARTOPU</p>
				<p class="paragraf-1"><span>Gülüşünü anlamaya çalışıyorduk. Yaza, denize ve bizim geciktiğimiz bütün sevinçlere yakışan bir coşku içindeydi. Kaşları ve dudakları birbirine aykırı iki eğri çiziyordu ve gözleri köpüren iki kehribar gibi bu iki eşikten üstümüze dökülüyordu. On iki yıldır mutluluk adına biriktirdiği ne kadar vazgeçiş varsa, şimdi hepsi bedenini kendi ekseninde çeviren birer kamçı olmuştu. Bu güneş ummanında bile susar susmaz ortalığı koyu gölgelerin basmasına bakılırsa, geçmişinden kurtulamadığı ya da geçmişini gizlice sevdiği sonucu çıkarılabilirdi. Acı çekmek istemediği için güldüğünü söylüyordu. Küçümsediği her şeyi birdenbire önemseyen insanların abartısıyla durmadan konuşuyordu. Dip sularını bilmeyen birisi, hiç tanımadığı insanlara gösterdiği yakınlığı özgürlük ya da mutluluk diye kolayca kabul ederdi. Kalkıp kalkıp eğlenen gençlere katılıyor ve sonra gelip bize bedenin dili ve doğası üstüne bir şeyler anlatıyordu. Bu büyüyen akşamüstünde öyle kapalı yanımıza düşüyordu ki sözleri, inandığımız doğrulardan parça parça koparıyordu bizi. Başkalarıyla örttüğümüz gövdemize kirpikleri incecik yollar açmaya başlamıştı. Cinsellikle masumluğun insan bedeninde bir sınırı varsa, ay ışığının bacaklarında şakıdığı yer olmalıydı mutlaka. Kekeme bir saygıyla geceye çivileyip duruyordu bizi. Başımızı ne kadar uzağa çevirirsek çevirelim, içimizde bir kartopu ılgıt ılgıt eriyordu.</span></p>
				<p class="paragraf-1"><span>Sokak lambalarının dokunaklı bir yalnızlığa döndüğü saatlere gelmiştik. Bedenimiz de yüreğimiz de aynı sığınma duygusuyla ipekli bir kumaş gibi giyinmişti geceyi. Gürültü, kendinden büyük bir sessizliğe bırakmıştı yerini. Rüzgâr, insanların bir mirasyedi hovardalığıyla saçıp savurduğu gülüşleri, iç çekişleri, gözyaşlarını, usul ya da hoyrat dokunuşları, buğulu sözleri, öpüşlerin köpüğünü, vazgeçişleri, boşlukta donup kalmış bakışları avuç avuç denize serpiyordu. Denizden ve onbiray çiçeklerinden başka bu dinginliği teninde duyan kalmamıştı. İnsanların birbirlerine sergilediği seyirlik bitmiş, halka halka büyüyen bir baş dönmesi, herkese içsesini duyurmaya başlamıştı. Topluca oturulan masalardan tek tek kalkılıyordu. Çıplaklık bile tuhaf bir hüzün veriyordu artık. Ara sokaklara çekilen soğuma, yataklara bir bulantı olarak düşüyordu. Şimdi bu kıyı kentini özetleyen, plastik kutular, dondurma külahları, kumlara gömülmüş şişeler ve gezinti yerlerini gösteren çekirdek kabuklarıydı. İçimizdeki kartopunun erimesi durmuştu.</span></p>
				<p class="paragraf-1"><span>Bir saattir susuyordu. Yüzü saçlarında kaybolmuştu. Gözlerinin gittiği yeri yalnız kendisi bilebilirdi. Sesinin yerini iplik iplik bir gözyaşı almıştı. İçinde bulunduğumuz resmin son fırçalarını vuruyordu. Usulca boynumuza sarıldı. Tenindeki titreme vakitsiz bir güzü gösteriyordu. Anlamak ağırlaştıkça ağırlaşmıştı. “Acıyla yaşamak çok zor” dedi. Haklılıkla pişmanlığın ebruli sesiyle yeniden sustu: “İnanmadan yaşamak da...”</span></p>
				<p class="paragraf-1">Güzeldi. Yalnızdı. Kısılmıştı.</p>
				<p class="paragraf-1">İçimizdeki kartopu, erimekle donmak arasında bir yerde kalmıştı.</p>
				<p class="paragraf-1 para-style-override-13">1998</p>
			</div>
		</div>
	</body>
</html>