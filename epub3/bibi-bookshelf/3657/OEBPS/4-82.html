<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-82.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-82.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-20"><span>BİR KENDİNE SÜRGÜN: METİN ALTIOK</span></p>
				<p class="paragraf-1">Bir kitabın adı, uyandırdığı çağrışımla izleği ve içeriği konusunda okuru hazırlayan önemli bir eşik, bir anahtardır. Bu çerçevede Metin Altıok’un kitaplarının adları da şiirinin ana izlekleri konusunda bize en iyi, en açık ipuçlarını verecek bir anahtardır: <span class="char-style-override-15">Gezgin</span>, <span class="char-style-override-15">Yerleşik Yabancı</span>, <span class="char-style-override-15">Kendinin Avcısı</span>, <span class="char-style-override-15">Küçük Tragedyalar</span>, <span class="char-style-override-15">Gerçeğin Öte Yakası</span> ve diğerleri... Metin Altıok’un şiirini hiç okumamış birisi, yalnızca adlarına bakarak bu şiirin ana izlekleri konusunda rahatlıkla; gurbeti kendine yurt edinmiş, bir yere yerleşse bile aradığı uyumu bulamamış, bu yüzden yalnızlığın boy aynasında kendini avlayan, ‘acıya tezhip hüzne redif’ bir şair kişiliğinin durmadan ‘gerçeğin öte yakası’nı aradığını; şiirlerin ana hatlarıyla bu duygu durumlarını dile getirmiş olabileceğini söyleyecektir. Gerçekten de Metin Altıok’un şiiri aşkın, gurbetin ve yalnızlığın imbiklerinden damıtılmış bir şiirdir.</p>
				<p class="paragraf-1">Baudelaire, <span class="char-style-override-15">“Ben nerede değilsem orada iyi olacakmışım gibi gelir”</span> diyor. İşte genel olarak tüm büyük sanatçılar için, özel olarak da Metin Altıok için ‘Gezgin’lik bir anlamda böyle bir duygunun gereği ve sonucudur. Bu, gezginlikten öte içsel bir sürgünlüktür. <span class="char-style-override-15">“Geceleri uykusuz/ Kuyuları dinleyen”, “kendine sürgün”</span> bu garip kişi bizim adımıza görmemesi gerekeni görmüş, sormaması gerekeni sormuştur. <span class="char-style-override-15">“Aşkı külden bekleyen” </span>bu umutsuz, büyük bir günahkârdır aynı zamanda: <span class="char-style-override-15">“namaza dururken haç çıkarmıştır”, “yeminle yalan ikiz kardeşken.”</span> Bu yüzden <span class="char-style-override-15">“suçu büyük ve taammüden”</span>dir.</p>
				<p class="paragraf-1">Güneşin, kendini bir kıl heybeye bırakır gibi dağların ardına bıraktığı bir bozkır akşamında, huzursuz bir kavak ağacıdır dere boylarında, ay ışığı ile söyleşen. Rüzgâr, yine kendinin sildiği geniş eğriler çizer bu yalnızlık içinde. Bavulunda filizlenmiş bir soğan, yanında iğne iplikle tenha kasabaların ucuz otellerinde, garajlarda, garlarda konaklar bir zaman. Ancak <span class="char-style-override-15">“sesine ayrılıklardan gömlek diken”</span> bu gezgin, <span class="char-style-override-15">“akarsulara özenen”</span> bu adam durmayı bir türlü beceremeyecektir. Durduğu yerde bile bir yolcudur. Yıllar önce daha ilk şiirlerinde, <span class="char-style-override-15">“Sonunda kendime bir top yangın edindim/ Soluğumla besledim dudağımın ucunda”</span> diyen şairin, şiirindeki gurbet, yangın ve ölüm izleğine bakarak, Sivas’ta yanarak ölmesini kim, nasıl açıklar bilemiyorum.</p>
				<p class="paragraf-1">Aşk tüm zamanların, tüm sanatların sanırım en güçlü temasıdır. Özellikle şairler için bu tema iki ağzı keskin bir bıçaktır kendi elleriyle yüreklerine sapladıkları. Abbas Sayar’ın içki için söylediği bir sözü aşk için kullanabiliriz sanırım: Aşk, şairlerin hayatında <span class="char-style-override-15">‘hem bir tahrik, hem bir tahrip unsuru’</span> olmuştur. Altıok’un şiirinde bu izlek tüm yalınlığı ve derinliği; tüm vazgeçilmezliği ve çözümsüzlüğü ile insanı iliklerine dek sarsan bir çağrışım yükü ile dile gelir. <span class="char-style-override-15">“Sevdiğim, tabutum, ak kefenim/ Derin ve dar mezar çukurum benim”</span> diyen şair, sevginin doruk noktasının aynı zamanda aşınmanın başladığı nokta olduğunu ta başından bilir ve onulmaz bir ikilemle şöyle seslenmekten kendini alamaz: <span class="char-style-override-15">“Sevsem sana yazık sevmesem incinirsin.”</span> Her aşkın <span class="char-style-override-15">“bir bozgunun anısı”</span> olduğunu önceden bilen, sevdiğinin gözlerine ne zaman baksa <span class="char-style-override-15">“hep uzaklaşıp giden yalnız bir adam”</span> gören bu aşk bilgesi, tüm bunlara karşın yine de her ilişkide yeni bir kalıba dökülmeyi, arınmayı bekleyecek ve sözü her zaman aşkla bağlayacaktır. Bu, sevginin ve şair ‘ben’inin trajedisidir.</p>
				<p class="paragraf-1">Ve yalnızlık... Altıok’un alnındaki hüzün arması. Yüreğinin dış dünyadaki izdüşümü. <span class="char-style-override-15">“Bir şehla sabahla göçebe akşam arasında”</span> şairi yıka yıka onaran süreğen duygu. Metin Altıok şiirinin ana damarı, imge atlası. Dünyanın bütün sesleri kesilse de onun şakağı kulağına ses üretmeye devam edecektir. İçindeki kuyularda tortulanan dünyayı acı, buruk, lirik bir çığlıkla, <span class="char-style-override-15">“gözyaşıyla silip temizleyerek” </span>bize sevdirmek için çırpınacaktır. Biz okuyup çoğalalım diye o yalnızlığın diyetini ömrüyle ödemiştir. <span class="char-style-override-15">“Bir pazarlamacı/ kılığında/ uçurum kırpışıp/ bulanık gözleri/ beni soruyormuş/ köhne otellerde/ yalnızlık/ akşam vakitleri...”</span> Bu yalnızlık, dış dünyadan çok iç dünyaya ilişkin bir sorundur. Ondaki gezgin ve göçebe ruhun oturduğu temeldir. Bir paradokstur, kurtulmak için yollara düştükçe büyüyen; büyüdükçe şehram şehram şiir olan bir duygudur. <span class="char-style-override-15">“Donmuş kentlerden geldin sen bu kavruk yangın yerlerine/ Ürperen yalnız yüreğini kızgın gurbete bandın bir zaman.”</span> Tüketen değil üreten bir yalnızlıktır bu. Bizim, kolayına kaçıp kalabalıklarla bastırmaya çalıştığımız, belki de üzerine eğilsek adam olacağımız yanımızın, bizim adımıza acısı çekilerek bize sunulduğu bir olanaktır.</p>
				<p class="paragraf-1">Türk şiirinin, bedeni yüreğinden, yüreği bedeninden ince bu soylu şairi, acı ve ölümle eşitlediği aşk, gurbet ve yalnızlıktan bize güzellikler dokuyarak ayrıldı aramızdan. Kendisini <span class="char-style-override-15">“ömür boyu azar azar acıyla bize ödeyen” </span>bu güzel şaire şiir okuru hep borçlu kalacaktır.</p>
				<p class="paragraf-1 para-style-override-13"><span class="char-style-override-15">Promete</span>, Mart-Nisan 1994</p>
			</div>
		</div>
	</body>
</html>