<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-79.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-79.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-17">GÜLTEN AKIN, GÖÇ VE ‘SEYRAN’</p>
				<p class="paragraf-1"><span class="char-style-override-15">“Bir çocuk şarkı söylüyordu/ Dokunan bir şeydi ama neydi/ Şarkı mıydı sesi miydi çocuğun kendisi miydi/ Çocuğun kendisi miydi çocuğun kendisi miydi?”</span></p>
				<p class="paragraf-1 para-style-override-28">(G. Akın-<span class="char-style-override-15">Kırmızı Karanfil</span>)</p>
				<p class="paragraf-1">Gülten Akın’ın şiir yazmaya ve yayımlamaya başladığı yıllar (1950’li yıllar), Garip şiirinin ardından doğan İkinci Yeni şiirinin Türk şiirini etkisine aldığı yıllardır. Şiirsel imgeyi uç noktalarda kullanarak şiirimizin önünü açan bu akım, sözcükleri bozmaya dayalı, şiirin yalnızca ses yapısını öne çıkaran boşlukta imgeler yığını ile giderek toplumdan kopuk ve kapalı bir mecraya sürüklenmiştir... Gülten Akın’ın başarısı böyle bir ortamda, İkinci Yeni’nin şiirsel imge olanaklarından yararlanması, ama şiirini bulanık bir mecraya sürüklemek yerine, geliştirerek toplumcu gerçekçi bir çizgiye ulaştırmış olmasıdır.</p>
				<p class="paragraf-1">Onun şiir serüvenini iki ana döneme ayrılabiliriz. Birinci dönem 1952-1965 yılları arasında yazılan ve yayımlanan şiirleri kapsar. Bu dönemdeki şiirlerin ortak teması aşk, sevgi, ayrılık, yalnızlık, özlem, çeşitli acılar ve sevinçlerdir. Şair, gözlerini daha çok kendi içine çevirmiştir. Bireysel duyarlıklar ve etkilenmeler şiirin çıkış noktasıdır. Bir çeşit ben merkezli ve lirizmi yüksek şiirlerdir bunlar. Kendi ifadesi ile “imgesel dolayımı geniş, dili yan anlamları geliştirerek yapılaşan, örtülü şiirler.” Ancak buna rağmen kimseyi ilgilendirmeyen, anlamı reddeden, yapay ve bulanık bir şiirin tuzağına düşmemiştir hiçbir zaman. O, kendi iç gerçeklerinden yola çıksa da kişiliğini oluşturan kültürel geçmişi ve dünyaya bakışı, olabildiğince çok insanı ilgilendiren ortak özlere yönelmesini sağlamıştır.</p>
				<p class="paragraf-1">Gülten Akın şiirinin ilk önemli dönemeci <span class="char-style-override-15">Kırmızı Karanfil</span>’deki şiirlerle olmuştur. Behçet Necatigil’in ifadesi ile <span class="char-style-override-15">“hayatla doğa arasındaki tedirgin bir içdünyanın duyarlığı, bireysel inceliklerden kitle sorunlarına”</span> bu kitaptaki şiirlerle çevrilmiştir. Kendi ifadesi ile bir ara dönemdir <span class="char-style-override-15">Kırmızı Karanfil</span>, halkın yaşamından kesitler sunan. Bundan sonra Gülten Akın’ın şiiri toplumcu gerçekçi şiirimizin çok önemli örneklerini oluşturan ağıtlar, türküler, ilahiler ve destanlarla gelişerek bugüne ulaşan ikinci döneme girer. 1970’lerden bugüne uzanan bu dönemin en önemli özelliği Kurtuluş Savaşı ile içgöç olgusunun işlendiği, her biri bir kitap oluşturan Maraş’ın ve Ökkeş’in Destanı ile Seyran Destanı’dır. <span class="char-style-override-15">“Gerçekliğin ozanıyım ben. Nasıl yazmalı ile birlikte ve daha önce nasıl yaşamalı diye düşünürüm” </span>diyen Gülten Akın’ın önemi halkın konuşma dilinden, türkülerden ve ağıtlardan özgün bir bireşim yaratarak çağdaş şiirimize yeni tatlar ve katkılar getirmiş olmasıdır. Burada altı çizilmesi gereken, bu şiirin yapay, mekanik, şematik bir halk şiiri tekrarı ve taklidi olmadığıdır. Kendisinin çok güzel belirttiği gibi o ne halk şiiri yazıyor, ne de onu kullanıyor. Sadece halk şiirinin, türkülerin, ağıtların uzandığı kaynağa bir de kendisi uzanıyor.</p>
				<p class="paragraf-1">Burada, gelenekten yararlanma konusuna bir ayraç açmak istiyorum. Gülten Akın’ın ikinci dönem şiirlerine baktığımızda gerek kitap adlarıyla, gerekse şiirin ses ve yapı özellikleriyle Türk halk şiirinden önemli ölçüde yararlanıldığı görülecektir. Bu dönemin genel karakteristiği, ağıtlar, ilahiler, türküler ve destanlardır. Bilindiği gibi bunlar, halk şiirimizin geleneksel koşma türleridir. Halk şiirinin bu birimleri, çağdaş bir içeriğin işlenmesinde, güncel toplumsal sorun ve olguların bize duyurulmasında büyük bir başarıyla kullanılmıştır. Bu şiirin biçim özellikleri ve kalıpları kırılmış; ses ve yapı özellikleri ile dili kullanma olanaklarından yararlanılarak, çağdaş bir içerikle özgün bir şiir sentezine varılmıştır. Bu konuda Gülten Akın’ın ustalığı, halk ve divan şiirinin biçimlerini kullanan bir kısım şairlerin yaptığı gibi, yalnızca ses yapısı ve söz değerlerini olduğu gibi aktarmak yerine, bu tarihsel ve yazınsal birikim ve geleneğin ses yapısıyla sözcüklerine, hem güncel, hem çağdaş bir içeriği yedirerek kullanmasıdır. Anadolu’nun pek çok yerini görmesi, halkı çok yakından tanıma olanağı sağlamış; sosyal, kültürel ve tarihsel motifleriyle Anadolu ve insanı onun duyarlığını, imgelemini etkilemiş ve beslemiştir. Bu çerçevede kuşu, çiçeği, ağacı, yağmuru ve börtü-böceği ile Anadolu’nun doğası da onun şiirlerinin önemli bir damarını oluşturur. Onun şiire ilişkin tutumunu en iyi kendi sözleriyle vurgulayabiliriz: <span class="char-style-override-15">“Amacımız halkta var olan öz ve biçimi yükseltmek; şiirimizi yükseltirken halkın yaşamının da yükselmesine yardım etmektir.”</span></p>
				<p class="paragraf-1">Seyran, Ankara’da göçlerle kurulmuş bir gecekondu semtinin adıdır. Destanımız adını bu semtten alır; bu semtte yaşayan insanların yaşamından kesitler sunar. Kitap iki ana bölümden oluşmaktadır. Bu bölümleme göç olgusundan kaynaklanan bir bölümlemedir. Birinci bölümde yerini yurdunu terk eden insanlar, bu terk edişin gerisindeki sosyal, ekonomik ve insani nedenlerle verilir. İkinci bölümde ise gelinen yerde yaşanan acılar, umutlar, düş kırıklıkları, bilinçlenme, direnme, parça parça tiplemelerle anlatılır. Yaşamaya ağıtla başlayan, konuşmadan önce sövmeyi bilen, sabrından kaç Eyüp’ün şaşkına döndüğü, bin duran uygarlık eskiten, ayakta bir halk yollara düşmüştür. İlk düş kırıklığı kente son kapıdan girişle başlar. Hava bastırılmış dul bir kadın sessizliğindedir. El işte, ağız yoklukla dalaşta; herkes ama herkes gözleriyle tükürmesini öğrenmiştir. Bu, kentlinin gelenlere bakışını, gelenlerin de kente bakışını gösteren son derece çarpıcı bir anlatımdır. Ve tüm acımasızlığıyla kent başlar. Gelenleri karşılayan en büyük güçlük geçimdir. Ne versen aç, ne versen çıplak. Damlara düşüp çıkan, askere gidip dönen bu masal devi gittiği gurbetten bir gün dönemez ve kondularını kurar.</p>
				<p class="paragraf-1">Bu bölümde içeriğin işlenmesinde, ülke düzeyinde göçün en yoğun yaşandığı yerler –Çorum, Yozgat, Kars, Kırşehir, Sivas, Hakkâri, Van– seçilmiştir. Göçün gerisindeki sosyal ve tarihsel nedenler şiirin dili ile bazen doğrudan, bazen imgesel çağrışımlarla duyurulur okura. Ayrılınan yerin suyuna, toprağına, kuşuna, ağacına duyulan özlem sezdirilir. Ama yine de Seyran, yok eden ve yokluktan var olan Seyran, akan kan da olsa yaş da son Babil Kulesi’dir dünyanın. Zaman boyutu olarak 1940-50’ler işlense de şiir iç geçişlerle Kurtuluş Savaşına, savaş sonrası yıllara, Cumhuriyet döneminin yönetsel ve sınıfsal olumsuzluklarına çok ustaca gider gelir. Gerek bu bölümün, gerekse ikinci bölümün önemli bir özelliği de şiirin dilidir. Dil, göçenlerin koptuğu yöre halkının konuştuğu dilden büyük ölçüde yararlanır.</p>
				<p class="paragraf-1">Destanın ikinci bölümünde tüm acımasızlığı ile kent başlamıştır. Bölümün girişinde şairimiz, <span class="char-style-override-15">“Geçim sen/ Kocaman kentlerde acımasızsın/ Antene kuleye fenere çarparlar/ Senin yüzünden” </span>der ve gecekondunun yoksul halkı adına şu çığlığı salar:<span class="char-style-override-15"> “Geçim sen geçim sen geçim sen/ Bir gün hayatın dışına düşsen/ Bir gün hayatın dışına düştüğünü / Ölmeden görsem.” </span>Artvinli Seydali Öğretmen, Kars’ın Selim’inden boyacı Hasan ile diğerleri, kıyıda köşede, olanaksızlıklar içinde ve bir umutla, büyük bir yokluk içinde ve yokluğun verdiği dayanışmayla gecekondularını kurmaya başlarlar. <span class="char-style-override-15">“Orda dağların derelerin/ Köy yollarının koynuna/ eski bir bildik gibi sokuldu/ Dört köşe bir toprak parçasını/ Çizip ayırdı kendine/ Oturdu bekledi bütün gece/ Beklediler sonraki geceler/ Bir duvar ördüler bir çivi/ Çaktılar bir kapı açtılar/ Bir pencere/ Ördüler bir duvar yine bir pencere/ Bir çatı çattılar/ Uzakta soluyan başkenti duydular/ Öyle ürperdiler korkuyla/ Dostlar komşular yoldaşlar/ Orda birlikte çoğaldılar / Çoğaldı gecekondular.”</span></p>
				<p class="paragraf-1">Büyük macera başlamıştır. Hizmetçilik, aşçılık, garsonluk, boyacılık; akşam otobüsleri yorgun insanları sığınaklarına döker: <span class="char-style-override-15">“Acıkmış çocuklar çığrıştı/ Bağırdı erkekler öfkeli/ nineler ilendi bilmem kaçıncı kez/ Ve şükrettiler korkarak...” </span>Ancak bu şükür, yeni yetişen gençlerde usul usul öfkeye ve bir sorgulamaya dönüşecektir. Yaşanan yoklukla tanık olunan ışıklı, görkemli varlık, yavaş yavaş siyasi bilinçlenmeyi, ardından da baskı, yıldırma ve ölümü getirecektir. En büyüğü on üçünde altı çocuklu bir ana yedi aylık çocuğunun ölümünü isteyecektir: <span class="char-style-override-15">“Bir ölse diyor anası, bir ölse/ Hangi bir ülkenin/ Hangi bir yerinde/ Hangi bir ana/ Bebeğini ölsüne tutuyorsa/ Batmıştır o ülke/ Ölüm girmiştir temeline...”</span></p>
				<p class="paragraf-1">Halkını seven ve bu yaşama biçiminin değişmesini isteyen on altı yaşındaki İbrahim bir kahvede vurulur. <span class="char-style-override-15">“Gökyüzü kendini değiştirir boyuna/ Kül ve kurumla” </span>ve<span class="char-style-override-15"> </span>İbrahim’in dedesi bağırır acıyla;<span class="char-style-override-15"> “İnanmam, susan insanın insan olduğuna.” </span>Tüm güçlüğüne karşın yaşam akıp gidiyordur. Onca yoksulluk içinde aşk da akacak yolunu bulacaktır. Yıkılan evlere, parası az ağır işlere, işsizliklere karşın Güler ile Alicik’in sevgisi yeşerecektir, sonu bir başka acıyla bitse de. Yaşamın bütünlüğü destanın bütünlüğü içinde yerini bulmuş, atlanılmamıştır. Ve destan, Hünkâr Ana’nın sorusu, şairin kalleş ölümler karşısında bir iç hesaplaşması ile biter. Daha doğrusu, bir yerde söze ara verilir. Çünkü ne göç, ne de Seyranların macerasının biteceği vardır bu koşullarda. Bugüne kadar daha çok ekonomik ve sosyal nedenlere dayanan göçlerin yanında, Kürt sorunundan kaynaklanan ve Osmanlıdaki ‘mecburi iskân’dan beter yıkımı ve göçü düşününce, şiirin güncel ve tarihsel olanla nasıl örtüştüğünü bir kez daha görürüz.</p>
				<p class="paragraf-1">Sözü bağlarken şunu söylemek istiyorum: Seyran Destanı, ülkenin yıllarca süren büyük bir toplumsal sorununu işleyen uzun, savlı bir şiirdir. Şiir ilk okunuşunda gecekondu yaşama biçimini olumluyor gibi görünse de, bu insanlara sevgiyle yaklaşan, ancak bu olguya neden olan koşulların, bu olgunun yol açtığı her türlü olumsuzluğun sorgulandığı, böyle bir sorunu sevgiyle insanların gündemine sunan, şiirimizin kazanımı önemli bir şiirdir.</p>
				<p class="paragraf-1 para-style-override-13"><span class="char-style-override-15">Yeni Politika</span>, 15 Nisan 1995</p>
			</div>
		</div>
	</body>
</html>