<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-92.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-92.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-31">‘SEN GELMESEN DE BU YANGIN ÇIKACAKTI’</p>
				<p class="paragraf-1">Şiir, telaşın, karmaşanın, uğultunun ardındaki dinginliği duyabilme yetisi olduğu kadar, bir avuç kumda dip fırtınalarını, derinlere inen balığın sesini, bir yaprakta büyüyen güzü duyma sanatıdır aynı zamanda. Büyük acılar, derin iç sarsıntılar, toplumsal çalkantılarla gündeme gelebileceği gibi, doğanın ve insanın bir umarsızlık, bir bilgelikle koyu bir sessizliğe teslim olduğu zamanlarda bir içses, sessizliğin sesi olarak, aynı yoğunlukla gündeme gelebilir. İlkinde olayların ve hareketin yüreğimizde burgaçlanan çatışmaları bizi söze götürürken, ikincisinde yatışmış bir durumun, nesnelerin ve olguların gerisinde bir sır gibi saklanan duyguların uyandırdığı çağrışımlar götürür bizi şiire. Her iki çıkış da insanın ve doğanın gerçeğinden bir perdeyi daha indirmek, yaşamla olan ilişkilerimizde yeni kanallar edinmek için çok özel bir olanaktır.</p>
				<p class="paragraf-1">Salih Bolat, yeni yayımlanan beşinci şiir kitabı ‘Uzak ve Eski’de bulutları, ufukları, yıldızları, akşamları, denizleri, dağları ve ağaçları ile giderek bir sessizliğe bürünen doğanın dinginliğini; nesnelerin, bizim duygularımıza bağlı olarak sustuğu ya da ses verdiği bir dünyanın dalgınlığını, kendine bir içses yaparak çıkıyor okurun karşısına: <span class="char-style-override-15">“yaz, bir doğu akşamı. ezan. çıngırağıyla bir keçi/ pencere diplerinden geçiyor. Üç yıldız birden kayıyor./ senin son kez dönüp bakışını düşünüyorum, çekip/ giderken. bir kaptanın fırtınada ufka bakışını./ bu ülkenin geniş ve hüzünlü topraklarını.” (...)</span></p>
				<p class="paragraf-1">Ezan, çıngırak sesi ve kayan üç yıldızdan çağrışımlar alan ayrılığın, geniş ve hüzünlü topraklarla örtüştürülerek duyurulduğu yalın bir ustalıkla karşı karşıyayız. Büyük kentlerin telaşında atlayarak yaşadığımız zaman kesitlerini; nesnelerin ardına gizlenmiş duygu durumlarını, sözcüklerin aynasında dondurarak yüzümüze ve yüreğimize tutuyor Salih Bolat. <span class="char-style-override-15">“hep oraya gelir. ıhlamur koruluğuna./ ağaçlar ile düşünceleri arasında bir yer/ seçer kendine. oturur mu, ayakta mı bekler,/ önemli değil, ama bulutlar kızarmıştır./ kuşlar ve yapraklar da. gölgesizdir her şey./ kıymık gibi batar ölmek düşüncesi, alacakaranlıkta./ anlamaktan yorulmuştur.”</span> Gerçekte, doğa imgelerinin, nesnelerin ve mevsimlerin gerisinde, akıp giden zamanla, ona bağlı olarak ölümle, usul usul avuçlarından kayan yaşamla, adı konulmamış, açık edilmemiş ya da şiirin diliyle açık edilmiş bir hesaplaşma yatmakta bu şiirlerde. <span class="char-style-override-15">“sen gelmesen de bu yangın çıkacaktı/ bir kırlangıç bizi ikiye bölecekti/ yeni adlar koyacaktık bitkilere/ son yaz güneşi de çekip gidecekti asmalardan/ senin kokun da gidecekti/ unutacaktık.”</span></p>
				<p class="paragraf-1">Çocuklarını yitirmiş bir arsada duran akşam güneşi; soğuk ve korkunç kahraman heykelleri karanlıkta; bakışlarında karlara saplı trenler duran demiryolu işçileri; arkalarından gösterilen yenilginin mavi çocukları; aynı anda gösterilen bıçak ile boğaz, tuz ile zambak; çözülmüş bir deste başak olan rüzgâr; tarla kuşunun yolunu kesen yağmur; çaresizliğin sesini tanımlayan saat... Bütün bunlar, sıradan yaşam parçalarından parça parça süzülüp gelerek, tematiği zaman, aşk ve ölüm olan bir şiirsel bütünlüğe götürür bizi. O, bir şiirinde; <span class="char-style-override-15">“hükmüm yok/ fazlayım burada/ akşamın ayrıntısıyım/ unutulmuş anahtar/ masada” </span>dese de, bir başka şiirinde;<span class="char-style-override-15"> “yola çıkarız/ sulara düşer gölgemiz/ yüzlerimizde pencereler ardına kadar/ ışıktan güvercinler girer içeriye/ durmadan yuva yapar”</span> diyerek, birini mutlaklaştırmadan, hüzünle iyimserlik arasında sürdürür yolculuğunu.</p>
				<p class="paragraf-1">Kuşları Açıklamak, Aynı Bahçede ve Eski Zaman Şiirleri bölümlerinden oluşan ‘Uzak ve Eski’ için bir olumsuzluk; ayrı bir izleği olan Eski Zaman Şiirleri’nin, kitabın iç bütünlüğü açısından diğer şiirlere uzak düşmesidir. Bu bölüm başka bir bütün içinde değerlendirilebilirdi ve çok daha anlamlı olurdu.</p>
				<p class="paragraf-1 para-style-override-13"><span class="char-style-override-15">Demokrasi</span>, 7 Ocak 1996</p>
			</div>
		</div>
	</body>
</html>