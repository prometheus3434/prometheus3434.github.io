<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-41.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-41.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-2-11">İNSANIN ACISINI İNSAN ALIR</p>
				<p class="paragraf-1">Güneşin sulardan doğup sularda battığı bir kıyı kentiydi. Ağaçlar koyu bir fısıltıyla eğilip denizin köpüğüyle yıkıyordu saçlarını. Ihlamurların bulutlarla söyleştiği çay bahçelerinde yaşlı adamlar, parmaklarında çırpınan zamanı bardaklara doldurmuş, uzun dalgınlıklarla ıhlamurların gölgesini büyütüyordu. Gülüşünü ve yürüyüşünü dalgalardan alan çocuklar bu dinginliğin biricik menevişiydi. Kadınlar değil de bulutlar sarkıyordu pencerelerden. Dünyanın her yerinde olduğu gibi burada da karıncalanmamış bir sesle konuşan gençlerdi. Yaşamak bu kıyı kentinde de büyük gizler, küçük sevinçler, gücenik aşklar, gecikmiş olanaklar ve onulmaz düşler içinde dokuyordu insanın eksikli ömrünü...</p>
				<p class="paragraf-1">Bu resmin tek yabancı rengiydi, huzursuz bir sarıyla her şeyi bozan. Gözbebeklerinde pul pul gün ışığı ve çakıltaşı, sisten oyulmuş bir yontu gibi duruyordu boşluğun avucunda. Rüzgâr ve güneşten iki ustası, iki düşmanı vardı; bir adım atsa ışıkla siliniyor, bir adım çekilse rüzgâr savuruyordu. Durduğu yerse hiçbir yere gitmiyordu. Suları yıllarca içine akmış bir mağaraydı ve neye mal olursa olsun tüm yalnızlığını dışına vermek istiyordu: Kekeme bir dil, kırık kirpikler, gözyaşıyla çizik çizik bir yüz, sevinç bozgunları, mevsimsiz rengi aşkın, sırsız aynalara düşmüş umut, kendinden bile incinen bir duyarlılık, yaralı gülüşler, hiçbir şeyi kurtaramamış içtenlik, pişmanlığa dönmüş yanlışlar, bekleye bekleye günü geçmiş duygular, yerleri bir yara gibi sızlayan dokunuşlar... Bir köpeğin bile parçasını yese zehirleneceği yaşanmış yaşanmamış dünya acıları, ömür parçaları. O da biliyordu ki, herkesin ruhunu bedeninin çarmıhına gerdiği, bırakın acıyı, sevincin bile paylaşılamadığı bir dünyada, kimse boyunu incelik ve derinlikle ölçmeye kalkmazdı. Ama yine de ‘insanın acısını insan alır’ sözüne inanıyordu bütün yüreğiyle.</p>
				<p class="paragraf-1">“Ruhum da bedenim de ömrüme bedel bir esrimeyle yalım yalım yanıyordu. İlk kez kazandığını görüyordum sevginin. Hilesiz hesapsız bir gülüş onca ağır korkuyu yenebilmişti. Saçımın telinden tırnağımın ucuna kadar cana bürünmüş bir nesneydi özgürlük. Bembeyaz topuklarıyla içimdeki üzüm tanelerini eziyordu da şırası ağzımdan akıyordu. Bir insanın boynunda saatlerce yürümenin mümkününü gördüm. Dünyanın hiçbir parçası üzerinde böyle hazla durmamıştım. Odaları basan deniz mi, gök mü, içinde dip balıkları uyanan gözleri miydi? Kale burçlarından çok uzak bir düzlüğe bakmanın baş dönmesiyle durdum göğüslerinin ucunda. Yağmur saçlarımızın dibinden yağıyordu. Ortancalar, filbahriler, begonviller, narçiçekleri, zakkumlar, gelincikler, kevenotları... Neye uğradığımızı şaşırmıştık. Yerini ay ışığına bırakmadan çekilmiyordu üstümüzden güneş. Sesimiz, içinde binlerce canlının devindiği bir orman uğultusuydu. Ve biz, kan ter içinde iki masum yolcuyduk dünyaya karşı. Ancak böyle bir hazla yaratmış olmalıydı Tanrı evreni.”</p>
				<p class="paragraf-1">“Sonra o birdenbire aynı incelik ve içtenlikle bir başka resimde gülümsedi. Yine ışıklar içindeydi. Dinginlik onunla gitmişti. Şarkıların aşk acısını söylediği bir bildik zamandı. Aldığım soluktan üşümeye başlamıştım. Bir bir dönüyordu uçurduğum kuşlar. Herkesin hızla uzaklaştığı bir yol kenarında yapayalnız kalmıştım. Elini aradım, yoktu. Kirpikleri buğular içinde bir şarkıdaydı. Büyüyen bir gölgeydim, gözleri çekildikçe. Karanlığın kötü annesiydi memelerini ağzıma veren. İçimdeki iyilik zayıf düşmüştü. Yanıma geldiğinde gülümseyen kötülüktü artık. Uzandım ve bir çift sözle bitirdim şarkısını.”</p>
				<p class="paragraf-1">Onca mavi, onca yeşil, onca ışığa karşın simsiyahtı. Diliyle öldürdüğü varlık sebebini gözyaşıyla diriltmeye çalışıyordu. Dibe doğru yuvarlandığı uçurumdan geliyordu sesi acılar içinde: “İnsan bağışlayarak yener yanlışı. İnsanın acısını insan alır. İyilik böyle kolay yenilemez...”</p>
				<p class="paragraf-1 para-style-override-13">1995</p>
			</div>
		</div>
	</body>
</html>