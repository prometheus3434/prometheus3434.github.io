<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-24.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-24.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-1-23">GÜNLÜK HAYATIN SONSUZLUĞU</p>
				<p class="paragraf-1">İnsana verilen en büyük ceza, sınırlı bir hayatla sonsuzluğu kavrama yetisi olsa gerek. O, bilinçli ya da sezgisel bir algıyla, kendi yarattıkları da dahil, dünyanın tüm nesnelerinin kendinden daha ömürlü olduğunu görmüştür. Binlerce yıllık bir geçmiş, küçücük bir taş parçasında sürmektedir. Avuç içi kadar bir yaprak, her gün yeni biçimler alarak gelecek zamanları şakıyıp durmaktadır. Kullandığımız küçücük bir alet, insanın gelişim ve yaratım sürecinin bir özeti olarak bugün de hayatımızı kolaylaştırmaktadır. Evcil ya da yabani bir hayvan, tüm canlıların yaşama imgesi ve mucizesi olarak aklımıza ve kalbimize büyüler katmayı sürdürmektedir. Doğanın tüm varlıklarında, insanın yarattığı tüm nesnelerde ve olgularda süren iki zaman –geçmiş ve gelecek– bizim zamanımızla –şimdi– yeni bir bütünlüğe ulaşarak bizi oluşturmaktadır. Bu bakış ve değerlendirmenin bize sağlayacağı nihai bilgi şu olsa gerek: Günlük hayat sonsuzluğun biricik imkânıdır; sanatsal yaratıcılığın mayasıdır.</p>
				<p class="paragraf-1">Ancak bu imkân bize işlenmiş, düzenlenmiş ve hazır halde sunulmaz. Ses, renk, biçim, hareket, tat gibi bir karmaşa içinde, bir paradoks olarak <span class="char-style-override-15">geçicilik</span> ve <span class="char-style-override-15">ölümlülük</span> kabuğu ile kuşatılmış olarak durur önümüzde. Bu hammadde yığınından insani, evrensel ve kalıcı olanı içeren, dolayısıyla bütün zamanları ve insanları kucaklayan bir yapı oluşturmak bize kalmıştır. Bunun nirengi noktası ise bizim, bir süreliğine birlikte olduğumuz nesneler, olaylar ve olgularla olan ilişkimizin niteliğidir. Bizim gündelik gerçekliğe bakışımızın içerdiği ideolojik, etik ve estetik değerlerin toplamıdır. Bu toplamın düzeyidir. Bu ilişki, bireysel ve toplumsal düzlemde bir <span class="char-style-override-15">sorun</span> içermek zorundadır. Bir <span class="char-style-override-15">yenilik </span>taşımak zorundadır. Bir <span class="char-style-override-15">üslup</span> oluşturmak zorundadır. Kirpiklerimizi ayaklarımızın ucundan ötelere kaldırma yetisi ister. Yalnız kendimizin değil, kendi dışımızın da bilgisini ister. Değilse, ne dünya bize bir şey katmıştır, ne de biz dünyaya bir değer katabiliriz. Burada, Mevlâna’yı saygıyla anmanın yeridir sanırım: <span class="char-style-override-15">Senin kabın küçükse deryanın günahı ne?</span> </p>
				<p class="paragraf-1">Şiirin, daha doğrusu sanatsal yaratıcılığın günlük hayatla ilişkisi, bir sonsuzluk, genişlik ve derinlik ilişkisidir. Bir başka ifadeyle, gündelik olanla yetinmeme ilişkisidir. İnsanın, <span class="char-style-override-15">ölümlü</span> ve <span class="char-style-override-15">geçici</span>nin içinde süren sonsuzluğu çekip çıkararak, buna kendi geçiciliğini eklemek suretiyle, doğanın ona oynadığı oyunu bozma girişimidir. Kendisini zamandan ve mekândan özgür kılma çığlığıdır. Trajik olarak ona, bunu yapabilmesi için geçici bir zaman, geçici bir mekân, geçici bir beden verilmiştir. Hapishanesi sunmaktadır ona bu imkânı. Sanatsal yaratıcılığın çekirdeğindeki haz da acı da buradan gelmektedir. O, kendi gerçekliğini yıkarak, içinde eylemli olarak yer almayacağı bir gelecek kurmayla cezalandırılmıştır. Ancak, yarattığı sanatsal yapıtla, o geleceği bugünden görebilme ve yaşayabilme ile de ödüllendirilmiştir. </p>
				<p class="paragraf-1">Günlük hayat bizden, bir ısrar ve vazgeçme bilgisi ister. Geçmiş de gelecek de ancak bu bilgiyle bizim olacaktır. </p>
				<p class="paragraf-1 para-style-override-13">2003</p>
			</div>
		</div>
	</body>
</html>