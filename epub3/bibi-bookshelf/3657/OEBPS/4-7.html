<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-7.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-7.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-1-6">HERKESİ VURAN BUMERANG</p>
				<p class="paragraf-1"><span>“Bir kadını tanımak –bitirmek mi demeli yoksa– istiyorsanız onunla evlenin. Kuşkusuz bir erkek için de geçerli bu, aynı hızda olmasa da. Pırasa, çamaşır tozu, reçel, elektrik faturası, tencere takımı ve bir yığın akrabanın girdiği yatakta aşk ne kadar yaşarsa, o kadar sürer iyi günler hevesiniz, aşk ayininiz, mutluluk yanlışınız. Geriye ne mi kalır, ‘bir bulantı cenazesi’ne dönen örseli iki gövdeden? En iyi evlilikte bile –iyi evlilik diye bir şeyden söz edilebilirse– ömrünüzü ipotek altında tutan ruhsuz bir gönül borcu; aldığınız soluğu boğazınıza düğümleyen kişiliksiz bir alışkanlık; en yakın şeyleri bile bir uzaklığa yerleştiren kilometrelerce çekip gitme isteği... Bir de rengini bungun uykulardan alan dizleri ve dirsekleri aşınmış bir çift çizgili pijama; yemek kokularıyla yapış yapış terli iç çamaşırları; ütü yerlerinden evlerin içi görülen, çizgileri ilk günlerde kalmış dışarılıklı birer takım elbise... Ötesi, sünger gibi insanın düşlerini emen bir büyülü dünya, bir eksikli ömür, duvarların ardında kendini öğüten. Aşkla evliliğin ortası yoktur.”</span></p>
				<p class="paragraf-1">Akşamı gösteren gölgeler gelip gelip onun yüzünde daralan halkalar çiziyordu. Parmaklarını usul usul topladı suskunluğumuzdan. Dizlerinin dibine göllenen gözleriyle bir vazgeçiş imgesiydi. Sesi, herkesin penceresine ayrı bir öykü anlatan bulanık bir yağmura benziyordu. Hüzünle heves arası bir bakışla hepimizin gerçeğini ikiye bölmüştü. Herkesin çok fazla bildiği bir şeyi yinelemenin tedirginliği ile haremini ele güne açmanın pişmanlığı arasında bir karıncalanmayı yaşıyordu. Evlerin içini birazcık bilen herkes, alın çizgilerinden canındaki hızarları görürdü. Evetle hayır arasına sıkışmış bir dağ yalnızlığıydı, bizden ova genişliği bekleyen. Kimsenin yol tarif etmediği uzun bir yolculuktan dönmüştü de, bu yolculuğa çıkış nedenini öğrenmek ister gibi bakıyordu yüzümüze. Bizse, sesinin içimize saldığı kekeme karanlığa kentin yanan ışıklarını bastırarak, bütün bu söylediklerinin, ona ve bize, incelen vakitlerin bir oyunu olduğunu düşünüyorduk. Hepimiz, gövdemizin bir yerlerinde harelenen öpüşlerin harına elimizi tutarak, akşamın soğuğundan ve bu yeniğin, aşkı nesneler karşısında küçük düşüren sözlerinden korunmaya çalışıyorduk.</p>
				<p class="paragraf-1">“Sevmeyi özledim biliyor musunuz? Kayıtsız şartsız bir gülüşü. Olur olmaz yerde ağzıma bir öpücüğün konmasını. Bir doğruya sevinmekten çok bir saçmalığa gülümseyebilen hoşgörüyü. ‘Nerde kaldın’ ayazını değil, ‘hoş geldin’ iyiliğini. Hiçbir şeyle yatışmayan yürek telaşını. Kapı zilleriyle telefonlar arasında tükenmeyi. Geceyi bir hayal hazinesine çeviren uykusuzluğu. Bir gövdenin önünde diz çökmeyi. Kendimi severek yürümeyi kalabalıkta. ‘Göğe bakma duraklarını’ özledim. Yağmuru kirpiklerden içmeyi. Yumruk kadar bir yüreğe dünyayı sığdırma hünerini. ‘Sana sevinç verdiğim sürece ben buradayım’ zenginliğini özledim. Otobüs terminallerinin ayrılıkla dönüş karışımı kokusunu özledim. Otel odalarının insanı bir yaprak gibi incelten kederini. Başka kentlere vuran rengini güneşin. Başka sokakların telaşıyla çoğalmayı. Dünyayı yudum yudum aşka çeviren yalnızlığı...”</p>
				<p class="paragraf-1">Alacakaranlığa karışan o muydu biz mi seçemez olmuştuk. Her sözü yalnız kendini değil bizi de vuran bir bumerang gibi gidip gidip dönüyordu masamıza. Gelecek düşlerimizden yontulmuş kıymıklar batırmıştı canımıza ve yanıtımızı beklemeden kalkmıştı. Aşkı evlilikle sınayan herkes, adımlarının sesinden gittiği boşluğu görebilirdi.</p>
				<p class="paragraf-1 para-style-override-13">1996</p>
			</div>
		</div>
	</body>
</html>