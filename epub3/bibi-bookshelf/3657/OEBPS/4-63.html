<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-63.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-63.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-2">ŞİİR VE MUTLULUK</p>
				<p class="paragraf-1">Şiir, şarkı, türkü denilince binlerce yıldır verilen ürünlerin bizlerde uyandırdığı ilk çağrışım hüzün, acı, keder, mutsuzluk olmaktadır. Bu nedenle ilk bakışta şiirle mutluluğun birebir ve doğrudan bir neden-sonuç ilişkisinden söz etmek çok güç görünmektedir. Böyle bir konu tersinden bir bakışla, şiirle mutsuzluk, hüzün, acı ve benzeri duyguların ilişkisi çerçevesinde daha kolay anlaşılabilir sanırım.</p>
				<p class="paragraf-1">Şiir ve mutluluk ilişkisi, ancak şair-mutluluk ve okur-mutluluk ilişkileri irdelenerek üzerinde konuşulabilecek bir konu olarak görünmektedir. Bu şekilde iki odak noktası ya da iki yüzü bulunan konu, dört aşamadan oluşan bir gruplandırma ile daha sağlıklı incelenebilir gibi geliyor.</p>
				<p class="paragraf-1">1)	Şiirin yazılması öncesindeki durum (şairin dünyayı algılama, değerlendirme, yorumlama dönemi),</p>
				<p class="paragraf-1">2)	Şiirin yazılma sürecindeki durum,</p>
				<p class="paragraf-1">3)	Şiirin yazılıp bitmesinden sonraki durum,</p>
				<p class="paragraf-1">4)	Şiirin okur tarafından algılanması, okunarak yeniden üretilmesi dönemindeki durum.</p>
				<p class="paragraf-1">Bu dört aşama içerisinde şiir, hem şairi hem okuru için gerçekten bir mutluluk kaynağı mıdır? Öyleyse eğer, bu nasıl bir mutluluktur? Değilse, gerçekten şiir hiçbir zaman mutluluk sağlamaz mı? Sağlamıyorsa, neden şair yazmadan edemez ve okur neden şiir okumak için istek duyar, kitap alır?</p>
				<p class="paragraf-1">Şair, günlük pratik içerisinde, toplumun herhangi bir üyesi olmakla birlikte, kişilik yapısı, dünyaya bakışı, duygu ve düşünce birikimi ve düzeyi ile son derece duyarlı ve topluma karşı sorumlu bir insandır. Üstelik bu onun kendi kendine yükümlendiği, kimsenin zorlamadığı bir ilgi ve sorumluluktur. Bu yapısı ile de sürekli dünyayı sorgulayan, kendisiyle ve çevresiyle çatışan, karşı koyan, ne kadar uyumlu görünse de uyumsuz ve aykırı bir kişidir. Böyle bir insanın, şiirin biriktiği dönem diyebileceğimiz dünyayı algılama, değerlendirme, yorumlama sürecinde, sürekli çatıştığı bir dünyaya karşı, mutluluğundan söz etmek çok güç olsa gerek. Yaşama sevincinin coşkuyla işlendiği kimi şiirlerde bile, şiirin altı biraz eşelendiğinde bir özlemin, bir yoksunluğun, bir hüznün olduğunu görmek olasıdır.</p>
				<p class="paragraf-1">Şiirin yazılma sürecine gelince... Yine en iyi şairlerin ya da genel olarak sanatçıların bilebileceği, henüz dışa açılmamış bir dönemdir. Sancılıdır, sıkıntılıdır. Şairin, karın zarında bir bıçak ya da kafasında on beş numara çiviyle gezdiği dönemdir. Söylenecek söze en uygun sözcüklerin seçilmesi; bunların ölçü, uyak, ses, ritim, anlam ve duygu yükü açısından en uygun biçimde işlenmesi, sözün safralarının atılması, her şeyin en iyi biçimde dengelenmesi gibi çabaları içeren bir zor süreçtir. Şairin içindeki magmanın taşlaşarak dışa çıkması olan bu süreçte de mutluluktan öyle kolayca söz edilemez görünüyor.</p>
				<p class="paragraf-1">Şair için mutluluk duygusunun tadılabileceği tek dönem, bir şiirin, giderek bir kitabın bittiği ve şiirin okur ile paylaşıldığı dönem olsa gerek. Şair, yükünden –şimdilik– kurtulmuştur. Başarmıştır. Herkesin kavrayamayacağı, daha doğrusu yalnız kendisinin duyacağı bir doyumla mutludur. Ancak bu da mutlak bir mutluluk değildir. Geçicidir. Başka bir durum rahatsız etmeye başlamıştır. Öte yandan onu mutlu eden tamamlanmış şiir, bir süre sonra yetersiz gelmeye başlamıştır. ‘Keşke böyle yazmasaydım’ ya da ‘keşke şunu da söyleseydim’ denilen bir dönemdir bu. Buna rağmen yine de şairin en mutlu olduğu an, bir şiirin bittiği o sıcacık andır.</p>
				<p class="paragraf-1">Şiirin okur tarafından algılandığı, paylaşıldığı, okunarak yeniden yazıldığı aşamaya gelince. Elbette keyifli, mutlu bir dönemdir. Bir ayna bulmuşsunuzdur. Çoğalmaya başlamışsınızdır. Üstelik nicelik olarak az da olsa bir ilgi ve saygı görüyorsunuz. Ancak bu kez bir başka kuşku yemeye başlayacak sizi. Ne kadar anlaşıldınız, sizi ne kadar ve nasıl duyuyorlar? İstediğiniz gibi çoğalıyor musunuz? Kaldı ki, tüm isteğiniz bu muydu? Hani Necatigil diyor ya: “Şiir, kapatmalarla dolu bir haremi ele güne açmak gibi.” Ne gereği vardı en gizli yanınızı böyle uluorta gözler önüne sermenin.</p>
				<p class="paragraf-1">Görüyor musunuz, yol yine tedirginliğe, mutluluk duygusu usul bir hüzne bırakıyor yerini. Şiirle mutluluktan çok, mutsuzluğun ilişkisinden mi söz etmeli yoksa?</p>
				<p class="paragraf-1">Okurun, okuduğu şiirden aldığı hazza gelince... Çok iyi işlenmiş bir acının, hüznün, öfkenin, umutsuzluğun verdiği mutluluk, başka bir şeyden duyulan, sözlük anlamıyla bir mutluluk olmasa gerek. Şairi, doğu mitolojisinde geçen Kaknus kuşuna benzeterek bitirelim sözümüzü. Bu kuş, kanatlarını çırpa çırpa tutuşturduğu çalı çırpının yanmasıyla ölen bir kuş. Küllerinden bir yumurta ve yumurtasından yeni bir Kaknus meydana geliyor.</p>
				<p class="paragraf-1">Bir çeşit Sisyphos söylencesi. Şair: Kaknus ve Sisyphos...</p>
				<p class="paragraf-1 para-style-override-13"><span class="char-style-override-15">Bir Yeni Biçem</span>, Nisan 1995</p>
			</div>
		</div>
	</body>
</html>