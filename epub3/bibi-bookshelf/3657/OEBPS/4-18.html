<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-18.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-18.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-1-17">ANKARA OVASINDA BİR SEYMEN</p>
				<p class="paragraf-1">Uzun süredir şiir yazıyordu. Gözlerini kısarak boşluğa öyle bir bakışı vardı ki, tarihin büyük dönemeçlerinde yaşanan bütün olaylar, kendi zamanlarından kopmuş da ona bir şans tanımak için gözlerinin önünde yeniden yaşanıyordu sanki. Gökyüzünün suya kesildiği bir sağanak altında, ıslanacağı damlaları seçmek isteyen bir insanın sıkıntısıyla bakıyordu her şeye. Şiir yazmaya başlayana kadar öylesine başkalarından oluşan bir hayatı vardı ki, ruhu, sıradan sözlerle yatışmayacak bir derinlik kazanmıştı sonunda! Çevresinde olup bitenlerin küçüklüğünü fark edeli, bir can sıkıntısı yumağı gibi dolaşıyordu ortada. Bir üstünlük, bir ayrıcalık olduğunu yalnız kendisinin bilebildiği bu huzursuzluğun, katlanmak zorunda kaldığı bu sığlıktan başka nasıl bir nedeni olabilirdi ki? Öyle ki sevişmek bile, onun artık bu dünyayı aşmış yüce duyguları karşısında, basit insanlara özgü bir rahatlamaydı. Kadınlar şiirin en büyük düşmanıydı ve bir şairin bir kadına ilgisi, olsa olsa yüce gönüllü bir bağıştı!</p>
				<p class="paragraf-1">Dört yanından akan başsız ayaksız kalabalık, her adımında boğazına oturan ışıksız sokaklar, insanların fotokopiyle çoğaltılmış gibi birbirine benzeyen kaygıları, pazaryerlerindeki daralmalar, gitme hevesini insanın ağzına tıkayan otobüs durakları, arabesk bir şarkı gibi yürüyen gençler, yürekteki kabarmayı bedende söndüren eprimiş giysiler, bir yenilgi olarak yaşanan odaların yapış yapış yakınlığı... Bütün bunlar onun yeni hayatında şiirin ayak bağıydı. Onu bu dünyanın dışına düşüren büyük düşleri vardı ama dile getireceği sözcüklerin hepsi de önceki hayatına aitti. Ne yazık ki hepsi de herkesin kullandığı anlamlarla yüklü ve eskiydi. Ne kadar küçük sözcüğü bir araya getirirsen getir, büyük bir söz etmiyordu! Oysa ne çok edebiyat toplantısına gitmiş, ne çok soru sormuş, ne çok resim sergisi, sanat merkezi gezmişti. Sonra büyük edebiyatçılarla paylaşılan o menevişli rakı masaları! Neyi reddedeceğini bulmuştu sonunda, ama yerine koyacağı yüce dünyanın nasıl bir şey olduğu ve hangi sözcüklerle kurulacağı gibi küçük bir sorunu vardı! İşin duygu kısmı tamamdı yoksa. Sakalında köpüklenen ruhunun derinliğini parmaklarıyla karıştırdı. Piposunu lütfen doldurdu. Kaşlarını, canını yakacak kadar çattı. Sesinin tarazını düzeltti. Ankara ovasında bir seymen edasıyla son şiirinden okudu:</p>
				<p class="paragraf-1 para-style-override-3">“İskender Hindistan’a ufolarla gitseydi</p>
				<p class="paragraf-1">Fatih gemilerini karadan yürütmezdi</p>
				<p class="paragraf-1 para-style-override-3">Genç Werther’in Acıları’na bu kadar intihar</p>
				<p class="paragraf-1">Bunca beyazın ölümü siyahları bile üzer</p>
				<p class="paragraf-1 para-style-override-3">Po Ovası’nda Danimarka bulutu</p>
				<p class="paragraf-1">Leonardo’nun mu Shakespeare’in mi buluşu</p>
				<p class="paragraf-1 para-style-override-3">Nietzsche Salome’yi bu kadar sevmeseydi</p>
				<p class="paragraf-1">Âşık Veysel Sivrialan’da türkü söylemezdi</p>
				<p class="paragraf-1 para-style-override-3">Amerika’yı elbette en iyi Türkler anlar</p>
				<p class="paragraf-1">İkisinin de geçmişinde göçler ve kıyımlar var</p>
				<p class="paragraf-1 para-style-override-3">Eyfel Kulesi’nden Özgürlük Heykeli’ne</p>
				<p class="paragraf-1">Çekilen çizgidir dünyamızın tepesi</p>
				<p class="paragraf-1 para-style-override-3">Kadının poposu, erkeğin pipisi</p>
				<p class="paragraf-1">Vız gelir halkımıza memleket meselesi.”</p>
				<p class="paragraf-1 para-style-override-3">“Geleceği kuracak olan parçalanmış bireydir” dedi. “Ben şiirin atomuna gideceğim. Haşim’e Dali gömleğini giydirmedikçe, bu toplumda her şey kötü bir geçmiş olarak kalacaktır. Harflerin değerini yadsıyarak sözcük savunulamaz. Toplumun hastalıklı gerçekliği ve bütünlük duygusu yıllardır şiirimizi katletmiştir. Şiir, kimsenin kabul etmediği yerde var olur. Başkalarının boyunduruğundan kurtulmuş, aklı ve duyguyu hiçlemiş, imgesini hiçbir şeye benzememe üzerine kurmuş şiir, yani tek kişinin senfonisi bizi bu kaostan kurtaracaktır. İnsan başkalarıyla nasıl özgür olur?!’</p>
				<p class="paragraf-1">Kalktı. Tike benzer bir hareketle pantolonunu düzeltti. Pencerenin en üst camından dışarıya baktı. Sözlerinin etkisini tarttı gizlice. Anlaşılsa şaşardı. Sonra HERKESİN yürüdüğü yollardan, HERKESİN oturduğu evlerden birine, kimsenin fark etmediği bir ayrıcalık duygusuyla, HERKES gibi yürüyüp gitti.</p>
				<p class="paragraf-1 para-style-override-13">1998</p>
			</div>
		</div>
	</body>
</html>