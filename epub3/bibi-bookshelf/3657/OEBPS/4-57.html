<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-57.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-57.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-2-27"><span>ÜTOPYASIZLIK</span></p>
				<p class="paragraf-1">Ütopyayı sözlükler ‘gerçekleşmesi olanaksız tasarı ya da düşünce’ olarak tanımlasa da biz onu, sözlük anlamının ötesinde, sevgiyle büyütülen, uğruna acılar çekilip ömürler tüketilen, gerçekleşmesi olanaklı, yüceltilmiş bir yaşama biçimi ve toplumsal ideal olarak biliyoruz daha çok. Zaman içinde yüklendiği bu anlam ile ütopya, kişilerin ve toplumların bugününü devindiren bir gelecek düşü olma özelliği kazanmıştır.</p>
				<p class="paragraf-1">Bir zamanlar dünyadan ve gerçeklikten kopuk, hastalıklı bir hayalciliği nitelemek için bir alaysama ile kullanılan bu sözcük, öyle bir dönüşüme uğramıştır ki, bugün ütopyası olamamak bir tükenişi, teslimiyeti, bir çürüme ve yok olmayı dillendirir olmuştur. Bir başka deyişle ütopyasızlık, bireysel/toplumsal boyutuyla doğrudan doğruya geleceksizliği imliyor bugün. Bu ise insanın ve dünyanın sonu demektir. </p>
				<p class="paragraf-1">Çehov, ‘gerçek bir yaşamın olmadığı yerde onun yerini düşler alır’ der. Bu çerçevede ütopya, yaşanılan gerçekliğin insana yetmediği, insanı tükettiği yerde, bu ağır ve acımasız gerçekliğe karşı, insanın büyütüp geliştirdiği, bir karşı-dünya, karşı-yaşam tasarımıdır. Bu yanıyla yaşanılan gerçekliğe yaslanır, ama yaslandığı gerçekliği sorgulayıp reddeder. Kabul eden değil, başkaldırandır. Korku değil, sevgi ister. Bilgi, işini kolaylaştırır, ama can suyunu düş gücünden alır. Eleştiren, sorgulayan ve tasarlayan bir özgür akıl ister. Bu özellikleri ile tüm bilimlerin ve sanatların öncülüdür. İnsanoğlu hangi alanda olursa olsun ütopyasız bir adım atamaz, atmamıştır. Bu nedenle Einstein ‘hayal gücü bilgiden önce gelir’ der. Genel geçer özellikleri ile insan dünyanın en doyumsuz, en yetinmesiz varlığıdır. Ulaştığı, elde ettiği her gerçeği hemen ve hızla tüketir. Merak ve ihtiyaç, yakasını bırakmayan iki temel itici güçtür. Vardığı her ufuk çizgisi bir yanılsamadır. Göğün yerle birleştiği o düş çizgisi, o ‘son nokta’ hep geriye çekilmektedir. Bilinmezin büyülü çağrısı, her şeyin en güzel olduğu o hayal ülke sisler içinde kamçılar durur yüreğini. İnsan ne kadar yoksul, ne kadar varsıl olursa olsun hep daha iyi, daha başka bir yaşama düşü içindedir. Ve insanın rüyası nasıl kendine benzerse ütopyası da ülkesinden, toplumundan alır rengini.</p>
				<p class="paragraf-1">Peki, insan bu evrensel gerçeği, yüreğindeki bu ‘süveyda’yı yitirebilir mi? Yitirirse neden yitirir ve neye benzer ondan sonrası?</p>
				<p class="paragraf-1">Cesaretin korkuyla, karşı koymanın ağır bir yoksullukla, onurun parayla, özgür aklın din ve devlet baskısıyla, inceliğin hoyratlıkla, güvenin kurnazlıkla, barışın ilkel ve ucuz politikalarla, yaratma gücünün kin ve akılsızlıkla kör edilmeye çalışıldığı bu ülkede; bu dört bir yanından yırtılmaya başlayan ve yırtılan yerlerinden insanın soluğunu kesen kir ve dumanın yükseldiği haritada, insanın yüreğindeki o gizli niyet, o ‘süveyda’, insanı insan eden ütopya da payını almış ve ağır bir kirlenmeye uğramıştır. Toplum, yalan ve yanılsamalara dayanan bir kadercilik, kötümserlik, zorbalık ve şiddet, bir salgın gibi yayılan suçlar, çevre kirlenmesi ve savaşlar içinde bir cehennemi yaşamaya başlamıştır. Bu cehennemin karşısına konulan cennet ise, kadın pazarı, arsız para, değersiz ilişkiler, macera, bir aldanmaya dayanan hayal oyunları, kısaca kötülük olarak ne varsa, hepsi bir başka cehennem olarak insanları düşük ve düşkün bir yaşama sürükler olmuştur.</p>
				<p class="paragraf-1">Peki, insan, suyuna bir sinsi yeşilin zehri, kardeş bir halkın kanı karışmış bu anaforda dibe doğru sürüklenirken neye tutunarak ütopyasını koruyacak ya da temiz kalmasını sağlayacak bir ütopya edinecektir? Aklını paranın, ruhunu korkunun çitilediği insanlar için bu, zor kuşkusuz. Hayata, kendi hayatıyla sınırlı bakmamak gibi bir bilgeliği ve aşkınlığı, ‘gündelik bilinç’in kırıldığı bir bilinç düzeyini gerektirir. Bunun için insanın elindeki biricik olanak çağdaş bilim ve sanatın oluşturduğu demokratik bir kültürdür. Bu olanak, kitle kültürünün batağına çektiği insana soluk aldıracak incecik bir buğday sapıdır. Hey sevgisiz toplum! Kimse kimsenin yerine yaşayamaz. Yüreğindeki ‘süveyda’ya sahip çık. Ütopyanı ellerinle kur ve koru. Geleceğin olmayacak yoksa.</p>
				<p class="paragraf-1 para-style-override-13">1995</p>
			</div>
		</div>
	</body>
</html>