<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-53.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-53.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-2-23"><span>HÜZÜN VE HAYAL ÜLKESİNİ BÜYÜTÜYORDU</span></p>
				<p class="paragraf-1">Ay ışığının bile yaprak döktüğü bir zamandı. Çatıların kırmızısı kurşuniye dönmüştü. Evler içe doğru açıyordu kapılarını. Dağlar gittikçe uzaklaşıyordu. Kuşlar azalmıştı gökyüzünde. Boşluğa bakmaktan pencereler bembeyaz kesilmişti. Ağaç dallarında kalmış uçurtmalar dokunaklı bir türküye dönderiyordu rüzgârı. Yalnızlığını sokaklarla soluklandıran yaşlılar, tenlerinde çocuk sesi, kuş kanadı, yaprak yeşili bir rüzgârla uzun suskunluklara hazırlanıyordu. Kapı önlerinden sandalyeler çoktan kalkmıştı. Ayak sesleri daha az, daha hızlıydı. Aşkların kırım mevsimiydi. Herkes gittiği yerden, kurtulmak için çırpındığı gerçeğini büyüterek dönüyordu. İyi günler bile acı vermeye başlamıştı. Hüzün ve hayal ülkesini büyütüyordu.</p>
				<p class="paragraf-1">İkisinin de sesi güz kokuyordu. Gözlerinde bulut bulut uzaklıklar, içini çeken yaralı bir kent camlarda, oda boşluğunda bir duyguyu kurtarmaya çalışan şiirler, her damlası bir düşe nokta olan yağmur, eşiklerden sızan kuşatılmışlık, parke taşlarda akşamın ürperen buğusu, yaz ırmakları gibi kıyılarını bırakmış iki gövde, adamı kuyularına çeken dalsız vazgeçiş, kadının alnında kar yağışına hazır bir ıssızlık... Hangi sözü denerlerse denesinler her şey önceden düzenlenmiş bir kararlılık ve katılıkla, herkesin önünde eğildiği bir mutsuzluğa doğru gidiyordu. İkisi de dünyaya ayak uydurmuş, kirpikleri ve dudaklarıyla dokudukları has kumaşları soyunarak, bilinmez uzaklıklardan giysiler biçiyorlardı birbirlerine. Yalnızlık parmakların ucundan başlıyordu.</p>
				<p class="paragraf-1">“Ne verdiysem senden aldım ben biliyor musun? Kendine güzden destek bulan bu ayrılığı bile... Herkesin bir uzaklığı koruyarak kucaklaştığı plastik bir zamanda teninle tanıdım güven duygusunu. Yüzüm biraz çiçeklendiyse sesinin ılıman ikliminden aldı suyunu ve sıcağını. Dizlerinin dibinde yüzünü seyrede seyrede keşfettim bulutları. Gövdeme gömdüğüm tüm kusurlarımı ve iyiliğimi gözlerimin önüne serdin. Her öpüşünle yıllarca geriye giderek dönüyordum güne. Ömrümü öğrettin bana. Ara sokakları, küçük kasabaların tenha vakitlerini, puhu kuşlarını dinlemeyi, sinema afişlerinde donmuş hüzünleri, çırakların gözlerindeki sabah kahrını, uzun yol kamyonlarının ağır yükünü, küçük dokunuşlarda gizli kırmızıyı, insanın kendine sahip çıkmasının dünyaya neler kattığını, gülen insanın güzelliğini, kederin de aşk kadar incelik istediğini, denizlerde gün batımının o büyük yangınını, geniş soluğunu aşkın, eşiklerde başlayan gurbeti, ayrılığın bile sevgiyle güzellik kazandığını... Senden öğrendim. Tırnaklarından saçlarına kanat vura vura kavradım göçmen kuşların gerçeğini: aynı dalda şakıyan kuşun sesi solar, şarkısı eskirmiş. Gökyüzü dünyadan kopuk boş bir mavilik değilmiş; üstünde durduğu topraktan alırmış rengini...”</p>
				<p class="paragraf-1">“Bunu bir bitiş sayma ne olur. Yaşadığı her şey sürüyor insanda. Ölümden başka bitiş yok. Sen benim duygularımı değil, tenimi değiştirdin. Bir orman uğultusu gibi içimde süreceksin. Gökyüzü gibi göz göz ışıyacağım ömründe. Ben soluk aldıkça senin göğsün inip kalkacak. Bir duygu hazinesi olacağım kirpiklerinde. Tanıdığım her insana senden iyilikler katacağım. Orada, diyeceğim, insan yüreğinin yaşayabileceği en yüce duygu, sizin bilmediğiniz incelikler katıyor dünyaya. Ufkun arkasını sen gösterdin bana. Bütün hayatları bilmek istiyorum. Hepsi bu...”</p>
				<p class="paragraf-1">Kadın, çoktan beklediği bir sonuçla karşılaşmanın kederi ve bilgeliği ile “bana sarıl” dedi. Gözyaşlarının içinden turnalar uçuyordu.</p>
				<p class="paragraf-1 para-style-override-13">1995</p>
			</div>
		</div>
	</body>
</html>