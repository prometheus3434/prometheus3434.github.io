<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-75.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-75.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-13"><span>BİR YAKINMA USTASI: CAHİT KÜLEBİ</span></p>
				<p class="paragraf-1">Bize önce, <span class="char-style-override-15">“Kamyonlar kavun taşır ve ben/ Boyuna onu düşünürdüm”</span> dizelerini ezberletti. Sivas Lisesi’ni 1936’da bitiren, kumaşını türkülerin ve masalların dokuduğu genç adamın, okumak için geldiği İstanbul’da büyük kentle karşılaşmasının ilk verimidir o güzelim İstanbul şiiri... <span class="char-style-override-15">“Ayrı su, ayrı hava, ayrı toprak/ Sonra âlem</span> <span class="char-style-override-15">değişiverdi.”</span> Hemen arkasından, yaklaşık altmış yıldır şiiri bilen bilmeyen herkesin ezbere bildiği birkaç şiirden birisi olan “Hikâye” ile bize yalnızlığımızı duyumsattı. <span class="char-style-override-15">“Senin dudakların pembe/ Ellerin beyaz/ Al tut ellerimi bebek/ Tut biraz.” </span>Bozkırın kimsesizliğini, ceviz ağaçlarının serinliğini, buğday başakları ile savrulan saçların örtüşmesini, korkunun insanı nasıl bir konuşma isteğine ittiğini, Anadolu köyünün o onurlu ve yenik iç kanamasını, bir aşk şiiri duyarlılığı ile etimize batırdı.</p>
				<p class="paragraf-1">Kamyonlardan ve kavunlardan sonra “Sivas Yollarında” şiiri ile kağnıları, odunu, tuzu soktu şiirimize. Bir dağ yalnızlığı, bir gök yalnızlığı ile insanın iç yalnızlığı ve bozkırın yoksunluğu, kağnıların ritmi ve gecenin soğuğu ile işledi içimize. Sonra “Cebeci Köprüsü”... Devinen bir kalabalığın kıyısında iyimser olmak isteyen bir kent yalnızının üzgün düşünceleri. Doğanın tüm nesnelerini büyük bir incelik ve ustalıkla, kadınlarla özdeşleştirerek yapılan güzellemeler: <span class="char-style-override-15">“Sen sabahlar kadar tazesin/ Pembesin, beyazsın, yeşilsin/ Tarlalarda bulutların gölgesi gibi/ Güzelsin. (...) Kiraz ağaçları ağzında meyve verir/ karpuz kessem içini görürüm/ Hiçbir çiçeğe benzemeyen kokular duysam/ Hasretinden ölürüm.” </span>Boşuna değildir onun kendine ve bizim ona ‘Karacaoğlan’ın bacanağı’ benzetmesini yakıştırmamız.</p>
				<p class="paragraf-1">Bir ayrılığın, uzaklaşmanın, bir unutuş ve özlemin tekerlek sesleri, hamut ve yağmur sesleriyle; ırmakların, tozlu yolların ve akçakavakların akışıyla iç içe geçmeli olarak, bir baş dönmesi duygusuyla verildiği, Külebi şiirinin doruklarından olan “Tokat’a Doğru” şiiriyle bir kez daha sarsar bizi... “<span class="char-style-override-15">Çamlıbel’den Tokat’a doğru/ Tozlu yolların aktığı ırmak/ Ben seni çoktan unuttum/ Sen de unuttun mu dön geri bak./ /Atların kuyruğu düğümlü/ Bir yandan yağmur yağar, ıslak/ Bir yandan hamutlar şak şak eder/ Bir yandan tekerler döner,</span> <span class="char-style-override-15">dön geri bak.” </span>Bu şiir, şiirde müziğin, ritmin, dize içi sesle sağlandığı, bir türkünün tüm güzelliklerine sahip, modern şiirimizin en güzel örneklerindendir.</p>
				<p class="paragraf-1">Ve 1980’de <span class="char-style-override-15">Yangın</span>’la gelir Külebi... Siyasal/toplumsal olayların, acıların izleğini oluşturduğu şiirler toplamıdır <span class="char-style-override-15">Yangın</span>; bireysel hüzünler ve sevda kırgınlıkları ile birlikte. <span class="char-style-override-15">“Bir çocuk ağlarsa dağ başında/ Gözyaşında Amerika akar/ Vurdularsa birini, kanı şorladıysa/ Bilin ki o kurşunlarda Amerika var.” Yangın</span>’da yer alan “Bir Mutsuzluk Türküsü”, Külebi şiirinin bir sentezidir sanki. Külebi’nin şiir damarının ve duyarlılığının, onun yaşamla örtüştüğü ve çeliştiği durumların kusursuz bir özetidir bu şiir: <span class="char-style-override-15">“Sana ırmaklardan bir rüzgâr saç gönderdim/ Bir çift göz gönderdim badem çağlasından/ Bir çift dudak gönderdim, sıcak bir ten/ Ayvayla sedef karışmasından” (...) “Sana gecelerden kara içkiler gönderdim/ Külebi, yakınma ustası, iyilik bilmez ozan/ Doğanın çirkefi bile aranır, anlayacaksın/ Şu dünyadan göçtüğün zaman.”</span></p>
				<p class="paragraf-1">1991’de <span class="char-style-override-15">Güz Türküleri</span> yayımlanır. Yetmiş yaşlarını süren bir şairin aşk şiirleridir bunlar ve aşkın bu yaşlardaki açmazı, <span class="char-style-override-15">“Şairler gençken</span> <span class="char-style-override-15">ölse daha iyi”</span> diye yazdıracaktır Külebi’ye. Yüreğin yaşı ile bedenin yaşı pek çok insanda örtüşmez, ama şairlerde hiç örtüşmeyecektir. Yüreğin yaşı, “<span class="char-style-override-15">Bir demet gelincik dudaklarını/ Bir su bardağında önüme koysalar”</span> dedirtirken, bedenin sesi,<span class="char-style-override-15"> “Sen bir küçük bulutsun gökyüzünde/ Rengi açıldıkça dağılan/ Nasıl derleyip yakalasın/ Ölümüne</span> <span class="char-style-override-15">yakınlaşmış bir ozan” </span>diye salacaktır çığlığını gençliğin ve güzelliğin karşısında...</p>
				<p class="paragraf-1">Cahit Külebi şiiri için söylenebilecek en belirgin, en önemli niteleme, yalınlık, müzik, yaşama sevinci ve hayıflanma duygusunun dokuduğu kusursuz bir armonidir. Bu armoni ilk bakışta bir halk türküsünün sesi gibi gelir. Üzerine biraz eğilince türkülerin yapısına ve formuna hiç benzemeyen, ancak sanki yüzlerce yıldır duyduğumuz bir sesle karşılaşırız. Bu çerçevede şiirimizin en modern şairidir Külebi. Türküler onun duyarlılığına kaynaklık etmiştir, şiirin ses yapısına katkısı olmuştur, ama ne biçimini, ne de biçemini oluşturmuştur. Külebi şiirinin ses ve müziğini, tüm nesneleri, olayları ve olgularıyla neredeyse doğa oluşturmuştur. Toprak yollar, serçeler, kavaklar, çeşmeler, kağnılar, çiy düşmüş otlar, kuzey rüzgârları, ekinlere vurmuş güneş... Tüm bunların sesi, bu müzik, insanın içsesi ve toplumsal olanla çok olağan bir şeymiş gibi gelip birleşir. Bu birleşme ilk okuyuşta sarsmaz bizi. Her gün yaşadığımız bir gerçeklik, bir duygudur sanki. Ama usulca sarar, bir su, bir ışık gibi işler içimize. Ve yepyeni bir duygu boyutu katar dünyamıza. İstanbul, Rüzgâr, Resim, Tokat’a Doğru, Bir Mutsuzluk Türküsü, Bilinmeyen, Güz Türküleri... en belirgin örnekleridir bunun.</p>
				<p class="paragraf-1">Çok kolay yazıldığı sanısını uyandıran bir şiirdir Külebi’nin şiiri. Yalınlığın yol açtığı bir yanılsamadır bu. O yalınlık içinde öyle derinlikli ve kusursuz bir yapı ortaya konulur ki, taklit etmek hemen bozar bu şiiri. <span class="char-style-override-15">“Hiçbir şair şiiri Külebi gibi bitirmeyi bilmez” </span>der Cemal Süreya ve ekler: <span class="char-style-override-15">“Cahit Külebi’de temel öğe müziktir. En olağan duruma en inanılmaz müziği uygulayan bir tutumu vardır.”</span> Nasıl Behçet Necatigil evlerin şairi olarak bilinirse Külebi de Anadolu’nun, katı bozkır gerçeğinin şairidir. Anadolu; yoksulluğu, umarsızlığı, bırakılmışlığı, halkına benzeyen doğası ile ne övülerek, ne yerilerek ilk kez Külebi’yle girmiştir şiirimize. <span class="char-style-override-15">“Anadolu’nun gerçeğini ilk kez başkalarından ayrı biçimde söyledim” </span>der kendisi.</p>
				<p class="paragraf-1">Şiirde nicelik, karşılığı ve çözümü olmayan bir sorudur. Bir ömür içinde beş-yedi şiir kitabı az mıdır çok mudur? Bu elbette belirleyici olamaz. Kimi şair bir iki kitapla şiir tarihine geçer, bir başka şair onlarca kitapla –nitelikten fire vermeden– kalıcı olur. Yaklaşık altmış yıl süren şiir yolculuğunda kitaplarının/şiirlerinin sayısı az sayılan bir şairdir Külebi de. O bunu şöyle açıklıyor: <span class="char-style-override-15">“Hiçbir zaman yenilik ardında koşmadım. Söyleyecek şeyim olmadan da yazmadım. Her şiirin bir küçük keşif olduğu kanısındayım. Her gün yeni buluşlar kolay değil. Aynı şeyleri tekrarlamaktan çekinirim.”</span> Şiir adına son derece önemli ve doğru bir tutumdur bu. <span class="char-style-override-15">“Şiir deniz gibidir, hiçbir yabancı nesneyi benimsemez. Kendi kendini ister” </span>der bir söyleşisinde.</p>
				<p class="paragraf-1">Son olarak Külebi şiirinin duygusuna kendi sözleriyle bir yaklaşımda bulunmak istiyorum. Onun şiirinin dokusunu, müthiş bir yaşama sevinciyle hayıflanma duygusu oluşturur demiştim. Gerçekten de onu yazmaya iten, şiirinin iç gerilimini, dengesini kuran bu iki duygudur kanımca. O bir söyleşisinde yazmaya nasıl başladığını anlatırken bir kilit cümle söylüyor: “<span class="char-style-override-15">İnsanları sanata iten hayıflanma duygusudur.”</span> Sanıyorum böyle bir dürtü ile sanata yönelen herkes, tuhaf ya da doğal biçimde yaptığı karşısında bir utanma duygusu içinde olacaktır. Behçet Necatigil şiir yazmanın, <span class="char-style-override-15">“haremini ele güne açmak”</span> olduğunu söyler. Böyle bir duygu elbette bir çekingenliği de beraberinde getirecektir. Edebiyat Fakültesinden sınıf arkadaşı olan bu iki güzel insandan Külebi de <span class="char-style-override-15">“şiir benim için her yaşta bir utanma nedeni oldu” </span>diyor.</p>
				<p class="paragraf-1">Ustam, ağabeyim, dostum... Utanma duygusu elbette inceliklerle donanmış büyük yaratıcılara özgü son derece insani bir duygudur. Ar damarı çatlamışlar bu duyguyu yitirdiği için ülke bu pislik içinde biraz da. Son güne kadar yitirmediğin o çocukluğundan, ‘hırçın ve lirik’ yüreğinden öpüyorum...</p>
				<p class="paragraf-1 para-style-override-13"><span class="char-style-override-15">Ülkede Gündem</span>, 15-29 Ekim 1997 </p>
			</div>
		</div>
	</body>
</html>