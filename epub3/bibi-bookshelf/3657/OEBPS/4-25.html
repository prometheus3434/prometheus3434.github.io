<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-25.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-25.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-1-24"><span>AKIL, BÜTÜN ÖZGÜRLÜĞÜNÜZ</span></p>
				<p class="paragraf-1">Biz hepimiz yaşadığımız her şeye bir değer arar, bir önem yükleriz. Belki bin kez yinelenmiş sıradan olayları bile biriciklik ve büyük bir anlam duygusuyla yaşarız. Çünkü onu biz yaşıyoruz! İnsan böyle yapmazsa sanırım varlığının ve yaşamının gerekliliği üzerinde derin kuşkular büyütecektir: Yalnızlığımız dünyayı dolduracak kadar büyüktür. Acımız ‘acıların beyidir.’ Aşkımızın benzeri ve tekrarı yoktur. Ayrılan herkesin kederi bizde birikmiştir. Bizim gözümüz değmemişse, biz söz düşürmemişsek, doğa bir ölü zamandır. Belki zaman bile değildir! Şarkılar, biz katılmışsak cana değiyordur. Bizim geçmediğimiz sokakların hikâyesi yoktur. Biz özgür değilsek dünya tutsaktır. İnsanın kendisini özel bir kimlik, bu dünya için bir değer haline getirebilmesinin tek yolu, doğanın ve toplumun ondan esirgediği ne varsa, onları büyük bir akıl ve ruh olgunluğu ile tersyüz ederek, varlığını yeniden oluşturma, kendi gerçeğini kendi kalbiyle yaratma ve dünyaya bu değerlerle katılabilmesindedir. Bunun, bilimden siyasaya, eğitimden hukuka, hayatın pek çok alanında pek çok yolu vardır elbette. Bunlar içinde hepsinden daha derinlikli, kapsayıcı ve kalıcı olanı, insanın yaşadığı ömürden ve coğrafyadan ötelere uzananı var ki, bu bütün dallarıyla sanattır: Şiirdir, resimdir, müziktir, tiyatrodur... Bizler ancak o zaman kendi ‘ben’imizi marazi bir megalomaniden, narsistik bir bencillikten kurtararak dünyayı ve hayatımızı sevebiliriz. Değer ve yarar, ancak böyle bir olgunlukla yaratılabilir. </p>
				<p class="paragraf-1">Gitmek, uzaklar, en huzurlu hayatların bile, gizli-açık diplerde depreşen yatışmaz isteği, ruh kamçısıdır. Bizler, bir mekândan, bir insandan, bir yerden, kısa süreli de olsa uzaklaşarak, hayatımıza yeni yaşama alanları açabilir, yeni duygular ekleyebiliriz. Ayrılık, zorunlu ya da gönüllü, bir kopuşu, bir acıyı, kimi durumlarda bir vefasızlığı ve ihaneti imlese de, içinde daha geniş bir yaşama potansiyeli taşıyan bir insanlık halidir. Hepimizin belki de acıyla özgürleştiği, geçmişin değerini bulduğu, geleceği büyüttüğü bir beşinci mevsimdir. Hiçbir ayrılık gitmekle özdeş değildir. Gerçek ayrılık tam anlamıyla bir unutuşla başlar. Yalnız bizim değil, bizi bilenlerin de unutuşuyla. O yerden, o mekândan, o insandan bizde süren, bizi oluşturan ne varsa, hepsinin belleğimizden, benliğimizden, hayatımızdan silinip gitmesiyle... Oysa bu hiçbir insan için hiçbir zaman mümkün olmayacaktır. Ta ki ölüm, bizi tanıyan en son insanı da çekip alsın dünyadan. En iyisinden en kötüsüne, yaşadığımız her şey, geçişimli halkalar gibi birbiri içinde eriyerek oluşturmuştur bizi. Nerede nasıl bir hayat sürüyor olursak olalım, o geçmiş bir beden çınlaması olarak sürüp gidecektir derinlerde: Evlerin sarmalındaki bir aşkın gölgeli fotoğrafı; ırmaklara, taşlara işlenmiş bir yalnızlık; büyük kentlerin sokaklarında kaybolan incelikler; dostluğun vefayı tüketen kekre tadı; çocukların oda oda büyüyen gözleri; yollar boyu iç çeken yoksunluklar; kalabalığın soğuk yakınlığı; pıtraklı uğultusu bir babanın... Tüm bunlar, yeni yerlerde yeni kederler ve meraklarla çeşitlenerek payımıza düşen hayatı büyütecektir. <span class="char-style-override-15">“Akşam ne yapabilir size/ Sabah ne yaptı ki...// Akıl, bütün özgürlüğünüz.” </span>Kısacık bir şiirdi; böyle demiştim. Hayatımızı, dışımızdaki olanca kuşatmaya karşı kendi ölçülerimizde bir mucizeye dönüştürmek istiyorsak, biraz hayal gücü, biraz vefasızlık, biraz özsaygı... Gauguin, evini ve çocuklarını bırakıp Tahiti’ye gitse miydi, gitmese miydi? Bugün bütün yargıların dışında kalan bu ikilem ve seçim, o gün Gauguin ve ailesi için yakıcı, kara kamu için etik dışı bir tutumdu. Peki, Tolstoy’a ne demeli? Koltuğunun altında Dostoyevski’nin <span class="char-style-override-15">Karamazof Kardeşler</span>’i, 83 yaşında bütün varlığını bırakıp, küçük bir kasaba istasyonunda ölüme koşan bu büyük huzursuzun yakalamaya çalıştığı nelerin gecikmesiydi? İmrendiğimiz bütün büyük hayatlar, çoğunluğun rağmına ve günü yakalayarak yaratılabilmiştir. <span class="char-style-override-15">“Şiir</span> –demişti Necatigil– <span class="char-style-override-15">hayalden ve hatıradan doğar.”</span> ‘Şimdi’yi bir değere dönüştürmek istiyorsak, bu iki hazinenin simyasını bilmek zorundayız. Yaşamanın ve yaratıcılığın bu iki hazinesinin anahtarı ‘şimdi’dir. ‘Şimdi’yi ıskaladık mı hayalimiz de hatıramız da bir yaşama suçu olarak boynumuza asılıp duracaktır. <span class="char-style-override-15">“Ah zavallılar, sevinçlerini suç sayanlar”</span> mı diyordu Gallus? Bu nedenle ortalama aklın dışına; kendimize karşı daha fazla suç işlemeden, daha fazla pişman olmadan... Bunun için yapılacak ilk iş, kendimize, canımızı yakacak bir huzursuzluk edinmek... Ne dersiniz?</p>
				<p class="paragraf-1 para-style-override-13">2003</p>
			</div>
		</div>
	</body>
</html>