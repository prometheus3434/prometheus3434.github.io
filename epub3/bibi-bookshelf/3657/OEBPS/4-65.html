<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-65.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-65.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-4">YAŞAMIN BİLGİSİNE ULAŞMAK VE ŞİİR</p>
				<p class="paragraf-1">Şiire yeni başlayan gençlerde çok sık karşılaşılan aynı nedene dayalı iki önemli yanılgıdan hareketle, şiir-yaşam ilişkisi ve bağlı olarak şiir-bilgi konusuna değinmek istiyorum. Bu şiirlerde, şiirin diğer sorunları yanı sıra şiirle yaşam ilişkisinin bilgisel düzeyde sağlıklı olarak kurulamamasından kaynaklanan iki önemli ortak özellik görülmektedir.</p>
				<p class="paragraf-1">1) Ya, yaşama ilişkin bir bilgi estetize edilmeden, imgeye dönüştürülmeden olduğu gibi şiire aktarılmakta ve şiir bir bütün olarak bu yolla kurulmakta;</p>
				<p class="paragraf-1">2) Ya da gerçekliğin doğru ve bütünsel bilgisine varılamamış olmaktan kaynaklanan bir eksiklikle, yaşamla bağı kurulamamış soyut ve bulanık şiirler yazılmaktadır.</p>
				<p class="paragraf-1">Bilindiği gibi şiir, yaşamı ve yaşam içinde insanı kavramanın; daha iyiye, güzele ve doğruya ulaştırmanın en duyarlı, inceltilmiş yollarından biridir. Sanatın diğer dallarında olduğu gibi şiirin de süzülüp damıtıldığı ana kaynak yaşamdır. Şiire giren her şey doğrudan yaşamla ilgilidir ve her zaman yaşam şiiri önceler. Bu nedenle şairin, şiirini oluşturan bu büyük kaynağı bilmesi bir zorunluluktur. </p>
				<p class="paragraf-1">Yaşamın bir alanında uzmanlaşmış kişi için diğer alanlarda yaşamın sürmesine yardımcı olacak bir bilgi yeterken, şair için bu, bütün hakkında daha yoğun, derinliği olan bir bilgiyi gerekli kılmaktadır. Çünkü o, doğumdan ölüme insana ilişkin tüm konularda söz söylemek gereğini duyacaktır. Bunu da tüm yaşamsal olgularla ilişkilendirebileceği sanatsal imgelerle yapacaktır. Şairin, bilmediği için konu sınırlamasına gitmesi nasıl düşünülemezse, yetersiz ve yanlış bilgilerle yetkin ürünler vermesi de beklenemez. Kuşkusuz hiçbir zaman salt bilgiyle şiir yazılamaz ve hiçbir sanat yapıtı yalın bilginin boy gösterdiği bir alan değildir. Bilindiği gibi şiir, bilimsel düşünceden farklı olarak soyut kavramlarla değil, imgelerle düşünce yürütme işidir. Tam karşılamasa da bir yanlış anlaşılmayı da göze alarak buna ‘görüntülerle düşünme’ diyelim. Çünkü insanın çevresi ile ilişkisi her zaman somut olup soyut mantıksal biçimde değil, imgesel biçimde kavranıp verilebilir ancak.</p>
				<p class="paragraf-1">Sanatsal imgeler ise doğası gereği “duygusal bir bileşimi içerir, insanın duyarlığına dönüktür ve her zaman coşkusal bir tepki uyandırır.” Bu nedenle bilgi ve düşünce öğesinin, şairin içdünyasında duyguları ile karılarak ayrıştırılmayacak biçimde imgelerle iletilmesi esastır. Gerçek şiirde biz bu öğeleri, şiirin iç bütünlüğünden, imgelerin içdünyamızda yaptığı yankılanmalardan, uyandırdığı çağrışımlardan, ses ve ritimlerin yüreğimizde bıraktığı izlerden çıkarırız, çıkarmalıyız.</p>
				<p class="paragraf-1">Yaşamsal olgu ve nesnelerin imgeye dönüştürülmesine gelince... Bu, şairin bilgi ve deneyim birikiminin yanı sıra esas olarak yeteneği ve duyarlılığının derinliği ile doğru orantılıdır. Yukarıda değinildiği gibi sanatsal imgeler duygusal bir bileşeni –içsel bir yaşanmışlığı– içerirler ve her zaman yaratıcı düşüncenin, sanatçı fantezisinin bir ürünüdürler. Şair imgeyi çeşitli söz sanatlarıyla elde edebileceği gibi dilin en yalın araçlarıyla belirtilebilen görsel ayrıntıları ustaca seçerek de elde edebilir. Ancak burada dikkat edilmesi gereken, imgelemin, insanı çevresinden ayırmaya, ona bencil, soyut bir dünya yaratmaya elverişli bir yeti olduğudur. Şair yalnız bu doğal itilim ve içgüdüsel gücün oyununa kendini kaptırırsa hiçbir zaman yetkinliğe ulaşamaz. O nedenle şairin imgelemi sürekli olarak usun ve gerçekçi düşüncenin yasaları tarafından denetlenmelidir.</p>
				<p class="paragraf-1">Sonuç olarak, unutulmamalıdır ki bir başına bilgiyle şiir yazılamaz. Yaşamın ve insanın bilgisine ulaşamamak ise bizi dünyaya bulanık bakmak durumunda bırakır. Bu da dünyaya biraz daha bulanıklık taşımaktan öte bir işe yaramayacaktır. Oysa şiirin amacı da, diğer sanat yapıtları gibi, dünyamıza açıklıklar getirmek, dünyamızla ilgili her şeyi yeni derinliklerle apaçık kılmaktır.</p>
				<p class="paragraf-1 para-style-override-13"><span class="char-style-override-15">Yarın</span> dergisi, Temmuz 1985</p>
			</div>
		</div>
	</body>
</html>