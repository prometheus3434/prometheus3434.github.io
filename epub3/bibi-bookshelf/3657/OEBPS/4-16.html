<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-16.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-16.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-1-15">ANILAR GERÇEK MİDİR?</p>
				<p class="paragraf-1">Elbette gerçektir bizde sürdüğü için, elbette gerçek değildir yaşanan zamanın dışına düştüğü için. Anılar... Günde kim bilir kaç kez gidip gidip geldiğimiz, alın kırışığımızda saklı dünyamız. Bugünümüzü biçimleyen, yaşamın içimizde ve dışımızda süren tortusu. Kaç kişiyle paylaşılırsa paylaşılsın herkese özel olan duygu. Bir daha yinelenemez olan. Yaşarken seçip istemesek de sonradan sahiplendiğimiz, durdukça değerlenen yaşantı parçacıkları. Kimi gün kederle, kimi gün hazla kirpiklerimize takılan geçmiş zaman ölüleri. Bizim ömrümüzü, öznel tarihimizi oluşturan ayrıcalığımız. Akıp giden zamanı bize gösteren, dönüp dönüp kendimizi seyrettiğimiz ayna.</p>
				<p class="paragraf-1">Hasankeyf’te, akşamın turuncu saatlerinde, artık kimsenin yaşamadığı mağara evlerde çınlayan yalnızlık. Bir iç yaşantı. Batman’dan Diyarbakır’a dönerken dağlarda gamzelenen gün ışığı. Hançepek mahallesindeki o çocuğun haline bakmadan düşlediği dünyalar. Gerçek yaşamın sisler, tüller ardına çekilmesi. Amsterdam’da, Özgürlük Meydanı’nda, bir Faslının kirpikleri ve tüm gövdesiyle parke taşlara çizdiği dönüşü olmayan uzaklık. Sabahın eşiğinde bile akşamı gösteren gölge. Bir hayıflanma, bir pişmanlık, kimi zaman derin bir saygı, ama daha çok hüzünle varlığını bize duyuran, her biri bir ömre değen binlerce ses, binlerce yüz. </p>
				<p class="paragraf-1">Benim döndüğüm ve dönmediğim yerler. Senin sorularla gizini ve geleceğini anlamaya çalıştığın suskunluğum. Tüketerek büyüttüğüm hazine. Senin kaşlarının ucundan benim yüreğime uzanan sisli, sitemli köprü. Geleceğe ilişkin çıkarımlarda bulunduğumuz ağız dil vermez kılavuzumuz. Cumartesi Annelerinin gözbebeklerindeki o bile bile bekleyiş. Bir halka kendini sevdiren acı. Herkesin türküsünü düşürdüğü bir İstanbul akşamı, ellerimden tutarak “içindeki kederi yitirme” deyişin bana. Benim, gözbebeklerini bir ödül, bir onur, üçüncü bir göz gibi alnıma işleyişim. Bir adamın dövülüşünü seyreden bir meydan dolusu insan. Senin, saçlarını yüzüme tutuşun. Camlara tüküren bir sarhoşun diplerdeki gerçeği. Ardımızda bıraktığımızı sandığımız, ikide bir önümüze geçen geçmişimiz. Ayrılıkla beslenen göğsümüzdeki boşluk. Aralık kapılardaki rüzgâr.</p>
				<p class="paragraf-1">Sinop’ta, kale burçlarından denize bakan bir kadın, yıllar sonra, üstelik bulanık bir kentin soğuk odalarında hâlâ iç geçiriyorsa, bundan büyük gerçeklik olur mu? Ah, elindeki hazineyi yitirme ustası, hiç olmazsa geçmişini koru. “İnsan yaşarken görür güzelliği / Acı bile bir dünya nimetidir sonunda / Ancak yaşayanların anısı olur.” (Şükrü Erbaş)</p>
				<p class="paragraf-1 para-style-override-13">1997</p>
			</div>
		</div>
	</body>
</html>