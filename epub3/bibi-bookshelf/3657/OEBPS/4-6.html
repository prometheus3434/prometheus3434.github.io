<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-6.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-6.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-1-5">EN YAŞLIMIZIN GÖZÜNDE İKİ DAMLA YAŞ VARDI</p>
				<p class="paragraf-1 para-style-override-16"><span class="char-style-override-15">“Savaş en hayvani budalalıktır.”</span></p>
				<p class="paragraf-1 para-style-override-17">L. da Vinci</p>
				<p class="paragraf-1"><span>Bütün sözcüklerin gizini çözmüş de sesini verecek yer bulamadığı için her şeyi gözbebeklerine toplamıştı sanki. İncinmeyle anlamanın ebruli diliyle, dönüp gidiyormuş gibi bakıyordu insanın yüzüne. Sessizliğin çiçek açtığı bir yüzü vardı. Güneşin çekildiği ara sokaklardan dünyamıza yürüyen bir duyguydu, bize başkalarını düşünmeyi öğreten. Deniz dipleriyle dağ doruklarının gelgitinde bırakıyordu tüm çıkışlarımızı. Gülümsemesi sitem mi, saygı mı, küçümseme mi, bir şey çıkarmak zordu dalgınlığından. Hangi kapının önünde dursa, gizlenen bir yalnızlığı açık etmiş gibi bir pişmanlıkla kıvranıyordu. İncecik bir kar yağıyordu gözlerini her kaldırdığında, uzak mı uzak bir geçmişe. Hepimizi bembeyaz bir düzlükte yapayalnız bırakmıştı. Gözleri onurun rengiydi. Gövdesi yalnızca gövde değil, çoktan unuttuğumuz yakınlığın diliydi. Kirpikleriyle konuşuyordu ve alnından yürüyen bulutlar gelip gelip yaşama sevincimize gölgeler düşürüyordu.</span></p>
				<p class="paragraf-1"><span>“Güneşin bizi geceye teslim ettiği saatlerdi. Günün telaşı uykulardan sürmeler çekiyordu gözlerimize. Evlerimizin gölgesi dağlara karışmıştı. Ağaçlar içimizde ırgalanıyordu. Yaprakların ürpertisi düğümler atıyordu tenimize. Yıldızlar küçücük göğümüzü sonsuzluğa çevirmişti. Hepimizin yüzü uzaya uzaya ayaklarımızın dibine inmişti. Çocuklardan başka alnında ışık taşıyan kalmamıştı içimizde. Yalnızlık, gece kuşlarının ötüşlerinde dilleniyordu. Korku mu, güven mi bin yıldır adını koyamadığımız bir içsesle susuyorduk. Çözülmesiyle dolaşması arasında ayrım olmayan bir top yumaktı kadınlarımız. Elleri mi daha bereketliydi göğüsleri mi, hiç düşünmemiştik. Onca zayıflığına karşı odaların saltanatıydı başlayan. Ufuklar bugün de bitmişti. Günlük çırpınışların o dönüş saatleriydi ki, herkese yoksulluğunu bir hazine gibi yeniden bulduruyordu.”</span></p>
				<p class="paragraf-1"><span>“Gök gürültüsü gibi düştüler avlumuza. Yüzlerindeki dehşetin yanında gecenin karanlığı masum bir çocuktu. Kapılarımızı hızardan geçirmiş gibi parçaladılar. On kişiydiler. Silahları kendilerinden çoktu. Bizi hiç tanımazlardı. Şehvetle yıkıyorlardı. Hayvanlarımızı öldürdüler önce. Ellerimizle biçim verdiğimiz ne varsa kırıp döktüler. Durmadan bağırıyorlardı. Çocuklarımızın çığlıklarından bir meydan ateşi yaktılar. Onurumuz, yoksulluğumuz, acımız ve korkumuz alev alev ışıtıyordu geceyi. Erkeklerimizi çırılçıplak soydular. Güldüler, güldüler. Sonra kamışlarından birbirine bağlayıp yarıştırdılar. Sigaralarını kadınlarımızın memelerinde söndürdüler. Bizi hiç bilmezlerdi. Bu topraklardan değildiler. Hepsinin de bir annesi vardı. Anlamanın duvarını aşmıştık. Acı yoktu, utanç yoktu. Öfkenin bile çözemediği bir katılık içinde kalmıştık. Çekip gittiklerinde en yaşlımızın gözünde iki damla yaş vardı yalnızca.”</span></p>
				<p class="paragraf-1">Bir kırımdan arta kalan bu incelik, bu hâlâ gülümseyebilen insan onuru, kaybettiği her şeyin yerine sevgiyi koyan bu güzellik, başını kaldırdığında bizi, ellerimizi karnımıza bastırmış olarak yakalamıştı. Karnımızdan ağzımıza doğru bir kirpi yürüyordu. Güçsüzlüğümüzü yüzümüze vurmuş gibi çekinik ve özür dileyen bir sesle sustu: “Bu acıların barıştan başka panzehiri yok...” İçimizden mi dışımızdan mı yükseldiğini anlayamadığımız bir türkü, donmuş gövdemize oylum oylum ateşler düşürüyordu: “Beni ağlatma ki sen de gülesin/Hem murada hem maksuda eresin.”</p>
				<p class="paragraf-1 para-style-override-13">1997</p>
			</div>
		</div>
	</body>
</html>