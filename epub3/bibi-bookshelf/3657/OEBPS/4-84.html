<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-84.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-84.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-22">GÖLGESİZLER’İN IŞIĞI</p>
				<p class="paragraf-1">Bir Gülüşün Kimliği, Yoklar Fısıltısı, Ölü Zaman Gezginleri... Dili, kurgusu, olay örgüsü, psikolojik derinliği, düşle gerçeğin o müthiş sarmalıyla öykümüzün olağanüstü üç önemli dönemeci. Yayınevinden, dağıtım sorununa, edebiyat çevrelerinin duyarsızlığına dek pek çok nedenle ne yazık ki hak ettiği ilgiyi görememiş üç şanssızlık. Ardından Kültür Bakanlığı roman ödülü alan <span class="char-style-override-15">Sonsuzluğa Nokta</span> (1992). Yine dar bir çevrede kalan bir yankı, daha doğrusu yankısızlık. Ve <span class="char-style-override-15">Gölgesizler</span>. 1994 Yunus Nadi Roman Ödülü. Türk romanında yeni bir doruk. Yeni bir Hasan Ali Toptaş klasiği.</p>
				<p class="paragraf-1"><span class="char-style-override-15">Gölgesizler</span>, Yeni Politika’da Deniz Çelik’in yazdığı gibi, <span class="char-style-override-15">“varlık yokluk sorunu üzerine bir destan. Türk romanında varoluşu bu denli sorgulayan kendi çapında ilk romanlardan biri.” Gölgesizler</span>’de olaylar biri kentte bir berber dükkânında, biri bir köyde iki ayrı mekânda geçer. <span class="char-style-override-15">“Elindeki makasın ucunu bir an için havaya dikip onuruma içilecek bir kadeh gibi yavaşça kaldırarak ‘hoş geldin beyim’ dedi berber. Belki çırak da aynı şeyi söyledi ama onun sesi işitilmedi; yalnızca ağzı açılıp kapandı. (...) Ustası makası şıkırdatarak kimsenin bilmediği bir oyun havası tutturmuştu da o durup dinlenmeden oynuyordu sanki.”</span></p>
				<p class="paragraf-1">Bu olağanüstü girişle başlar roman. Bir berber dükkânında, jilet almaya giden çırağın kaybolmasıyla başlayan yok oluşlar, romanın ikinci mekânı olan köyde, on altı yıllık muhtarın yeniden seçildiği gün köyün kızlarından Güvercin’in kaybolmasıyla, birbirinin içinde, birbirine koşut, giderek her iki mekânı teke indiren, düşle gerçeğin sarmalında, olağanüstü bir dil şöleniyle okuru bir varlar yoklar ülkesinde gezdirir. Muhtarın muhtar seçildiği on altı yıl önce de köyün berberi Cıngıl Nuri kaybolmuştur. <span class="char-style-override-15">“Tanrıya ve devlete en uzak köy”</span> olan bu köyde, <span class="char-style-override-15">“mezara girmekten başka kaybolma yolu bilmeyen şu köylülerden birinin kendi kendini ortadan sileceğine”</span> inanmayan muhtar, kocasını bulması için kendisine gelen Cıngıl Nuri’nin karısının bakışlarında öylesine derin bir boşluk görmüştü ki, <span class="char-style-override-15">“Nuri’nin olsa olsa o boşlukta kaybolduğunu düşünmüştü bir an...”</span> Sonra muhtarın, Nuri’nin bulunması için ilçeye, devlete haber vermesi; binlerce yıl sonra ilçeden <span class="char-style-override-15">“atı kadar yorgun bir sesle”</span> dönüp gelmesi; ardından köylülerin Nuri’yi aramaya gidişi... <span class="char-style-override-15">“Aradan üç yıl geçmişti belki; Nuri’yi aramaya çıkanlar gittikleri günkü kendilerini kim bilir nerelere saçıp savurduktan sonra, çizgilenmiş alınları, çökmüş omuzları ve kurumuş umutlarıyla dönüp gelmişlerdi. Ağızlarını bıçak açmıyordu, onca yıl hiçbir yere gitmemişler ve hiçbir şeyi görmemişlerdi sanki ya da gitmişlerdi gitmesine de geriye başka birileri kılığında dönmüşlerdi.”</span></p>
				<p class="paragraf-1">Nuri’nin kayboluşu öyle bir söylenceye dönüşür ki, köyde yalnız insanlar değil, eşyalar da yok olmaya, başka bir şeye dönüşmeye başlar. <span class="char-style-override-15">“Köylüler birbiriyle karşılaştıklarında hayalet görmüş gibi ürperiyorlardı artık, adımlar düşteymişçesine atılıyor, sesler ikinci kez yinelenmedikçe işitilmiyordu. Sokaklar bile düğümlenmişti sanki hepsi dönüp dolaşıp kendine çıkıyordu. Evlerin kapıları daralmıştı biraz, kuytular çoğalmış ve avlular sessizce genişlemişti. Her şey ikide bir kayboluyordu, hatta yerinde duran bir süpürge bile bulunamıyordu kimi zaman, avlunun köşesindeki bir kürek başını alıp öteki köşeye gidiyor, bulgur keseleri nohut çuvallarının arkasına saklanıyor, ya da kaşık, tepsi ve çanak gibi şeyler kayboluşlarından aylar sonra komşu evlerde ortaya çıkıyordu.”</span></p>
				<p class="paragraf-1"><span class="char-style-override-15">Gölgesizler</span>, Cıngıl Nuri’nin yıllar önce kaybolması ve binlerce yıl sonra ortaya çıkmasının ardından, Güvercin’in, muhtarın, berber çırağının ve romanın diğer kahramanları Cennet’in oğlunun, bekçinin, Reşit’in, Ramazan’ın, hatta kentteki berber dükkânının çırılçıplak bir gerçeklikken, birden açıklanamaz biçimde, bir dalgınlık, bir susuş, bir telaş, bir tuhaf gülüş boyunca düşe dönüşmeleri; uzun bir süre yok oluşları; sonra ansızın beklenmedik biçimde yine tam olarak açıklanamayan bir nedenle ortaya çıkışları; bu çıkışlarıyla bir gizi ışıtacakları yerde, bir gerçeği gize dönüştürmeleri ile sürer gider. Öyle ki roman boyunca her şey ve herkes acımasız derecede gerçek, bir o ölçüde de gerçekdışı. İşte Hasan Ali Toptaş’ın, okuru varlık yokluk sorununun duyumsanmasındaki kesinlikten kuşkuya düşürmeye götüren başarısı ve romanımıza armağanı.</p>
				<p class="paragraf-1"><span class="char-style-override-15">Gölgesizler</span>’le ilgili son bir saptama. Ağırlıklı olarak köyde geçen roman, edebiyatımızdaki ‘köy romanı’ olgusuna olağanüstü bir açılım, bir derinlik ve yeni bir boyut getirmektedir. Kan davası, tarla kavgası, yalancı politikacı, imamla öğretmen çatışması olmayan (romanda öğretmen yoktur), her şeyin yalnızca dış gerçekliği içinde tek boyutla verildiği ‘köy romanı’ alışkanlığını altüst eden; ‘köy romanı’ kavramını yeniden oluşturan bir roman, <span class="char-style-override-15">Gölgesizler</span>.</p>
				<p class="paragraf-1">Hasan Ali Toptaş’ı yürekten kutluyorum. Olayların ve insanların, <span class="char-style-override-15">“artık tekrarlaya tekrarlaya tekrar olduğu unutulan bayat bir hareketle”</span> var oldukları; yaşlıların <span class="char-style-override-15">“yürüyen bir kemik ağacı gibi takırdaya takırdaya”</span> dolaştığı; sözlerin, <span class="char-style-override-15">“mavinin tonlarını tekrarlaya tekrarlaya tüten sigara dumanları” </span>arasında yükseldiği; <span class="char-style-override-15">“uzaklaşan görüntüyle yaklaşan ses arasında sıkışıp kalmış”, “masal tozuna bulanmış fısıltılarla büyüyen”</span> bu büyük roman hakkında bir tümce bile sayılmayacak bu yazıyı okuduktan sonra, Türk romanının geldiği noktayı görmek için <span class="char-style-override-15">Gölgesizler</span>’i okuyun, yalnızca kendiniz için...</p>
				<p class="paragraf-1 para-style-override-13"><span class="char-style-override-15">Varlık</span> dergisi, Aralık 1995</p>
			</div>
		</div>
	</body>
</html>