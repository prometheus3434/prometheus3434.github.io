<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-66.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-66.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-5"><span>TARİH BİLİNCİ VE SANAT</span></p>
				<p class="paragraf-1">Öyle dönemler olur ki ulusların tarihlerinde, korku siyah bir tül, bulanık bir gök gibi örter her şeyin üzerini. Tüm ilişkilere, devinimlere, tüm birim ve kurumlara siner rengi ve kokusu. Yaşanan zaman, öncesi ve sonrası olmayan bir tünele dönüşür. İnsan ömrünün ölçülebileceği yıllar içerisinde önemli bir uzunluğu olur kimi zaman bu tünelin. Tren yavaş gidiyor, hatta gitmiyor gibidir. Hiç çıkılmayacak sanılır bu dar ve donmuş zamandan.</p>
				<p class="paragraf-1">İnsan doğasının önemli özelliklerinden birisi de aceleciliğidir. İnandıklarına, düşünce ve özlemlerine bir an önce ulaşmak ister. Önüne çıkan engellerle uğraşır, didinir. Ancak bu engeller sistemli ve sürekli olmaya, bu hale getirilmeye başlanmışsa, önüne mutluluk olarak koyduğu değerlere ömrü içinde ulaşamayacağı duygusuna kapılması ve umutsuzluğa düşmesi de doğasının bir başka özelliği, insani öze sahip bir kusurudur onun. Bu noktada bireyi ve toplumu çözülmeden, umutsuzluk ve korkunun o dar ve siyah tünelinden kurtaracak olan en büyük iki olanak, tarih bilinci ve sanattır. Tarih bilinci kuşkusuz tarihi bilmekle elde edilecek bir bilgi gücüdür. Tarihi bilmekse bizde öğretildiği gibi olay, yer ve kral adlarını zamandizinsel olarak bilmek değildir. İnsanlığın yarattığı toplumsal yapıların, düşünce sistemlerinin ve kültür değerlerinin, gelişim evrelerini, neden-sonuç ilişkileri ile kavramak, bir çözümlemeye gidebilmek, buradan da geleceğe yönelik tasarım ve çıkarsamalarda bulunabilmek yetisini kazanmaktır. Bir başka ifadeyle, zamanın ve olayların bilincine varmak demektir.</p>
				<p class="paragraf-1">Bu bilinç bize zamanın sürekliliğini kavratacaktır en başta. Tünelin kısalığını ve geçiciliğini. İnsana aykırı bir düzenin insana rağmen kalıcı ve sonsuz olamayacağını. Her şeyin bir dinamiği, bir iç yasası olduğunu. Bugün bir kazanım, bir mutluluk olarak yaşadıklarımızın bundan önce birilerinin mutsuzluğu olduğunu, bizim mutsuzluğumuzun da yarın birilerine mutluluk olacağını öğretecektir. Sanata gelince... Bilimsel bilginin, geçmiş uygarlıkların bulgu ve kalıtlarını da değerlendirerek kavramlarla bize kazandırdığı tarih bilincinden ayrı olarak, yaşamı, sanatsal imgelerle modellendirerek ve ‘kuru bilgi’ye coşkulu bir tat ve zenginlik katarak, bize bir başka gerçekliğin olanaklarını sunacaktır.</p>
				<p class="paragraf-1"><span>Güncelin telaşını, yaşananın boğucu sığlığını, ilişkilerin ve olayların dar ufuklarını insan, ancak sanatın büyülü gerçekliği ile aşabilecektir. Bu çerçevede bir zaman avcısı, yontucusu olan sanatçı, geçmişi ve geleceği bugüne, bugünü geleceğe taşıyarak, kuracağı sanatsal gerçeklikle (resim, şiir, müzik, vb.) akıp giden zamanı bize somut bir yaşam görüngüsü içinde duyuracaktır. Böylece yaşanan sürecin, korku, yılgınlık, tükeniş, teslimiyet ve benzeri duygular uyandıran ağır koşullarını; zamanın insanı yutan o dar ve derin tünelini, hiç olmazsa ve öncelikle duygu ve düşünce düzeyinde aşmamızı sağlayacaktır.</span></p>
				<p class="paragraf-1">Bu nedenle, ekonomik, sosyal, siyasal ya da askeri mücadelelerin en acımasız dönemlerinde bile sanat, tüm olanaklarıyla direnenlerin en büyük güç kaynağı olmuştur. Bunun tarihte o kadar çok örneği var ki... Alman işgalindeki Fransa’da direniş şiiri; İspanya içsavaşında Lorca, Neruda, Alberti; Hitler işgalindeki Sovyetler Birliği’nde Simonov, Ehrenburg, İsakovski, Tvardovski; Vietnam’ın efsanevi önderi şair Ho Chi Minh’in mücadelesinden geri kalmayan şiirleri; Şili’de Victor Jara... ve bizde her baskı döneminde olmadık acılar pahasına dayanma gücü veren yüzlerce yazar ve sanatçı... Kim mücadelesinde sanatı göz ardı ediyor, tarih bilinci de yoktur. Ve o kimse değiştirmek için yola çıktığı gerçekliğe çoktan yenilmiştir. Ve onun bildiği yanıldığıdır, ömrü yaşamı kadardır.</p>
				<p class="paragraf-1 para-style-override-13"><span class="char-style-override-15">Özgür Ülke</span>, 3 Şubat 1995</p>
			</div>
		</div>
	</body>
</html>