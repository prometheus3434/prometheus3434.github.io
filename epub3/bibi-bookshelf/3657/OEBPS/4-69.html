<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-69.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-69.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-8">ESİN PERİSİ</p>
				<p class="paragraf-1"><span class="char-style-override-15">“Esin bir birikimdir: Bilinçte, bilinçaltında algılar birikimi. Çok öncelerdedir başlangıç, vakit gelir, uç verir”</span> diyor dar çevre yitiklerinin şairi Necatigil. Birikim... Yaşamın duyularımız aracılığıyla, sesleri, kokuları, tatları, dokunuşları ve görüntüleriyle; nesneleri ve olaylarıyla; gerçeği, düşleri, acıları ve sevinçleriyle aklımız ve yüreğimiz üzerinde açtığı, bıraktığı izler bütünü... Şiirimizin bir başka yüz akı, Nâzım ise, <span class="char-style-override-15">“beynimiz bal</span> <span class="char-style-override-15">yoğuran/ bir kovan/ ona balı dolduran/ arıdır hayat” </span>dizeleriyle, Necatigil hocanın ‘esin’e ilişkin tanımını bir başka güzellikte dile getirmekte.</p>
				<p class="paragraf-1">Şiirden uzak kimselerin yarı alaylı bir tavırla sözünü ettikleri ‘ilham perisi’nin gerçekte yaşamın ta kendisi olduğunun ayrımına varılalı çok oluyor. Şiir –genelde sanat– için özel bir yeteneğin gerekliliğini yadsımamakla birlikte, şairin tanrısal bir coşku ve esrik bir sayıklamayla uyaklı, ölçülü ve ‘veciz’ sözler sıralayan ayrıcalıklı bir insan olduğu imajı çoktan yıkılmıştır. Bu konuda, P. Eluard’a kulak verelim: <span class="char-style-override-15">“Şiirin özel bir adının olması, ozanların da özel bir sınıf oluşturmaları ne yazık bir şey! Şiir hiç de anormal bir şey değildir. İnsan zekâsının doğal davranış türlerinden biridir. Her insan her an ozan ve düşünür değil midir?”</span></p>
				<p class="paragraf-1">Şairin şiiri yaratacak birikime ulaşabilmesi, esin perisini yakalayabilmesi için onu kendisine cömertçe sunan yaşama kocaman gözlerle bakması gerekir. Sanatçı bir bilim insanı, bir araştırmacı gibi çözümleyici-bütünleyici-yaratıcı bir zekâya ve hayal gücüne sahip, iyi bir gözlemci olmalı; dünyaya eleştirel bir gözle bakabilmelidir. Bir durum ya da olay üzerindeki olumlu ve olumsuz etkileri ve sonuçlarını görebilmeli, bunların birbirine göre önemlerini ölçebilmelidir. Elde edilen her sonucun –sanat yapıtının– daha yetkin bir şekli olacağını kabul etmeli; acele ve peşin hüküm vermekten çekinmelidir. Sanatçı şaşırma yetisini yitirmemelidir. Ve son olarak da açık, anlaşılır, kendi içinde bütünlüğü olan bir anlatım gücüne, dile sahip olmalıdır. Ernst Cassirer, <span class="char-style-override-15">“Günlük duyu yaşantısı algılanmadan kalan sonsuz olanaklara gebedir. Sanatçının yapıtında bu olanaklar gerçeklik durumuna gelirler, ortaya çıkarılırlar ve belli bir biçim kazanırlar. Nesnelerin görünümlerinin kavranılmayan bölümlerinin bu açık kılınması işi, sanatın en büyük ayrıcalıklarından ve büyülü yanlarından biridir” </span>diyor.</p>
				<p class="paragraf-1">İşte bu noktada (dünyaya bakış, görme ve algılama aşamasında) şairin/sanatçının, açıklanan araştırıcı niteliği ve kişilik yapısının yanı sıra, bilinç düzeyi, dünya görüşü devreye girmekte, önem kazanmaktadır. Dar ve geniş anlamıyla çevrede –dünyada– nelerin bizim ilgimizi çekeceği, bizi etki alanı içine alacağı bizim onları yorumlayış ve değerlendirişimiz dünya görüşümüzle çok sıkı, can bağı olan bir ilişki içindedir. Düşünce yapımız –kuşkusuz sanat için bir o kadar önemli olan duyarlılığımız– tüm derinliği ya da sığlığı ile şiirimize/yapıtımıza yansıyacak, onun özünü –bağlı olarak biçimini– oluşturacaktır.</p>
				<p class="paragraf-1">Aynı nesnel koşulların etkisi ve birikimi ile mistik yanı ağır basan, imge yapısını dinsel motiflerin oluşturduğu şiirler ortaya çıkabileceği gibi; eleştiren, sorular soran, başkaldıran şiirler de yazılabilir. Her iki şiir de ‘nesnel gerçekliğin sanatsal imgeye dönüştürülmesi’ açısından aynı güçte olabilir. Okurda ‘sanatsal düzey’ olarak eşdeğerde beğeni uyandırabilir. Ancak her iki şiirin okur tarafından algılanması, okunarak yeniden üretilmesinde –somutlanmasında– yaşamda karşılığını bulması, yaşama sevinci uyandırması, kişinin dünyasına yeni ufuklar açması, kişiyi özgürleştirmesi açısından bir değerlendirme ya da bir tercih söz konusu olduğunda, beslendikleri düşünce yapısının, dünya görüşünün gündeme gelmesi kaçınılmaz olacaktır. Çok genel bir ifadeyle, özünü ve amacını, bu amaca ulaşmadaki yöntem ve araçlarını, insan emeği, onuru ve özgürlüğüne saygının oluşturmadığı bir dünya görüşüyle, yaşamda karşılığını bulan, günü katlanılır, geleceği güzel kılan, kalıcı, insanda estetik yaşantılar uyandıran, dibi görünen sular kadar ışıklı ve akışkan şiirlerin/sanat yapıtlarının yaratılması çok güç olsa gerektir.</p>
				<p class="paragraf-1">Öte yandan, şiirin gerçekten güçlü ve güzel olması için şairin ‘gerçekçi’ bir bakış açısına, toplumcu bir dünya görüşüne sahip olması da yeterli değildir kuşkusuz. Bir meyvenin olgunlaşması için nasıl belli bir zaman diliminde, belli oranlarda gün ışığı, ısı, su, topraktaki çeşitli mineral ve madenlere gereksinim varsa, şiire kaynaklık edecek birikimlerin de şairin yetenek ve kişilik yapısına bağlı olarak yeterli süre ‘iç’te taşınması gereklidir. Bu konuda sözü Rilke’ye bırakmak en doğrusu olacak: <span class="char-style-override-15">“Her şey kendisi için öngörülmüş bir süre içte taşınmalı, sonra dünyaya getirilmelidir. Her izlenim ve duygu tohumunun tümüyle içte, karanlıkta, o dile getirilmezde, o bilinç dışında, insan usuyla ulaşılmazda gelişmesini sağlayıp derin bir alçakgönüllülük ve sabırla yeni bir açıklık ve kavrayışın doğacağı saati beklemek: İşte gerek anlama, gerek yaratmada sanatçı gibi yaşamak buna denir. Bu gibi şeyler zamanla ölçülemez, sözü geçmez olur yılların, on yılların adı vardır yalnız. Sanatçı olmak, hesap kitaplardan ve sayılardan el çekmek, özsularını aceleye getirmeyen ve ilkbaharın rüzgârlı, fırtınalı havalarında istifini bozmaksızın ayakta duran bir ağaç gibi bir olgunlaşma sürecinden geçmektir.”</span></p>
				<p class="paragraf-1">Sanat –hele de şiir– Rilke’nin de belirttiği gibi, acele ve telaşın hiçbir şey kazandırmadığı, yaşama ilişkin etkinlik alanlarından birisi, belki de en önemlisi ve önceliklisidir. Bunca çok şiir yazılmasına karşın görülen nitelik düşüklüğünün nedenlerinden birisi, yaşanılan özel koşulların, sanat yapıtının içeriğine, yaslandığı düşünce yapısına ilişkin bir suskunluğu, sınırlamayı zorunlu kılması ise (bu ancak yapıtın içeriğindeki bunalım ve çözülmeye ilişkin bir etken olabilir), birisi de sözünü etmeye çalıştığımız, gerek algılama gerekse özümleme aşamasındaki acele ve telaş; esinin –birikimin– yeterince ‘iç’te taşınmadan dünyaya getirilmesi olmasın!</p>
				<p class="paragraf-1 para-style-override-13"><span class="char-style-override-15">Yarın</span> dergisi, Ekim 1984</p>
			</div>
		</div>
	</body>
</html>