<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-23.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-23.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-1-22">O GÜZEL YERLER...</p>
				<p class="G-vde-Metni-Girintisi para-style-override-19">Sonra biz gideriz. Kapanıp yazdığımız ne varsa yolumuz olur. Kalbimiz çoktan teşnedir uzaklara. Yalnızlığımızı harf harf dolduran insanlar ete kemiğe bürünür. Buğulu bir sabah ineriz, başka hayatların şehirlerine. Gece, bir iç sızısı olarak geçmiştir. Simitçilerin, çay ocaklarının, bir avuç büfelerin, otobüslerden çok önce uyandığı terli bir garajda, bir incelik, mahmur gülümser. Harflerin hayatı, üç-beş ‘meczup’la, hayatın kalbi oluverir birden. Hakkâri’dir, Sinop’tur, Antakya’dır, Malatya’dır, Çanakkale’dir... Yazımızın konukları, ev sahibimizdir. Ne biz, ne onlar yabancıdır. Ölümdür; erken bir aşk kırımıdır; siyasi bir aptallıktır; şiddetin kutsanmasıdır; insanın küçülttüğü insandır; bir heceye sığdırdığımız gelecektir; dün akşam bıraktığımız yerden cümlemize devam ettiğimiz tuhaf bir yakınlıktır paylaşılan. Şaşırtıcı bir güzelliktir. Belki olağandır da bizim uzaklığımıza şaşırtıcı gelmektedir. Anlamaya çalışırız: Uzun süredir boşluğu göğüskafesimizde çın çın öten güven duygusu, yalnız olmadığımız bilincidir bizi böyle gönendiren. Kendimizi biraz olsun severiz. Biraz daha uzağa bakmak için, bize çevrili gözlerden ışıklar toplarız. Sesimiz öteki seslerle menevişlenir. Çoğalırız. Geldiğimiz yol silinmiştir. Hayal ülkemiz parmaklarımızın ucundadır. Nereye gidersek gidelim, döneceğimiz yer burasıdır artık. İyi ki varız, deriz, iyi ki varlar.</p>
				<p class="G-vde-Metni-Girintisi para-style-override-19">Antakya... Anadolu’nun boynunda bir antik kolye, bir zehir yüzüğü; zehri kalbine sızan. Dördüncü gelişin değil, dördüncü bağışın bu, diyorum kendi kendime. St. Simon, Tanrın; Asi nehri, parmakların. Tükenmez Arap ezgisi her yer; tükenmez Roma yontusu. İçin dışın tarihin kederi. Dünyanın sahipsiz, milliyetsiz olduğu, ya da sahipleri yağmalanmış kent. Kaderini şiirle, öyküyle, romanla mazur görmeye çalışıyor. Kürtlerden yoldaşları var şimdilerde. Bir hayal elçisisin sen. Yeşil menevişli gözlerinde duruyorsun. Sevgi bu kadar katışıksız, tarih bu kadar somut olur. Sakin yaşadığın hayat, iki dakikada iki bin yaşına ulaşıyor. Üç kardeşini dağlara armağan etmiş ya da dağlardan üç kardeş alacağı olan bir kadın, ara sokakları kitaplarla doldurmuş; bir ince adamla iki çocuğunu şehrin geleceğine örnek gösteriyor. Kitap kokuyor. Kardeşlik bakıyor. Güleç cümleler kuruyor. Antakya’yı kalbinin hizasına yazmış. Murathan Mungan’dan Ozan Telli’ye, Cemil Kavukçu’dan Suzan Samancı’ya, Mehmet Özer’den Özcan Karabulut’a, Hüseyin Ferhad’a, yazının elçilerinden armağanlar sunuyor yaşadığı kente. Antakya bu armağanları görüyor... </p>
				<p class="G-vde-Metni-Girintisi para-style-override-19">Ne mi söylemeye çalışıyorum? Büyük büyük ‘demokratik kitle örgütleri’nin ‘büyük’ işlerle uğraştığı bir dünyada, Antakya’da Yener Kitabevi diye bir yer var, edebiyatı, kültürü, sanatı öne çıkaran; burada Fatoş ve Erdoğan isminde iki ‘meczup’, iki uslanmaz ‘çocuk’ var; aynaya bakmak istedikçe, yaşadıkları dünyaya ayna olmak istedikçe, harflerden yapılmış insanlar çağırıyorlar Antakya’ya; onlar da gelip başka aynalarda kendilerini seyrediyorlar. Bir başka yazıda kullanmıştım daha önce, olsun: “Yoksa nasıl aşılır insanın yalnızlığı” (E.Cansever); biliyorlar. Şu son günlerde Diyarbakır’dan sonra yaşadığım ikinci güzellikti Antakya. Bu güzelliklerin insan tanrılarını kalbimle tek tek kucaklıyorum...</p>
				<p class="G-vde-Metni-Girintisi para-style-override-20">2002</p>
			</div>
		</div>
	</body>
</html>