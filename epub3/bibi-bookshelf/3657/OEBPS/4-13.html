<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-13.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-13.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-1-12"><span>EVLER EVLER</span></p>
				<p class="paragraf-1">Gün biraz daha uzasın, güneş biraz daha geç batsın diye kimseye sezdirmeden çırpınır dururdu akşamlara dek. Bunun için elindeki işi biraz daha geç bitirir, alacakaranlık, çalıştığı odayı soluk alınmaz hale getirene dek ışıkları yakmaz, nihayet dışarı çıkmak zorunda kalınca da hiçbir anlamı olmadığını bildiği halde, gündüzleri bir kez bile bakmadığı ışıklı vitrinler önünde uzun uzun oyalanırdı. Tüm bunlara yenik düşünce de, gecenin bir araya getirdiği küçük grupların çevresinde, adı konulmamış tuhaf bir yakınlık duygusuyla, her solukta biraz daha canına yapışan iç boğuntusunu yatıştırmaya çalışırdı. Ne var ki hiçbir gündüz geceden geçmeden sabaha çıkmıyordu ve kim olursa olsun, gece, sokaktaki saltanatına kimseyi ortak etmiyordu. İnsanlar evleri ne için yapmışlardı? İnsanın pasını dokunmadan alan gülüşlerin özel içtenliği; iki gövdenin birbirini büyüttüğü yatakların kırmızı buhurdanı; her gece bizi ülkesine konuk ettikten sonra bıkıp usanmadan dünyamızı onaran uykular; evlerde yaşanırdı ancak.</p>
				<p class="paragraf-1"><span>Gün yine erken bitmişti. Odalar sokakları sünger gibi emmiş, özlediği ya da sakındığı ne varsa halka halka daralarak ayaklarının ve dudaklarının ucuna kadar gelmişti. “Yalnızlığı ne kadar geniş bir alana yayarsan yay, ne kadar uzak bir zamana ertelersen ertele, acısı ve ağırlığı azalmıyor. Çünkü insan, yüreğini göğüskafesinde yapayalnız taşıyor’” diye geçirdi içinden. Gözleri pul pul ayrılık döküyordu. Hangi taşıta binerse binsin bütün taşıtlar, acısını kendinden başka kimsenin duymadığı, şimdi bir unutuluşu çırpınan boğuk zamanlara götürüyordu onu. İçki evlerini, büyük mağazaların gece saltanatını, taksi şoförlerinin ağırlaşan gözlerini, dağılan sinemaları, geceye keder veren heykelleri, sokak kedilerinin üşümesini, boşluğu soluyan kocaman yapıları, reklam afişlerinin gülünçlüğünü, nöbetçi eczaneleri, polis arabalarının korkusunu, aynı derin kayıtsızlıkla geçerek döndü her gün ertelediği yenilgisine.</span></p>
				<p class="paragraf-1"><span>Eşikteki soğukluk bıraktığı gibi duruyordu. Ne içerden dışarıya, ne dışardan içeriye insan sıcağı geçmemişti. Kapının kolunda incecik bir buğu olmaz mıydı yoksa? Birden, yüzünün giderek kapısına benzediğini düşündü. Ne bir gülüş, gözlerinin fitiline yağ veren, ne de sesinin tarazına ipekler düşüren bir ılık dokunuş. İçinden başlayarak katılaştığını duyumsadı... Ağzında küf tadıyla açtı kapıyı. Önceki geceler tavana çizdiği resimlerden başka karşılayanı yoktu. Mezarı eşyalar olan tuhaf bir ölümdü içerde yalnızlık. Kendini sevdiği zamanlar bir hazine gibi görünen her şey acımasız bir yoksulluğa dönüşmüştü. Neye dokunsa bir çözülmenin tozu kalıyordu elinde. Koltukların insanı emen boşluğundan yataklara uzanan üşüme, sokakların ıssızlığından daha yıkıcıydı. Düşlerinden yonta yonta kurduğu gerçek çoktan ona sırtını dönmüş, bir solgunluk olarak gövdesine yapışıyordu. Üç boyutlu bir zamanı soyunarak uykulara varabiliyordu ancak. Zamanın, bir kişinin altından kalkamayacağı kadar büyük, zor ve akıl almaz bir hazine olduğunu, herkesin kabul ettiği gerçekliği parçalayarak öğrenmişti.</span></p>
				<p class="paragraf-1">Kalktı. Pencereye gitti. Dünya iç geçiriyordu dışarda. “Biraz üzerine gidince yaşamak ne kadar acı veriyor” diye geçirdi içinden. Herkesin imrendiği zamanlarını düşündü. O ölüm bundan daha ruhsuzdu. Mutsuzluğun, her şeyin ayrımında olan ayrıcalığını sevdi. Sonra, “iyi ki böyle” dedi. Yeniden odaya döndüğünde kalbinden etine, etinden kalbine batan, boşluğunu çok iyi bildiği bir sızıyla ürperdi.</p>
				<p class="paragraf-1">Aylardan beri ilk kez gülümsüyordu.</p>
				<p class="paragraf-1 para-style-override-13">1996</p>
			</div>
		</div>
	</body>
</html>