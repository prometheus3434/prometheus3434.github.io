<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-83.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-83.html" xml:lang="tr-TR">
			<div class="Basic-Text-Frame">
				<p class="split"/>
				<p class="paragraf-1 para-style-override-29"><span class="char-style-override-19">Alacakaranlığın İlmekleri Arasında Gezinen Bir Işık:</span></p>
				<p class="arabaslik-sol" id="toc_marker-3-21"><span>HULKİ AKTUNÇ’UN ŞİİRİ</span></p>
				<p class="paragraf-1">Istıraplar Ansiklopedisi’ni kapattım. İnsan Aşklarının Külüdür’e döndüm yeniden. Sır Kâtibi’ni okudum. Kirpiklerimde binlerce görüntüyle rüzgârlı bir yolculuktan dönmüş gibiyim. Yazmak yoktu aklımda. Birden, ‘insanı huzursuz eden bir şiir’ diye düşündüm. Sonra sürdürdüm düşünmeyi. Yatıştırmıyor karıştırıyor. Uyumu ve uysallığı sarsıyor. Elinden tuttuğu yabancıyı, kentin en işlek caddesinde, ilk değilse de ikinci köşede bırakıp gidiveriyor, kolaya ve tembelliğe alışmasın diye. Öyle zengin bir bıçkın ki, aynı ıslıkla ikinci kez geçmiyor sokaklardan. Balık tutmak için olta ya da ağ kullanmıyor, denizi çekiyor geriye. Rüzgâr bulutlara hükmeden değil, bulutlar rüzgârla eğleniyor. Külü ve asfaltı, ipi ve neşteri aynı incelikle takıyor göğsüne. Kısa, kesik adımlarla yollara düşmüş bir ev bu şiir, <span class="char-style-override-15">‘uykusu düşle çiftleşen.’</span> Odaları terli ve kösnül, bahçesinde kediler, bacasından ay ışığı sızıyor. Bir penceresi deniz, bir penceresi dağlara tutkun, eşiğinde sabah çırpınıyor, akşam bunalıyor.</p>
				<p class="paragraf-1">Alacakaranlığın ilmekleri arasında gezinen bir ışık bu şiir, diyorum. Yağmuru ve martıyı, ahşabı ve ateşi, aşkı ve gücenikliği, eceli ve çocuğu kol kola vermiş çağdaş bir büyücünün mutluluk için yazdığı birer muska. <span class="char-style-override-15">“Bir harfe ayna takıp dolaşıyor bütün çarşıları.” </span>Yaşam için yeni olanaklar arıyor. Tanık olduğu hemen her yerde bir mutsuzluk merasimi. Umutsuz değil ama. Hem lirik, hem hırçın. Rahatını kendi eliyle bozuyor. Alışmaktan korkuyor. Her sözcüğü tedirginliğe bir çağrı. İki uysal sözcüğü (çeşme ve peçe örneğin) bu denli asi kılan kim bilir nerelerden sürüp gelen bir duygu hüneridir. <span class="char-style-override-15">“Yaşamak gibi bir düzgünlüğü”</span> buruşturup duruyor, karmaşada yatan zenginliği ve coşkuyu duyurabilmek için.</p>
				<p class="paragraf-1"><span class="char-style-override-15">“Ödemeli ıstıraplar”</span>ı<span class="char-style-override-15">, “sapa yollar, unutkan ulaklarla” </span>bize ulaştırmayı başaran meczup. Ört ışıkları üstüne ve uyu. Nene gerek senin, alışkanlığın siyah beşiğinde uyuyanları uyandırmak. Rahatsız ettiğin saldırır, koruduğun küçümser, bilmez misin? Bilir elbet. Bildiği bir başka şey vardır; <span class="char-style-override-15">“Ağuyla kurtulan ağuya köle olur.”</span> Ve ‘rehnedilmiş şiir’i kurtarmak şairimizin kendi kendine üstlendiği asil ve asıl bir görevdir. Çünkü o inanır: <span class="char-style-override-15">“Herkes şairdir çünkü rüya görür/ Herkes mahirdir çünkü âşık olur.”</span></p>
				<p class="paragraf-1">Hulki Aktunç’un şiiri mi? Şiire ilişkin bütün alışkanlıklarınızı bir kenara bırakıp bıçkın, çocuk ve bilge bir lirizmin nasıl bir tat verdiğini görmek istiyorsanız alıp okuyun. Bir kentin coğrafyasından insanın ve zamanın tarihine bir türlü yatışmayan, yaralarken onaran bir yolculuğa çıkacaksınız. Nelerle mi döneceksiniz?</p>
				<p class="paragraf-1">...</p>
				<p class="paragraf-1"><span class="char-style-override-15">‘Bakışlarından kalan neyse gördüklerin de odur</span></p>
				<p class="paragraf-1"><span class="char-style-override-15">Ahlâk ve battaniye yapayalnız birbirini örtüyor</span></p>
				<p class="paragraf-1"><span class="char-style-override-15">Satranç tahtalarında Dilârâm’ın özel kalçaları var</span></p>
				<p class="paragraf-1 para-style-override-3"><span class="char-style-override-15">Nasıl tanımlanabilir bellekte bıçak yarası</span></p>
				<p class="paragraf-1"><span class="char-style-override-15">Hırpalanıyor ve açılıyor ve dönüyor ve ıslak</span></p>
				<p class="paragraf-1"><span class="char-style-override-15">Bir alay Ankalar ki kanat rüzgârlarıyla sönüyor’</span></p>
				<p class="paragraf-1 para-style-override-13"><span class="char-style-override-15">Cumhuriyet Kitap</span>, 16 Şubat 1995</p>
			</div>
		</div>
	</body>
</html>