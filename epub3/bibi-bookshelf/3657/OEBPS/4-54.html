<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-54.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-54.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-2-24">ACI SU ya da KÜÇÜK NOKTALAR</p>
				<p class="paragraf-1">Çocukluktan gençliğe geçilen o rüzgârlı ve korunaksız köprülerdeydiler. İnsanın giydikleri beğeni düzeyini ve yaşadığı gerçeği, giderek düşlerini ve kişiliğini birazcık yansıtıyorsa, düşkün bir hayatları olmalıydı. Bedenleri, her yanı sünmüş giysilerinin solgunluğuyla acıklı bir uyum içindeydi. Zayıftılar. Kapıların, duvarların ve çatıların gizlemesine karşın, evlerinin dışa vurmuş bozgunuydular. Nem ve küf kokusu kendilerinden önce varıyordu gittikleri yere. Gittikleri yerse ancak halk otobüsleriyle gidilebilen yerlerdi. Birazcık düş gücü olan herkes, babalarının ses tonundan annelerinin saç teline, kardeşlerinin gözbebeklerindeki ağrıdan hiçbir hayali barındıramayan yatak şiltelerine kadar, sınıfsal konumlarına ilişkin her türlü imi görebilirdi duruşlarında. Saçları bir güldürünün vazgeçilmez dekoru gibi, ünlü bir pop şarkıcısının saç modeline göre kesilmişti. Tırnaklarının dibinde yuvalanmış yağ ve kir, taşkınlıklarının altından akan bir acı suydu, bu gülünç coşkuya üzünçler ekleyen. Bir sinema afişinin çıplaklığını ve uzaklığını soluyorlardı. Gerçeğin yoğurduğu birer ağır düş ya da düşlerin yoğurduğu birer katı gerçektiler.</p>
				<p class="paragraf-1">Yaşama sevinci adına ne kadar eksikleri, özlemleri varsa, hepsini bir seferde yaşayacak ilk ve son olanağı bulmuşlar gibi saldırgan bir sarhoşluk içindeydiler. İnsanın yaşamında karşılığı olan hiçbir sevinç bu kadar pervasız ve doyumsuz olamazdı. Bir katkılarının olmadığı ve olamayacağı, bulutlar kadar herkese ait ve kimseye ait olmayan bir başarıyı sahiplenmenin emeksiz ve abartılı kibriyle doyuruyorlardı hiçlik duygularını. Bir şeyi bilmekten, anlamaktan çok, sonuçlarına katılarak varlıklarına anlam buluyorlardı. Başka zaman kıyısından geçemeyecekleri ışıklı bir dünyanın eşiklerinden geçiyorlardı sorgusuz yargısız. Herkesin eşitlendiği bir garip silinme içindeydiler. Sevinçten çok hınca benziyorlardı. Bir maçın sonuçlarıyla kurt başına benzettikleri yumrukları arasındaki ilişkiyi kimsenin anlama olanağı yoktu ve sırtlarına geçirdikleri üç hilalli bayraklarla toplumsal narcissusun merceğinde adam büyüklüğü kazanmış birer küçük noktaydılar. Zor doğruya, güçsüzlük üstünlüğe, bilisizlik genel bir ahlaka dönüyordu kişiliklerinde. Herkesin, içinden hayır dediği yerde acımasız biçimde çoğalıyorlardı.</p>
				<p class="paragraf-1">Adam, soluğu boğazına kement olmuş bir tıkanmışlıkla durdu yol kenarında. Kızının elinden tuttu. Kalbi aklına mı aklı kalbine mi zehir akıtıyordu, yoksa kirpikleri mi batıyordu gözlerine, gördükleri mi seçemedi. Topuklarından boğazına doğru bir türkü yükseliyordu. Korna sesleri, ulumalar ve balkonların uçurum sessizliği içinde ancak kendinin duyacağı bir acıyla inledi: “Padişahlar katlime ferman eylese/ Gene geçmem ala gözlü pir senden/ Cellatlar karşımda satır bilese/ Gene geçmem ala gözlü pir senden.”</p>
				<p class="paragraf-1">Akşam katlanarak büyüyordu. Adam ve türkü bu uğultu içinde bir hava kabarcığı kadar korunaksız, ince ve güzeldiler. Yankısı giderek azalan bir uzaklığa dönüşüyorlardı. Banaz’dan Karadeniz’e, Gemerek’ten Kızıldere’ye ulaşan ses, bir ayrıcalık, bir onur imgesi gibi düşüyordu caddenin lekesiz yerlerine: “Ol yedi yerimden vursalar yara/ Cerrahlar derdime kılmasa çare/ Kemend ü bend ile çekseler dara/ Gene geçmem ala gözlü pir senden.”</p>
				<p class="paragraf-1">Bir çocuk ay ışığı gibi gülümsedi genişleyen geceye karşı. Adam yerini bulmuş bir içtenlikle ışıdı. ‘Gözleriyle tüküren’ kimliksiz güruh, o gürültü, kin ve yanlışlık, azalarak uzaklaşıyordu.</p>
				<p class="paragraf-1 para-style-override-13">1995</p>
			</div>
		</div>
	</body>
</html>