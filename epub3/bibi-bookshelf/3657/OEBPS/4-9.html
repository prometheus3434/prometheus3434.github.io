<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-9.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-9.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-1-8">DÖNÜŞ</p>
				<p class="paragraf-1">İçimdeki uzaklığı, aklımdaki acıyı, gözlerimdeki menevişi korumak için, boylarını ve ağırlıklarını masalarıyla ölçen küçük adamları küçük odalarda bırakıp çıktım. Evrak dolaplarının kilitlerini kırmak, imza cetvelleriyle kıyafet genelgesinin dışına çıkarmak için yıllarca uğraştım da, başlarını kaldırdıklarında bir avuç mavilik görecek bir ufuk açamadım günlerine. Hepsinin de gülüşü resmi bir mühür kadar soğuk ve kişiliksizdi. Sesleri, karalama için kullandıkları sarı saman kâğıtlara benziyordu. Aynı iç çekişlerden gelip aynı açık yenilgiye gittiklerinden, aralarındaki ayrımı sözlerinden çıkarmanın olanağı yoktu. Giysileriyse, geri çekildikleri çarşılardan başka bir ipucu vermiyordu gerçeklerine ilişkin. Ne bir aşk nişanı gövdelerinde, ne eşiklerinin dışında bir dünya telaşı; küçücük bir mavi leke yoktu bakışlarında. Aynı fıkraya yüzüncü kez de anlatılsa aynı coşkuyla gülecek kadar yoksuldular. En büyük maceraları mahalle kahvesinde bir çay içmek, başkalarının yalnızlığıyla çoğalmak için bir komşu ziyaretiydi, iyice bunaldıklarında cesaret edebildikleri. Uzun bir ölümün ustasıydı hepsi de. Kendi yazları geçince, çocuklarına tutunarak güzde ve kışta bir yer ediniyorlardı.</p>
				<p class="paragraf-1">Gökyüzü o uzak yaz kadar güzel ve genişti. Çıktım ve aklımda uzun bir denizle yürüdüm. Sesin, gövdemi iplik iplik eden bir ağrıydı içimde. Geçtiğim her yer masmavi iyot kokuyordu. Sen, tırnaklarından saçlarına dek sulara gömülmüş, gövdeni geçmişinden arındırıyordun. Ben yan yana dizdiğim kırk iki çarpı işaretiyle, kumlara ömrümün özetini çıkarıyordum. Sırılsıklam ışık içinde olsak da ikimiz de güneşin umurunda değildik. Büyüklüğün gizi ve hazzı bu olmalıydı. Benim ikide bir dağlara bakmam, senin gözlerini denizden ayırmaman geldiğimiz yeri mi gösteriyordu, ayrılığın ilk işareti miydi yoksa? Bunu o gün ikimiz de düşünemezdik. İki yenilgiden, yaşama sevinci adına bir olanak yaratmanın acemi bilgeleriydik. Gün batımlarının turuncu tufanı bile, gerçeğimizi onaran o büyük maviliğe leke düşüremiyordu. Susmak gövdelerimizin ayini olmuştu. Rüzgâr senin ağzından esiyordu, ay ışığı benim gözlerimden. Sen bir okul kalabalığını yatıştırıyordun soyunarak, ben uzun sürmüş odaların ruhsuz tenhalığını siliyordum seninle ve denizle. İkimizin de gövdesinde yoksunluğun o kekre tutukluğu; yüreğimizde bilmediğimiz insanların yaşama acısı; kendimizi sevmekle sevgimizden utanmak arasında bocalayıp duruyorduk. Çünkü biz, dünyayı iki kaşı arasında taşıyan, birbirine tutunmuş iki mutsuz umuttuk. Çünkü ardımızda, mezarını mutluluk sanan bir ülke vardı. Çünkü sığındığımız deniz dağların eteğindeydi. Çünkü girdiğimiz sularda koca bir halkın gözleri yakamozlanıyordu.</p>
				<p class="paragraf-1">Sonra yazlar bitti. Denizler çekildi. Güneşler battı. Sen o çoğul yalnızlığına döndün, gövdeni herkesin giydikleriyle örterek. Ben, günde üç kez imza verdiğim o uzun sürgünümdeyim, yüreğimi evrak dolaplarına kilitleyerek. Çıktığım uzaklık asfalt ve ışıklı vitrinler. Döndüğüm gerçek, basık odalar, polis kordonunda bir ülke, dağlardan hapislere çekilen ölüm çizgileri ve insanın kanını donduran bir kayıtsızlık. Dilimde bir türküyle sana ve yaza bakıyorum şimdi, yüreğimi bir muska gibi boynumda taşıyarak: “Daha senden gayrı âşık mı yoktur/ Nedir bu telaşın vay deli gönlüm.”</p>
				<p class="paragraf-1 para-style-override-13">1996</p>
			</div>
		</div>
	</body>
</html>