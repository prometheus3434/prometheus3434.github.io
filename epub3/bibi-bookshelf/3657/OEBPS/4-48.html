<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-48.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-48.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-2-18">ÖLÜMÜN SÜT KOKAN RESMİ</p>
				<p class="paragraf-1 para-style-override-16"><span class="char-style-override-15">“Gökyüzü gibi bir şey bu çocukluk/ Hiçbir yere gitmiyor.”</span></p>
				<p class="paragraf-1 para-style-override-17">Edip Cansever</p>
				<p class="paragraf-1">Çocukluk, insan ömrünün, bütün mevsimlere rengini vuran ilkyazıdır. Akıl almaz bir saflık, sakıncalı sorular, sonsuz bir değişim. Bir coşku aylası, dünyanın aşınmış yüzünde. Yalınlık, güç, iyilik, direnç. İnsanın ileri yıllarında, yılgınlıkta, kirlilikte dönüp dönüp yunduğu, el değmemiş saklı su. İnsanlığın yapıp yarattığı ne varsa olumlu olumsuz, onu geleceğe taşıyan biricik olanak.</p>
				<p class="paragraf-1">Yıldızlar çocukların hayal hazinesi, duygu ülkesidir. Gecenin derinliğinde pır pır göz kırpan o uzak, gizemli dünyalar, yorgunluğun beşiğinde küçücük gövdeleri kayıp giden çocukların yüreklerine, tadı tanımlanamayan bir iksir akıtırlar; ölüme dek onları ışıklar içinde tutacak. Şırnak’ta, Cizre’de, Dersim’de, çocukların yıldızları alındı ellerinden. Başlarının üzerinde yanık et kokan bir boğucu duman nicedir. O çocukların yaşlanınca, darda kalınca bakıp bakıp niyet tutacağı bir yıldızları olmayacak artık.</p>
				<p class="paragraf-1">Bulutlar ne büyülü masallar anlatır çocuklara, rüzgârın ıslığı ile göğün mavisinde çın çın öterek. Kimi gün bir evin damında koyun sürüsü, kimi gün dağların doruğunda yangınlar, kimi gün ekinleri yetiren yumuşaklık, ağaçlara konmuş kanatsız kuşlar kimi gün... İnsanın, kirlendiğinde bile temiz kalmış bir yanı, zulüm yaparken eline ayağına dolaşan bir iyilik kalmışsa içinde, çocuklukta göğsüne doldurduğu bulutlardandır. Yıllardır Ağrı’da, Eruh’ta, Cudi’de, bulutlar bir kan salkımı çocukların gözbebeklerinde. Masal yok. Gökyüzü bir karabasan. Rüzgâr ölüm esiyor nicedir. Gün ışığı geceden artan korkuyu büyütüyor. Ve çocuklar, bir yıkımın isini çeke çeke içlerine, kara taştan sert bir zamana büyüyor sevgisiz bulutsuz.</p>
				<p class="paragraf-1">Oyun... Can suyu çocuğun. Gövdesinde yanan ışık. Odalardan dünyaya, sokaklardan uykulara, yedi renkli hayal köprüsü. Korkuyu kaldırmayan sırça kap. Sevginin, özgürlüğün ve yaratıcılığın ilk büyük okulu. Büyülü dünyası nesnelerin. Kıyısız merak. Hayata atılan hilesiz hüzünsüz adımlar. İnsanın bir ömür yolunu çizen saklı su, gizil güç. Silvan’da, Bitlis’te, Savur’da, babalarını gömerek büyüyor çocuklar. Hayal köprülerini silahlar uçurdu çoktan. Ne yemişlerin çağla mevsimi, ne kuşların yavru zamanı... Tek oyunları korkuyla saklambaç. Ölümü ezber ede ede öğreniyorlar özgürlüğü. Ve onların ömürlerinin gizil gücü, önlerinde akan saklı su, kan ve gözyaşı yalnızca...</p>
				<p class="paragraf-1">Evler ana rahmi hepimizin. Tenimizin rengi, hançeremizde ses, gözümüzün ışığı. Gücümüz ve güçsüzlüğümüz, dünyaya karşı. Özürlerimiz, özlemlerimiz, hüzünlerimiz. Ilık minderi dar vakitlerimizin. Bilen ve koruyan. Boynumuza asılan taş. “Sokakların zoruna bir içerlek ışık.” Bir ömür yürek zarında gezdirdiğimiz çift ağızlı bıçak; dışarı çıktıkça bir ağzı, içeri girdikçe öbür ağzı kesen. Ve ne kadar yoksul, ne kadar sert olursa olsun, bizim olan biricik olanak bu dünyada. Şimdi Batman’da, Lice’de, Midyat’ta, çocukların ana rahminde panzerler gezmektedir. Evler koruyan ve güçlü değildir. Odaların tüm sırrı, siyah bir utançla göğe savrulmaktadır. Babalar toprakla bir olmuş, çırılçıplak; anneler öfkeyle tıkanmış birer çığlıktır. Yataklar kar, gözyaşı buz, kirpikler birer hançer kesilmiştir. Ve bir çocuk, çömelmiş yıkıntılar üzerine, göğüskafesinden uçan sevgiyi tutmaya çalışmaktadır.</p>
				<p class="paragraf-1">Bir halkı yok etmenin en yanlış, belki de en doğru yolu çocuklar mı dersiniz?</p>
				<p class="paragraf-1 para-style-override-13">1995</p>
			</div>
		</div>
	</body>
</html>