<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-17.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-17.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-1-16">GÖKYÜZÜ ÖYLESİNE GENİŞTİ Kİ...</p>
				<p class="paragraf-1"><span>Kadın, bütün kadınların sustuğu ne varsa, hepsinin toplamından oluşan bulanık bir zamandı ve erkeğin bütün düşlerini hem kışkırtıyor, hem de bir hayal eskisine dönen gövdesine gömüyordu. Erkek, bütün kadınların acılarından oluşan bir yanlışlıktı ve mağrur bir yenilgiyle bakıyordu boşluğa. Sesli gülmemişlerdi hiç. Eşyaların ve başkalarının üzerinden dokunmuşlardı birbirlerine. Ay ışığı bir gece bile menevişler düşürmemişti yataklarına. İkisi de yağmurun dallara yağışını, adı konulmamış bir hazla birbirinden gizli seyretmişlerdi. Rüzgâr, otları yaprakları alıp alıp götürmüştü de onların donukluğuna bir küçücük kıpırtı taşımamıştı. Başkalarından oluşan bir atlasta ne bir çizgi, ne bir renktiler. İkisi de işin dışında ellerinin ayrımına varmamıştı bugüne dek. Aynaya bakmanın ayıp olduğu öğretilmişti ve gövdelerinin ışığı söndükten sonra ancak birbirlerinin yüzüne bakabilmişlerdi. Büyüklerinin yanında çocuklarından utana utana yaşlanan birer sevgi acemisiydiler. Özel zamanları olmamıştı hiç. Öznesi kendileri olan ne bir sevinçleri, ne yürek çarpıntıları olduğundan, imrenme ve kıskançlığın dışında bir erdemleri kalmamıştı. Herkesi sevmekten oluşan birer yalandılar. Şarkılardan başka bir gerçeği kalmamıştı ikisinin de... Ve nereye giderlerse gitsinler, pişmanlıkları düşlerinden hep bir adım önde gidiyordu.</span></p>
				<p class="paragraf-1">Karın, döne döne gökyüzüne yağdığı bir beyaz mevsimdi. Ağaçlar, çatılar ve kirpikler örseli bir geçmişe kapanıyordu. Her şeyin içsesiydi duyulan ve bir hayıflanma duygusuna çevirmişti dünyayı. “Arkasına baka baka yürüyen insanın gideceği hayal, hatırasıdır” dedi adam. Kadın karlar ardındaki güneşi göstererek gülümsedi incelikle: “İlkyazın, ölüme dek sürecek tek mevsim olduğunu görmüyor musun?” Bir kapı aralığından bakmaktan bıkmışlardı. Sokakların sesi evleri basmıştı. Bir kuşkanadı, gökyüzüne çevirmişti odaları. Köpüren sütlere benziyorlardı. Gecikmiş ve beyazdılar. Başkaldıracakları ilk gerçeğin kendileri olduğunu görmüşlerdi sonunda. Akılları hâlâ kekeliyordu ama gövdeleri ışık ışıktı. İlk kez bir başka gövdeyle varlık buluyorlardı. Dışına taşmanın anlamı ve ayrıcalığı bu olmalıydı. Başkalarını soyunup kendini giyinen herkesin güzelliği içindeydiler. Dünyaya açılan iki büyük kapıdan birini yeni bulmuşlardı. Kimse kendini silerek var olamazdı. Ölüme dek süren bir mucizeydi dünya ve insana yalnızca bir ömür bağışlamıştı. Gökyüzü öylesine genişti ki...</p>
				<p class="paragraf-1">Ellerine düşen kahverengi lekelere bakarak gülümsediler. Uzun uzun durdular aynanın karşısında. İlk kez dünyaya ait olduklarını duyumsuyorlardı. Ne tuhaf, insanın en büyük hazinesi, ona en büyük acıyı çektiren yüreğiydi ve gökyüzünü içine alacak kadar genişti. İnsan bunu ne geç öğreniyordu.</p>
				<p class="paragraf-1">İki ayrı yöne kayan birer yıldız gibi terk ettiler odayı...</p>
				<p class="paragraf-1 para-style-override-13">1998</p>
			</div>
		</div>
	</body>
</html>