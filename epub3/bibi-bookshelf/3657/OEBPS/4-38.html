<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-38.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-38.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-2-8">SİYAH BİR BAŞ DÖNMESİ</p>
				<p class="paragraf-1">Herkesin birbirini pusuda bir tehlike, sıkıcı bir yük, yenilecek kötülük ya da bir zaman kaybı olarak gördüğü bir dünyada, hücrelerine işlemiş kuşkunun kaskatı ettiği bedeni, ilkel korunma güdüsünün tetikte saldırganlığı ve durmadan soğuyan sesinin kırıcı uzaklığı ile konuşuyordu. Dünyanın, katılmak, paylaşmak ve çoğalmak için önüne koyduğu tüm olanakları, yatışmaz bir korku ve ayaklanmış bir bencillikle tersyüz ederek bir şemsiye gibi yalnız kendi üzerine tutuyordu. Herkesin taş ata ata doldurduğu bir kuyuyu andırıyordu gözleri; üzerine düşen hiçbir ışığı yansıtmıyordu. İncelik, saygı ve iyilikle beslenen bir kabalıktı. Yankısız kala kala hayatın dışına düşmüş bir sevgi, zehiri kana karışmış bir umut ve yanıla yanıla tükenmiş bir güvenin açtığı boşluk üzerine kurduğu dünyanın katılığı ile mağrurdu. Gülmüyordu da kocaman paletleriyle bir kazı makinesi çimenler üzerinde geziyordu. Her gülüşü yaltaklanma, her isteği küstahlık, her susuşu kendine yönelik bir aşağılama saymanın döner bıçaklarında bölüne bölüne büyüyen bir acıydı. Öyle ki kötülük o gösterilmeden tanımlanamazdı. Kendi içine bakmayı birazcık bilen herkes, sesinin tınısından içindeki bataklığın kıvamını görürdü.</p>
				<p class="paragraf-1">Bir kadın bir adamı yağmur mevsiminde bırakmış; binlerce çocuk gözyaşını emerek büyüyormuş; kırlangıçlar büyük kentleri çoktan terk etmiş; kimse düşlerine sahip çıkamıyormuş; sevgi parayla yaşanan bir lüks olmuş; bir halkın onuru için binlerce genç ölüm orucuna yatmış; balkonlarda çiçekler giderek azalıyormuş; yaşlılar bir bir parklardan çekiliyormuş; çocukların soluğu anne teni kokmuyormuş; herkes penceresine ikinci bir perde çekiyormuş; “yalan, yeminin ikiz kardeşi olmuş” (M. Altıok); ekmeklerden sonra şarkılar da bozulmuş; insanlar inceliğini bir ip gibi boynunda taşıyormuş; para sesini yükselttikçe susan insan artıyormuş; hapishaneler birer büyük kent olmuş; herkes eşyalarıyla sevişiyormuş; gurbet artık evlere gelmiş; sular bile deterjanla temizleniyormuş; aşkın hiçbir gizi kalmamış... Bütün bunlar dünyayı daraltırmış; herkesin yenik olduğu yerde güçlü olmak, bir bataklıkta birinci olmak kadar gülünçmüş; kötülük yapmak için bile insanın ayakta duran insana ihtiyacı varmış... Umurunda değildi. Yalnız kendi gücüne ve gördüğüne bakıyordu. Hiçbir renk, hiçbir ses, hiçbir hüzün ve incelik onu, o siyah, mağrur, uzak ve soğuk baş dönmesinden döndürecek gibi değildi.</p>
				<p class="paragraf-1">Sahip olduğu her şeyi büyük bir açlık, derin bir haz ve garip bir ürpertiyle aklından geçirdi bir bir. Elinin altındaki eşyaları tutkuyla okşadı. Yağmurun alacakaranlıkla sarmaş dolaş indiği kenti seyretti gururla. Kendini bir daha sevdi. Elbette herkes kendi penceresinden bakardı dünyaya. Geride kalanlar geride kalmıştı elbette. Çoktan hak edilmiş bir geceyi yaşamak için dışarı çıktı. Kadınların çiçek, çocukların jeton ve sigara sattığı kaldırımdan, yüreğinin en ücra köşesinde kabaran bir bulantıyla irkilerek geçti. Çevirdiği ilk arabaya binerek kentin en lüks otellerinden birine attı kendini. Yüzüne gözüne alacakaranlık bulaşmış ya da alnına yüzlerce sinek konmuş gibi elini yüzünde salladı bir süre. İçindeki bulantıyı bastırmak ister gibi içti üst üste. Renk renk ışıkların yanıp söndüğü kapıya yöneldiğinde haklılığına kavuşmuştu yeniden. Çoktan hak edilmiş gece başlıyordu.</p>
				<p class="paragraf-1">Dışarda, yağmurun altında, halkın karanlığına yakışan gece tüm yalnızlığıyla sürüyordu.</p>
				<p class="paragraf-1 para-style-override-13">1995</p>
			</div>
		</div>
	</body>
</html>