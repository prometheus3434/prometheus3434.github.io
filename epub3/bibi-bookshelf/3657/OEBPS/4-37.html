<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-37.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-37.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-2-7"><span>KEŞİF ya da DEĞİŞİM</span></p>
				<p class="paragraf-1">En yakınımdan en uzağıma, hastalıklı korkularını, kurumuş isteklerini, ellerine yüzlerine bulaştırdıkları beceriksizliklerini bir erdem gibi büyük bir ustalıkla dört yanıma ören insanlar, sonunda körelmiş bir akılla, gövdeme kara taşların soğukluğunu ve sağırlığını kazandırmayı başarmışlardı. Herkesin, başkasına biçim vermek, kendilerine uymayan yanlarını düzeltmek ve ortalamanın kalıplarına oturtmak için yedeğinde taşıdığı, ahlaksızlığın ahlakı olarak nitelenebilecek, ikiyüzlülükten ve ihanetten bir kalıbı vardı. Çoğunluğu kendilerine kanıt göstererek, bilisizliğin ve alışkanlığın tüm kolaylığı ve küstahlığı ile zaman ve yer gözetmeden seslerinin ve yüzlerinin en sert, en silik tonuyla bir inceliği çiğneyerek yüceliyor, varlık kazanıyorlardı.</p>
				<p class="paragraf-1">Duygularımın tonunu, sesimin rengini, gülüşümün akışını ve gövdemin devinimini hesaplamaktan; içimdeki suların yatağını değiştirmekten ve sonu hep başkalarında biten yollara sürülmekten, kedileri, serçeleri ve çiçekleri bile suçlar olmuştum. Doğa nasıl da bize aykırı bir mecrada sürdürüyordu macerasını, her mevsim yeni biçimler, yeni olanaklar bularak. Kendi dışımda herkesin beğenisiyle satın aldığım iç huzuru ve kimseyi rahatsız etmeyen başarım gecenin o en geç, en derin saatlerinde anlaşılmaz bir biçimde gövdemin çok derinlerinde bir yerlerde tuhaf bir sızı ve sıkıntıya dönüşüyor; yastık başımdan, yatak altımdan kayıp gidiyor; görünmez iplerle bir boşlukta gerili duruyordum. Tutsak aklım ve uysal gövdem, ölüm mü uyanış mı olduğunu kestiremediğim bir karıncalanmayla, içinden ve dışından akan zamanı duyumsamanın ürpertisiyle kendine ve dünyaya bakmaya başlamıştı.</p>
				<p class="paragraf-1"><span>Yağmurun tenimde sustuğu, rüzgârın aklımda ıslık çaldığı, güneşin duvarları aşarak kalbime doğduğu o herkese ait günlerden bir gün, çağdaşı bir düşünür için; “iyi de hep öğreniyor, ne zaman bilecek” diyen Sokrates; “başarıyla insana ne yapacağı öğretilmedikçe başarının can sıkıntısına yol açması önlenemez” diyen Russell ve “gökyüzü açık da olsa kapalı da insan sevmedikçe onu göremez” diyen Eluard el ele vererek, herkesin zamanından kendi zamanıma yeni bir yol açtılar ömrüme.</span></p>
				<p class="paragraf-1">Sen bir bahaneydin. İyi bir bahane. “Sadece küçücük bir gül benim özlediğim” (Ritsos) derken, yitiklerimi söylüyordun gerçekte. Herkesin gövdeme bakarak elini uzattığı yerde, gözlerini indirerek dokundun yüreğime. İnsanın içtenlikten başka bir olanağı olmadığını yeni görüyordum. İncelik nasıl da bir güce dönüşüyordu sende. Ahlaksızlığın ahlakında elbette gözyaşı olmazdı. Gövdesine sahip çıkamayan insanın bir kum tanesine bile söz geçiremeyeceğini nasıl da görememiştim bugüne dek. Kurumlaşmış yanlışlara karşı kuraldışı güzelliklerin büyülü gerçeğini koydun önüme. Herkesin dudaklarının döküldüğü yerde dokunuşun şiiriyle onardın pas tutan yerlerimi.</p>
				<p class="paragraf-1">Şimdi çok iyiyim. Hukuku, edebiyatı, ekonomiyi, siyasayı, zulmü, insan onurunu, tarihi ve geleceği, gövdenin payını da teslim ederek yeniden öğreniyorum. Zaman birdenbire değer, dünya bütünlük, yaşamak yepyeni boyutlar kazandı.</p>
				<p class="paragraf-1 para-style-override-13">1995</p>
			</div>
		</div>
	</body>
</html>