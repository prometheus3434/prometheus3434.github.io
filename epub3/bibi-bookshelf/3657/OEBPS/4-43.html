<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-43.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-43.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-2-13"><span>KALABALIK, BİR KADIN VE DEVLET</span></p>
				<p class="paragraf-1">Kalabalık, anlamı ve gereği üzerinde en küçük bir kuşku duymadan söyleneni yapmanın ruhsuz huzuru ile trafik ışıklarında durup, taşları yerinden oynamış kaldırımlara kişiliksiz bir öfkeyle söylenerek, akşama dek bir kez bile kullanmadığı, ne işe yaradığını çoktan unuttuğu aklının sağır uğultusuyla, başı sonu belirsiz günlük yalnızlığını akıyordu. Bu akış içerisinde her gün biraz daha eğilen gövdesinden, şimdi çok derinlerde pır pır eden ve yaşama sevinci adına elinde tek olanak olarak kalan ışıklardan biri daha sönüyordu her seferinde. Plastik saksılarda tıkanan çiçekler, balıkçı tezgâhlarında bir etikete dönüşmüş balıklar, döviz büfelerinde tükenişin sayacı kur panoları, ışıklı vitrinlerin mevsimlik modaları ve lokantaların önünde üst üste yığılmış içki kasaları bu büyük yalnızlığa uzak, soğuk, üzgün ve ezici bir dekor oluşturuyordu.</p>
				<p class="paragraf-1">Sevginin, iyiliğin ve dayanışmanın ebruli ipeği ile dokunmuş bir eski zaman seccadesine benzeyen yüzüne acının zehirli suları yürümüş yaşlı ve bulanık bir kadın, gözyaşıyla göğsüne işlediği, soluğu telle kesilmiş yirmi bir yaşındaki oğlunun, şimdi bir bıçak gibi herkesin suskunluğuna batan gülüşünü, ülkenin bütün yol ağızlarına yerleştiriyordu. Bir ihanet ağı gibi dört yanını kuşatan bu siyah, bu acı, bu zavallı kalabalığa çığlığı ile bir duyarlılık kazandırmaya çalışarak, “Tanrıya bir can borcum, devletten bir can alacağım var” diye diye bütün katili karanlık ölümler adına oğlunun ölümünü bir mite, bir yaşama gücüne dönüştürüyordu. Kalabalığın ve devletin sırtını döndüğü yollarda ve kapıların önünde bir kadın, onuru ve haklılığı ile ülkesinin talihsizliği ve acısı kadar büyüyordu.</p>
				<p class="paragraf-1">Işıklar, mermerler, ihaleler ve üniformalar içinde bir baş dönmesini yaşayan ve yönetme yetkisini aldığı halkla arasında baskı, yalan, vergi ve ceza dışında bir ilişkisi kalmayan devlet, kendi rengine ve duruşuna uymayan her sesi bir ihanet paranoyası ile boğuyor; varlığını korumakla görevli olduğu ve varlık gerekçesini oluşturan halka karşı, ne anlama geldiğini ancak çıkar sahiplerinin bildiği ‘ülkenin âli menfaatleri’ni korumak için açık bir küçümseme, örtülü bir kin ve örümcek ağını andıran gücüyle hayatın her alanına sızarak taşlar gibi katı duruyordu. Yurttaşlığı kulluk, özgürlüğü başıboşluk, barışı zayıflık ve yaşama hakkını bir lütuf sayan tutumu ve olanca uzaklığı ile devlet, büyük çoğunluğu her gün biraz daha kendi yalnızlığına itiyordu.</p>
				<p class="paragraf-1">Gazeteler çarşaf ve tabak veriyordu. Başbakan Kuran’ı öperek çağdaşlık yemini ediyordu. Doğuda köyler bitiyordu. Nefesinde dergâhların hacıyağı kokan Cumhurbaşkanı “laikliğin güvencesi benim” diyordu. Cumhurbaşkanının yeğeni banka dolandırıyordu. Büyük kentlerin varoşlarında insanlar kemik unu yemeye başlıyordu. Polis, hak arayan herkesi döverek devletin güvenliğini sağlıyordu. Güvenpark’taki dilencinin mendiline yağmur yağıyordu. Milletvekilleri bayan memurların etek boylarını ölçüyordu. Şairler hâlâ daldan düşen yaprağın hüznünü yazıyordu. Sakarya Caddesi’nde sarhoşlar ülkenin kurtuluşunu konuşuyordu. Kürt illerinde olağanüstü hal on beşinci yılında dört ay daha uzatılıyordu. Politikacılar geleceklerini bilmek için medyumlara koşuyordu. Yarı çıplak magazin şarkıcıları ülkeyi çağdaş uygarlık düzeyine çıkarıyordu. Üniversiteler büyük bir akademik beceriyle susuyordu. Gecekonduların ışıkları çok erkenden sönüyordu. İstanbul’da bir yılda bir milyondan fazla pompalı av tüfeği satılıyordu!</p>
				<p class="paragraf-1">Ve bir kadın, devlete ve kalabalığa karşı, bir isyan türküsü, bir onur imgesi gibi, bir yudum su duruluğunda bu pisliğin üstüne akıyordu.</p>
				<p class="paragraf-1 para-style-override-13">1995</p>
			</div>
		</div>
	</body>
</html>