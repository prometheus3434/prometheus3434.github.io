<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-68.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-68.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-7">EDEBİYAT VE ÖDÜL</p>
				<p class="paragraf-1">Edebiyat ve ödül... Genelleştirerek söylersek sanat ve ödül... Adına ödül konulan kişi ve kurumların niteliğinden, seçici kurulu oluşturanların niteliğine; ödüle katılma koşullarından, ödüle katılan ve katılmayanların ödüllerin işleyişine ilişkin değerlendirmelerine; ödüllerin, kişilerin sanatçı yaratıcılığına ve ödül konulan alana katkılarına dek pek çok yönden, üzerinde en çok tartışılan, doğru ya da yanlış, söylentilerin gündemden hiç düşmediği bir konu. Yanında ya da karşısında pek çok şey söylenebilir. Bu söylenenler, birbiriyle çelişen şeyler de olsa hemen hepsinin belli ölçülerde doğruluk payı bulunabilir. Kısaca üzerinde konuşmak hem kolay, hem de zor bir konu. Biz bu yazımızda bu kurumun doğrularını ya da yanlışlarını tartışmaktan çok anlamaya çalışmayı daha doğru bulduk.</p>
				<p class="paragraf-1">Bilimden sanata, spordan basına, çalışma yaşamından kamu yönetimine pek çok alanda, amaçları ve koşulları birbirinden çok farklı ödüller söz konusu olduğundan, bu anlamayı, edebiyat sanatındaki ödüllerle sınırlı tutacağız. Bilim ve spor alanında ödüllerin ölçütleri çok daha somut, ölçülebilir ve görülebilir olduğundan, üzerinde çok fazla ve uzun süreli tartışılmamaktadır. Sanat alanında da yapıtın estetik değeri ve düzeyi gibi bir somutluk, ölçüt olarak konulsa da, değerlendirmeyi yapanların beğenileri ve öznelliği kaçınılmaz olarak sonuçları etkilemektedir. Bu yüzden diğer alanlardaki ödüllerden çok daha fazla üzerinde söylentiler olmaktadır.</p>
				<p class="paragraf-1">Önce, bir edebiyat ödülü neden konulur? Var olan ödüllere baktığımızda, bir kişiler adına, bir de kurumlar adına konulan ödüller olduğunu görüyoruz. Kişiler adına konulan ödüller daha çok, edebiyata büyük emekler vermiş, şiiri/öyküyü/romanı geliştirmiş, yeni bir mecraya sokmuş, edebiyat kamuoyunda tartışmasız kabul görmüş kişilerin, genellikle ölümünden sonra, bir değerbilirlik olarak, belleksiz bir toplumda o kişinin anısını yaşatma niyetiyle ailesi tarafından konulan ödüllerdir. Bu niyet çerçevesinde ve bu özellikleri taşıyan kişiler adına ödül konulmasının olumsuzlanacak bir yanı olduğunu düşünmüyorum. Son yıllarda yerden mantar gibi biten, yazınsal değerini kimsenin bilmediği kişiler adına konulan ödüller, olsa olsa ödül sahibi kişilerin sayısını artırır, ama ne o kişileri edebiyatçı yapar, ne de edebiyata bir katkısı olur. Ödülleri ucuzlatan bu girişimler, aileler içinse kısa bir süre sonra üzüntüye ve yüke dönüşecektir.</p>
				<p class="paragraf-1">Kurumlar adına konulan ödüllere gelince... Elbette edebiyatla doğrudan ya da yakından bir ilişkisi olması beklenmelidir. Bir eğitim kurumu, bir yayınevi, bir kültür ve edebiyat örgütünün ödül koyması bu kurumların bir çeşit sorumluluğu olarak da düşünülmelidir. Burada da ölçüt, o kurumun verdiği emekle, yayınları ve çalışmaları ile edebiyatın ve toplumun kültürel düzeyinin gelişimine önemli katkılarda bulunması olmalıdır. Kültür ve edebiyat alanında çalışmasına, ödül koyarak başlayan bir kurumun içtenliğinden değilse de güvenilirliğinden kuşkuya düşülmesi doğaldır. İlgisiz kurumların edebiyat ödülü vermesine gelince... Bir silah ya da lastik fabrikasının, bir döviz bürosunun ya da maden işletmesinin edebiyat ödülü koyması en hafifiyle gülünç olsa gerektir. Kişi ya da kurumlar adına konulan ödüllerde yukarıdaki ölçütleri tutturmak –ve elbette işleyişine gölge düşürmemek– koşuluyla ödül kurumunun varlığını, bir zorunluluk değilse de edebiyatın sonuçlarından birisi olarak değerlendirmek gerektiğini düşünüyorum.</p>
				<p class="paragraf-1">Ödül kurumunun en çok tartışılan yanı, seçici kurulların niteliği ve kararları olarak görülmektedir. Burada en çok dile getirilen ise seçici kurulu oluşturan üyelerin yeterliliklerinden duyulan kuşku; öznel/yanlı davrandıkları yönündeki kanıdır. Seçici kurulun niteliği bir anlamda adına ödül konulan kişi ya da kurumun, yukarda belirtmeye çalıştığımız ölçütleri taşıması ile ilgilidir. O ölçütleri taşıyan bir ödülün seçici kurulu oluşturulurken ister istemez, değerlendirmeyi yapacak kişilerin de o nitelikleri taşıması gözetilmektedir/ gözetilmelidir. Bu noktada da ödül kurumunu zayıflatan ve etkisizleştiren, hak etmemiş kişiler adına ödül konulması gibi, yeterlilikten yoksun kişilerin bu ödüllere seçici kurul üyesi olarak getirilmesindedir.</p>
				<p class="paragraf-1">Kurul üyelerinin öznel/yanlı davranmalarına gelince... Ne kadar nesnel davranılırsa davranılsın, kendisi de bir edebiyatçı olan seçici kurul üyelerinin her birinin kendi beğenilerinin yansımasını belli ölçülerde doğal karşılamak gerektiğini düşünüyorum. Bu noktadan sonrası tamamen kişilerin etik duruşları ve ahlaklarıyla ilgili bir sonuçtur. Bir ödüle aday olan kişinin tüm bunları düşünüp tartışarak katılması düşünülemez. Onun elinde yapıtı vardır ve başka bir hesabı olamaz. Olması gerekenin dışında bir işleyiş varsa, katılanı değil değerlendirmeyi yapanları bağlayacak bir çirkinliktir. Tüm haksızlıklar gibi böyle bir durum da haksızlığa uğrayanı incitir, ama uzun vadede kimseye, hele de ödüllendirilen kişiye bir değer katmaz.</p>
				<p class="paragraf-1">Ödüllere yöneltilen en temel eleştiri, yazarın/şairin bir onay aradığı, birilerinden icazet alarak var olmaya çalıştığı, bunun edebiyatın doğasına aykırı olduğu ve yazarı/şairi küçülteceği noktalarında toplanmaktadır. Önce şunu doğru saptamak gerekir. Ödül bir yarışma değildir. Her gerçek sanat yapıtı biriciktir. Bir ikinci yapıtla karşılaştırılarak değerlendirilemez. Onun kendinden başka karşılaştırılacağı yapıt olamaz. Hiçbir seçici kurul üyesi kimseyi şair, romancı, öykücü yapamaz. Bir ödüllendirmede öne çıkarılan (kazanan demeyi doğru bulmuyorum) bir kişidir, ama kaybeden yoktur. Ödül bir sonuçtur. Yapıtın kendi öz değerinin sağladığı bir beğenidir. Bu beğeninin bir kurul tarafından ifade edilmesidir. Yeni başlayanlar için küçücük bir yüreklendirmedir. Hiçbir büyük yazar yapıtını, çabasını, yazmanın acısını ödülü düşünerek yaşamaz, yaşayamaz. Ödül, o yazara okurun dikkatini çekme anlamında bir önerme, bir ilk adımdır. Okurun yazarla/şairle birlikte yürümeleri ikisinin de ortak çabasına, düzeyine ve değerine bağlıdır.</p>
				<p class="paragraf-1">Seçici kurulun ‘icazeti’ kuruntusuna gelince... Bir edebiyat dergisine, bir yayınevine şiir, öykü gönderen bir şair/yazar, bu mantıkla bakılırsa ‘icazet’, ‘onay’ aramıyor mu? Hem de bir kişinin; yayın yönetmeninin. Bunda bir sorun yok da ödüle katılınca mı yazar/şair küçülüyor? Edebiyat yıllıklarında aynı sorun yaşanmıyor mu? Bu bakışın gerisinde bir gizli kompleks olmasın? Yaptığının ayrımında olan bir yazar/şair için ödülün sonucu ne olursa olsun yazmak hep sürecektir. Ödüle değer görülmek ya da görülmemek onun sorunu olamaz. Onun yarıştığı –bir yarıştan söz edilecekse– daha önce yazdıklarıdır.</p>
				<p class="paragraf-1">İşleyişine kişisel komplekslerin, hırsların, hasetlerin, ahbap çavuş ilişkilerinin karıştığı her kurum gibi ödül kurumu da bu olumsuzluklardan elbette etkilenecek ve yozlaşacaktır. Bir şeyin yanlışı örnek alınarak köktenci bir tavırla o şeyin tümüne karşı olmak da bir başka ‘çocukluk hastalığı’ olsa gerek. Nâzım’ın, Dıranas’ın, Ziya Osman’ın, Yahya Kemal’in, Ahmed Arif’in ödülleri yoktu. Öte yandan bugün en az dört beş ödülü olduğu halde kendisini okurun anımsamadığı epeyce şair/yazar olduğu iyi değerlendirilirse, ödülün öyle abartılacak, takılıp kalınacak bir olgu olmadığı daha iyi anlaşılır sanıyorum. Yazarın/şairin gerçek ödülünü iki kurum verir: Okur ve zaman. Ama hepsinden önce de yazarın/şairin kendisi.</p>
				<p class="paragraf-1 para-style-override-13"><span class="char-style-override-15">Fayton</span> dergisi, Aralık 1997</p>
			</div>
		</div>
	</body>
</html>