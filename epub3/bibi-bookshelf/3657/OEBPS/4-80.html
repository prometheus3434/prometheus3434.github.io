<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-80.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-80.html" xml:lang="tr-TR">
			<div class="Basic-Text-Frame">
				<p class="split"/>
				<p class="paragraf-1 para-style-override-29"><span class="char-style-override-19">Diplerde Sır Tutmuş İsteklerin Şiirleri:</span></p>
				<p class="arabaslik-sol" id="toc_marker-3-18"><span>‘SONRA İŞTE YAŞLANDIM’</span></p>
				<p class="paragraf-1">Şiirimizin yaz ikindileri kadar dingin ablası. Gülüşü hüzünle ağarmış bilgelik. <span class="char-style-override-15">“Gurbete eğimli çocuğun/ özleme eğimli annesi.” “Sabrını içerden alan”</span> usul sesli çığlığı hepimizin. Hoyratlığı, ayrılığı, pazara tutulmuş inceliği, diplerde sır tutmuş istekleri, siyahın sultasında taşa dönen aşkı, alınır satılırın tutsağı iyiliği, geriye çekile çekile susan güzelliği, yüreğinin ocağında işleye işleye büyük bir alçakgönüllülükle bize yeniden kazandıran simyacısı yaşamın. Şiirimizin kırk yıllık onuru Gülten Akın. Ve Gülten Akın’ın onuncu şiir kitabı, ‘Sonra İşte Yaşlandım’.</p>
				<p class="paragraf-1">Bireysel toplumsal kaygılarla, sorumluluklarla dibe itilmiş, üzeri yürek çarpıntılarıyla örtülmüş, <span class="char-style-override-15">“unutuşun tırmaladığı kapılar”</span> ardında bir giz gibi saklanmış, ama vazgeçil(e)memiş duyguların, yaşama parçalarının <span class="char-style-override-15">‘geyikler öldükten’</span> çok sonra, geriye dönülerek şiirin alanında var edildiği, Gülten Akın şiirinin yeni bir dönemeci, yeni bir doruğu ‘Sonra İşte Yaşlandım.’ Rüzgâr Saati, Kestim Kara Saçlarımı ve Sığda’dan bu yana, ülkesinin ve dünyanın acılarından, sorunlarından binlerce ses ve renk alan kırk yıllık yolculuktan sonra, yeniden ve daha bir bilge, kendi içine çevrilmesi şairin gözlerinin... Ama <span class="char-style-override-15">“istediğiyle çıkıp yollara/ hiç istemediğiyle giderek”; “siyah taşlı bir yüzük” </span>olarak<span class="char-style-override-15"> “yaslı parmakların tanıdığı”; “geçerken karışmış gibi/ birisinin çektiği fotoğrafa” </span>eğretiliği ile;<span class="char-style-override-15"> “ürkek miydi kararlı ya da saldırgan”, </span>hiçbir sıfatı kendine tam yakıştıramadan;<span class="char-style-override-15"> “geçmek, acıyı getirir daima”</span> diyerek, bir yeniden kendine dönüş, Gülten Akın şiirinin kaynaklarına, içeriye, çok ustalıklı bir yaşlılık yolculuğu...</p>
				<p class="paragraf-1">Ömrünü adadığı incelikler, insanı kurtaracağına inandığı bütün güzel ve soylu değerler, <span class="char-style-override-15">“antenlerin uyduların metalik söylemiyle”, “sıfırlar dokuzlar dokuzlar sıfırlar”</span> içinde akıl almaz bir erozyona uğrayınca, şair, olanca yalınlığı ve inceliği ile <span class="char-style-override-15">“genişleyip yükseliyor biz susa susa/ kirli bir sese hükümlüyüz” </span>diyerek bizi uyarsa da, bu kirli kuşatmaya teslim olmuş, bir tükenişi büyüte büyüte küçülen adamların karıncalaştırdığı gözlerini, <span class="char-style-override-15">“kendim beni kurtar”</span> çığlığına tutunarak, kendi gözünden olsun düşmemek için kendi içine çevirir. Toplumsal olanın bir kalp ağrısı gibi içselleştirildiği; bireysel olanın göğsünde yürek taşıyan herkesi aynı içtenlikle kucaklayıp sarstığı; bir hecesiyle bile oynamanın mümkün olmadığı ‘hikmet burcu’nun damıtılmış şiirleri. Gününe biraz öfke, biraz güceniklikle; geçmişine derin bir saygı, buruk bir özlem ve sitemle bakan herkesin –yaşı ne olursa olsun– okuduğunda iliklerine dek ürperip üşüyeceği, hiçbir şeyi ertelememek için kendi ömrüne sahip çıkacağı duyguların billurlaştığı şiirlerden oluşuyor ‘Sonra İşte Yaşlandım’. <span class="char-style-override-15">Ayrıntılar İlahisi, Kum, İzler, Melahatanım, O Bahçe O Kadınla, Kent Bitti, Aksata, Masal, Karşı-Telesekreter ya da Liza...</span> Birini öne çıkarmak öyle zor ki... Kısaca bütün şiirleri kitabın. Biz yine de İzler şiiriyle bağlayalım sözümüzü: <span class="char-style-override-15">“Susup bekleyerek yaşlanıyordu/ şeylerin uğultusu arasında/ içi ağırlaştıkça rüzgâra çıkıyor/ siliyordu kendini durma/ ağrıya ağrıya nara dönüştüğünde/ açtılar içinden sözler çıktı/ kem sözler, kırıcı davranışların izleri/ aldanma gölgesi, ondurmayan bağışlama/ ‘gitmeliyim’ çıktı, ‘dönmemek üzere bir daha’/ ‘artık herkesin yüzüne/ bütün düşündüklerimi’/ ‘yalnız olmalıyım’ çıktı./ derinlerde sır tutmuş/ bir eski sevda...”</span></p>
				<p class="paragraf-1 para-style-override-13"><span class="char-style-override-15">Demokrasi</span>, 24 Aralık 1995</p>
			</div>
		</div>
	</body>
</html>