<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-58.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-58.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-2-28">ŞİİR VARLIKTIR</p>
				<p class="paragraf-1">Şiirin bir ilk kaynağı vardır her zaman, şairi söz söylemeye götüren, uç veren bir ilk neden, bir sonuç, bir süreç, bir durum.</p>
				<p class="paragraf-1">Kimi gün içine gün vurmuş bir çift gözdür bu, kimi gün akşama düşmüş bir dalgın yüz, kırılan saatlerinde günün. Bıçaklanmış bir düştür, en coşkun yerinde duyguların. Kentlerin en telaşlı yerinde direnen bir güldür, incelik adına. Bir ihtiyardır, kirpikleri çay bardaklarında, anıları durmadan yeşeren. Bir çocuktur, yaşlılığa özenen. Dışarıya yeni çıkmış bir tutuklunun parmaklarıdır. Bir ülkedir, dönem dönem adı tel örgülerle imlenen. Evlere gölgesi sinen geçimdir. Durulan gündür gecenin koynunda. Gökyüzünde açan kar çiçekleridir, her gün güneşin ardından. Sudur. Sestir. Sabahtır. Bir derin susuştur, sesi içine akan. Kanat vuran bir kuştur, eli kolu bağlı bir adamın başı üzerinde. Yüreğini yüzünde toplamış bir kızın gözleridir, sevdiğine bakan. Bir alın kırışığıdır, içinde dünyanın bir ince kedere kestiği. Yağmurun içinde bırakılan bir eldir. Bir eldir tutulan, güzün eşiğinde. Korkudur. Düştür. Bir uslanmaz umuttur. Sakınan bir çocuk kirpiğidir, inen tokattan. Bir kadın saçıdır savrulan, bir erkeğin gökyüzünde. Acemi dokunuşlarla titreyen tendir. Tutkudur. Tutuştur. Dönüştür. Duraksayan bir heyecandır, dilde çırpınan. Bir ince kuşkuyla akan zamandır, sevginin ırmaklarında. Bir ömrü büyüten düşüncedir; düştür bir ömürle büyüyen. Yaşamı kuşatan ölümdür, ölümü aşan ömür... Yaşamdır, yaşamdır, yaşamdır... tükenmez bir devinimle tükenmez biçimler alan...</p>
				<p class="paragraf-1">Birer fırça vuruşuyla geçilen bu binbir biçimi içinde yaşamın, şairi tavır almaya götüren bir, binbir neden vardır. Görünümü beğenilmeyen, anlamı yeterli bulunmayan; elde edilemeyen, yitirilmek istenmeyen; kalıcı kılınmak, birilerine gösterilmek istenen; konumundan koparılmak ya da bir konuma yerleştirilmek istenen, karşı konulan, yanında yer alınan; dışında kalınan; yüceltilen, aşağılanan, öfkeyle bağlanılan, sevgiyle ayrılınan...</p>
				<p class="paragraf-1">Bir taş işçisidir şair, onu kuşatan, onu yola çıkaran gerçeği parçalayan. Şiire uç veren o tikel durumu, bütüncül imgeyi ya da ayırır bir bir parçalarına. Sıyırır üzerindeki yerleşik örtüyü. Bu noktada bir tiyatro oyuncusudur, kendi perdesini kendi aralayan. Sonra başlar o gerçekliğin yeniden yapımı. Bir saç örgüsü gibi örer şiirini. Ama bu belik, örgüyü oluşturan saçlar, beliğin bağlandığı yer tümüyle düşünsel ve duygusal dünyasıdır şairin. Şiir artık çıktığı ilk kaynak değildir. Oluşum süreci içinde aydınlık ve karanlık binbir tünelden, bilinçten ve bilinçaltından geçerek binlerce çağrışım yükü almıştır zamandan, o ilk durumunu aşan. Yağmur, o yağmur değildir artık; sevgili kendinden öte nitelikler yüklenmiş, o cılız çocuk sesi bir çığlık kesilmiştir. Bir gülüş gökyüzü genişliği kazanmış, derin denizler gibi susmuştur bir adam. Bulutlar ağaçlara konan kuşlardır artık, yıldızlar gece çiçekleri o ağaçların...</p>
				<p class="paragraf-1">Çünkü bunları bize ileten şairin yüreği konuşmaktadır. Çünkü o yürek, sesidir zamanın, bir tepkidir verili yaşama. Çünkü sözcükler bir insanın duygu ve düşünce yüküyle yüklü değildir yalnızca; malı değildir tek insanın; aynı değildirler yerleşik kimliklerinin. Yeni anlamlar yüklenmişlerdir, yeni bir duygu, devinim ve çağrışım yükü...</p>
				<p class="paragraf-1">Böyle olmak zorundadır. Çünkü şiir aktarma değildir hiçbir zaman, yineleme değildir. Şiir yeniliktir. Şiir çoğulluktur. Şiir varlıktır.</p>
				<p class="paragraf-1 para-style-override-13">1986</p>
			</div>
		</div>
	</body>
</html>