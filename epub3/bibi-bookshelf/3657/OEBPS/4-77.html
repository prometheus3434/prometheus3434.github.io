<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-77.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-77.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-15">ORHAN VELİ ŞİİRİNİN ANLAMI</p>
				<p class="paragraf-1">Orhan Veli denince ben, nedense, herkesin hemen ince bir gülümsemeyle aklına gelen, bilinen onca ironik şiirine karşı, hüzünle, Giderayak şiirini anımsarım: “<span class="char-style-override-15">Handan hamamdan geçtik/ Gün ışığındaki hissemize razıydık/ Saadetinden geçtik/ Umuduna razıydık/ Hiçbirini bulamadık/ Kendimize hüzünler icadettik/ Avunamadık/ Yoksa biz/ Biz bu dünyadan değil miydik?”</span> Sanırım benim şiir damarıma en yakın şiirlerinden olduğu için bu şiirini çok seviyorum. Oysa ironi bu şiirde de var üzerine biraz eğilirsek. Ancak incecik bir hüzünle, bir melankoliyle örtülmüş olarak var. Gerçekte bu iki duygu Orhan Veli şiirinin bütününü dokumuştur. Sonra bu şiir bana göre, Orhan Veli’nin şiirimize soktuğu küçük adamın ruh halini, bütün çıplaklığı ile derli toplu anlattığı en güzel şiirlerinden birisidir.</p>
				<p class="paragraf-1">Cemal Süreya bir yazısında; <span class="char-style-override-15">“Orhan Veli’nin kavgası edebiyatımızın en büyük kavgasıdır, buna inanıyorum. Bu kavganın ülkemizdeki bütün şiir köklerini büyük büyük ırgalayan bir işlevi oldu. Irmağın yatağını daha doğal bir vadiye indirdi. Şiire kasket giydirdi, sivilleştirdi onu. Bugünkü şiir verimleri onun da verimleridir biraz” </span>diyor. Garip şiiri ya da diğer adıyla Birinci Yeni Şiiri ve Orhan Veli –özellikle Orhan Veli– şiirimizde en çok tartışılan, üzerinde yazı yazılan, olumlu-olumsuz pek çok eleştiriye uğrayan, döneminde yaşayan şairleri de sonradan gelen şairleri de etkileyen, şiiri manifestosuyla bir arada var olmuş, taklidi ile gerçeğini/iyisini ayırmanın güç olduğu, büyük değil belki, ama son derece önemli bir şiir ve bir şair olagelmiştir.</p>
				<p class="paragraf-1">Yıl 1936’dır. <span class="char-style-override-15">Varlık</span> dergisinin Kasım/Aralık sayısında Garip şiirinin kurucusu üç şairin ilk şiirleri görülür. 1936/37 yıllarında yayımlanan ilk şiirleri, örneklerinde de görüleceği üzere ölçülü, uyaklı, romantik-sembolist şiirlerdir: <span class="char-style-override-15">“Artık sesler bile kesildi/ Şarkı mı dua mı biten/ Ah geceler güne dönmeden/ Son limana ulaştı bu gemi” </span>(M. Cevdet)<span class="char-style-override-15">; “Bir sahile vuracak günlerimiz/ Günler ki namütenahi ıstırap/ Kalmayacak bugünkü hasta, harap/ Yüzlerde bahtın karanlığından iz” </span>(M. Ali Sel)<span class="char-style-override-15">; “Bir dost gibi çıkmaz içimden o yer/ Yeşil vadilerinde boy boy ardıç/ Sanırım o iklime doğru gider/ Bu masmavi semadaki kırlangıç” </span>(O. Rifat)<span class="char-style-override-15">; “Dili çözülüyor gecelerin/ Gölgeler kaçışıyor derine/ Alıp sihrini bilmecelerin/ Gün doğuyor şehrin üzerine”</span>(O. Veli)</p>
				<p class="paragraf-1">Garip şiirinin habercisi olan şiirler, yine 1937’den itibaren görülmeye başlar dergilerde. Bir yıl gibi kısa bir zamanda üslup, bakış, biçim değişmeye başlamıştır. Birbirini destekleyen üç şairin yeni tutumları, şiirimizde gelenekten ve o dönemde yazılan şiirden kopuşun ilk adımlarıdır. Bu adımlar birkaç yıl içerisinde, ortak olarak çıkarılan <span class="char-style-override-15">Garip</span> kitabının önsözündeki manifestoyla ve şiirlerle Türk şiirinin büyük bir dönemecini oluşturacaktır. Nedir bu ilk örnekler denirse; <span class="char-style-override-15">“Ben deniz kenarındaki odamda/ Pencereye hiç bakmadan/ Dışardan geçen kayıkların/ Karpuz yüklü olduğunu bilirim” </span>(O. Veli)<span class="char-style-override-15">; “Kitabın yanında defter vardı/ Defterin yanında bardak/ Çocuk bardağın yanında/ Çocuğun yanında kedi” </span>(O. Rifat)<span class="char-style-override-15">; “Bir kere ben bir tren yolculuğunda/ Evimdeki yatağımı düşünüp/ Uyumamıştım/ Bu gece/ Neden uyuyamıyorum/ Evimdeki yatağımda” </span>(M. Cevdet)</p>
				<p class="paragraf-1">Kısa sürede görülen bu değişimin nedeni ne olabilir? Şiirsel imgenin –O. Veli bunu şairanelik olarak değerlendirmektedir– tümüyle dışlandığı; yüce ve soylu değerler ve yaşamlar yerine küçük insanların dünyasına yönelinen; yerleşik beğeniye ve geleneksel sanat anlayışına tam bir başkaldırı ile yaşanan bu değişikliğin düşünsel temellerini en açık olarak <span class="char-style-override-15">Garip</span>’in önsözünde görebiliriz: O, kendinden önceki şiiri, <span class="char-style-override-15">“burjuvazinin malı olmaktan, sanayi devriminden önce de dinin ve feodalitenin köleliğini yapmaktan başka bir işe yaramamış” </span>olmakla suçlamış ve<span class="char-style-override-15"> “yaşamak için çalışmaya ihtiyacı olmayanların değil, yaşama hakkını mütemadi bir didişmenin sonunda bulan sınıfın, mevzubahs kitlenin”</span> şiirini yazmak istemiştir.</p>
				<p class="paragraf-1">Orhan Veli’nin hayata karşı ideolojik/düşünsel duruşu bu olmakla birlikte, yaşam biçimi, sınıfsal kökeni itibarıyla o tam bir kent çocuğudur ve bir küçük kentlinin eğilimleri ve alışkanlıkları içinde yaşamıştır. Sınıfa ve çalışan kitleye bakışı, ne yazık ki bir duygusallıktan öteye geçememiştir. Bu nedenle, gerek yazılarında gerek şiirlerinde bu tutumu onu, Selahattin Hilav’ın değerlendirmesiyle, <span class="char-style-override-15">“basit ve duygusal bir halkçılık eğilimi” </span>denilen bir yola sürüklemiş, <span class="char-style-override-15">‘küçük adamın’</span> dünyasının dışına çıkmasına izin vermemiştir.</p>
				<p class="paragraf-1">Kendinden önceki şiirin yapısıyla ilgili başkaldırısını ise şu gerekçelere dayandırır: <span class="char-style-override-15">“Teşbih, eşyayı olduğundan başka türlü görmek zorudur. Bunu yapan insan acaip karşılanmaz, kendisine hiçbir gayri tabiilik isnat edilmez. Hâlbuki teşbihle istiareden kaçan, gördüğünü herkesin kullandığı kelimelerle anlatan adamı, bugünün münevveri garip saymaktadır. Yazının peyda olduğu günden beri yüz binlerce şair gelmiş, her biri binlerce teşbih yapmış. Hayran olduğumuz insanlar bunlara birkaç tane daha ilave etmekle, acaba edebiyatımıza ne kazandıracaklar. Teşbih, istiare, mübalağa ve bunların bir araya gelmesinden meydana çıkacak bir hayal zenginliği, ümit ederim ki tarihin aç gözünü artık doyurmuştur.”</span> Şiirin yapısına ilişkin bu tutumu, bugün gerçek şiirin olmazsa olmaz estetik koşulu sayılan şiirsel imgenin şiirden kovulmasına yol açmıştır. Dış gerçekliğin, sözcüklerle parçalanarak yeniden kurulması ve yalın gerçekliğe yeni yeni boyutlar ve derinlikler katma olanağı olan imge şiirden çıkınca, ister istemez beraberinde dize, müzik, ölçü, ritim, uyak, şiirin iç gerilimi de şiirden çıkmıştır. Dış gerçeklik sözcüklerin konuşma dilindeki yalın anlamlarıyla, neredeyse bir tekrar, bir aktarma olarak girmiştir şiire. Dolayısıyla, herkesin anladığı kadarıyla, yalnız anlam kalmıştır Orhan Veli şiirinde. Bu elbette bilinçli bir tutumdur ve Orhan Veli bunun düşünsel temelini şöyle belirtir <span class="char-style-override-15">Garip</span>’in önsözünde: <span class="char-style-override-15">“Şiir, bütün hususiyeti edasında olan bir söz sanatıdır. Yani tamamıyla manadan ibarettir. Mana insanın beş duyusuna değil, kafasına hitap eder. Binaenaleyh, doğrudan doğruya insan ruhiyatına hitap eden ve bütün kıymeti manasında olan hakiki şiir unsurunun musiki gibi, bilmem ne gibi, tali hokkabazlıklar yüzünden dikkatimizden kaçacağını da hatırdan çıkarmamalı.”</span></p>
				<p class="paragraf-1">Orhan Veli’nin bütün hırsı eski şiiredir. Cemal Süreya’nın deyişiyle neredeyse tüm şiirleri eski şiire bir yergi olarak yazılmıştır. Şiiri, hamasi bir nutuk, içli bir aşk ağıdı, <span class="char-style-override-15">‘ufuklarda yüzen nazenin bir</span> <span class="char-style-override-15">balon’</span>, bir süs olmaktan kurtarmak; sokağın, küçük adamın, ezilen sınıfın acıları, umutları, düşleri ve yoksunluklarının söylendiği; dile getirdiği gerçekliğin basit, gündelik diliyle yazılan bir yapıya kavuşturmaktı. Bunda büyük ölçüde de başarılı oldu. Ancak ne yazık ki bu tutum, dönemine göre göreceli bu başarı, bu şiiri derinleştirmeye, büyük bir mecraya sokmaya yetmedi. Biçimsel yapının öne çıktığı bir şiirle sınırladı onu. Yazma, bir kahve sohbetinden farksız bir hale geldi. Necatigil’in deyişiyle bu <span class="char-style-override-15">‘edebiyatsız edebiyatın’</span> kolay görünüşü, konuşur gibi yazma kolaylığı –ne yazık ki önemi ve yapılan kavranmadan– o dönemin şiir heveslilerince akıl almaz biçimde çoğaltılmaya başlanmıştır.</p>
				<p class="paragraf-1">Orhan Veli ve arkadaşları bu yapı içinde şiirin bir noktadan sonra tıkandığını görecekler ve 1945’ten itibaren usul usul yazdıkları şiirlerde değişme başlayacaktır. Küçük görüntüler, basit duygular, anlık etkilenmelere bağlı, düz bir anlatımın yeğlendiği şiir, yerini dramatik gerilimin, düş gücü ve çarpıcı buluşların aldığı; lirizmi, uyağı ve ölçüyü gözeten, halk türkülerindeki yapı ve duyarlığın girmeye başladığı bir şiire bırakmaya başlamıştır. O, 1949 yılında <span class="char-style-override-15">Yaprak</span> dergisinde özeleştiri sayılacak bir yazısında, durumu kavradığını, şiirde gelenek ve emeğe dönüşünü şöyle anlatır: <span class="char-style-override-15">“Şiire yeni dünyalar, yeni insanlar sokarak, yeni söyleyişler bularak şiirin sınırlarını genişletmek istedik. Üstelik biz de görmek istediğimiz işin ne olduğunu belirtmek için birtakım softaların damarına basmaktan hoşlanıyorduk. Şiirlerimizin yadırganışı, sadece alışılmış kalıpların dışına çıkışından değil, çıkmak isteyişinden, bundan ayrı bir keyif buluşundandır. Gayretimizin nasıl bir sebebe dayandığı anlaşılınca biz de biraz yumuşar gibi olduk. Gelgelelim bu arada şiire giren bazı şeyler şiirin öz malı imiş gibi yerleşti kaldı. Bunlar (...) alelade konuşma, küçük, alelade olaylar, alelade insanlardı. İlk niyet hiçbir şeyin şiir dışı kalmamasını sağlamaktı. Ama genç okuryazarlar, bu işle uğraşanlar sandılar ki, şiir yalnız küçük olayların, yalnız alelade bir dille anlatılmasından meydana gelir. Böyle böyle bu aleladelik, bu basitlik şiirin bir tarifi, bir şartı oldu. (...) Şiirimizin bu hale gelmesinde galiba bizim neslin büyük payı var.”</span></p>
				<p class="paragraf-1">Mehmet H. Doğan bir değerlendirmesinde, <span class="char-style-override-15">“bugün toplumsal gerçeklerin, insani gerçeklerin derinlerinde bir yanlışı, bir haksızlığı, bir gayri insaniliği arayan, somut yaşayıştan, şaşmaz felsefi sonuçlara çıkmaya, ya da şöyle söyleyeyim; bilimsel gerçekleri somut gerçeklerle bilemeye çalışan şairler, kökleri havada, yapmacık ve gerçekliği olmayan bir dünya görüşünden, hayat anlayışından, somut insani gerçeklere Orhan Veli’nin ve genellikle 1940 şiirinin ilk yıllarındaki atağı ile çevirmişlerdir gözlerini. İşte 1940 şiirinin ve Orhan Veli’nin edebiyatımızdaki işlevi budur”</span> der.</p>
				<p class="paragraf-1">Ancak, ne yazık ki şiirimizin bu önemli şairi, henüz kendi şiirini kurma, yeni bir mecraya oturtma dönemindeyken 14 Kasım 1950’de Ankara’da bir çukura düşer. İki gün sonra da İstanbul’da beyin kanamasından aramızdan ayrılır; henüz yıktıklarının yerine tam istediği biçimiyle yenilerini koyamadan. Sanki o bunu sezmiş gibi, ta 1941’de, <span class="char-style-override-15">Garip</span>’in önsözünde şunları söylemiştir: <span class="char-style-override-15">“Bir insan kurduğunu mükemmelleştiremeyebilir. Fakat kendisini takip edecek olanlara kıymetli bir temel tevdi eder. Ya da bir yol gösterir, ya da bir yolun yanlış olduğunu söyler. Bu insan bir davanın bayraktarı, sıra neferi veya fedaisi demektir. Bir fikir uğrunda fedai olmayı göze almış insan takdirle, minnetle karşılanmalıdır.”</span></p>
				<p class="paragraf-1">Son yıllarında ilke edindiği basitlikten, tek ve küçük adamın sorunlarından insanlığın genel sorunlarına doğru bir gidiş, şiirlerinde ise büyük şiire doğru bir dönüş görülen bu güzel şairimiz için <span class="char-style-override-15">“Türk şiirinin kavgasını kazandı, kendi şiirinin kavgasını kaybetti” </span>diyen C. Süreya’nın bir değerlendirmesiyle bitirmek istiyorum: <span class="char-style-override-15">“Ahmet Muhip Dıranas, A.H.Tanpınar ortaya çok güzel yapıtlar koydular, ama ne kendi günlerinde ne de daha sonra bir işlevleri oldu. Buna karşılık Orhan Veli’nin büyük bir yapıtı yoktur, ama büyük bir işlevi vardır.”</span></p>
				<p class="paragraf-1 para-style-override-13"><span class="char-style-override-15">Ülkede Gündem</span>, 12-26 Kasım 1997 </p>
			</div>
		</div>
	</body>
</html>