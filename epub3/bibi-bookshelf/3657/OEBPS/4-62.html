<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-62.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-62.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-1"><span>YAZININ GÜCÜ / YAZARIN SORUMLULUĞU</span></p>
				<p class="paragraf-1">Jean Paul Sartre, yazının gücü ve yazarın sorumluluğundan söz ederken, birbiri ile çok açık ilişkisi olan üç noktanın altını çizer. İlki, her koşulda özgürlüğü savunmak olarak da ifade edilebilecek, özgürlüğün olumlu bir kuramını yapmak; ikincisi, zorbalığı ezilen sınıflar açısından kötüleyecek bir duruma geçmek; üçüncüsü de zorbalığın her türlüsüne, bu hiçbir şeyi durduramasa da, hemen kendi adına karşı çıkmak. Bu yaklaşım, gerçekte özgürlük ve zorbalık gibi, birinin varlığı diğerini yok eden iki aykırı olguda düğümlenmektedir.</p>
				<p class="paragraf-1">Sanatsal imgeyle ya da bilimsel kavramlarla nesneleri ve kuralları yerinden eden, dünyayı alışkanlıklarımızın dışına taşıyan, dış gerçekliğin gerisine sızmamızı, yeni derinlikler ve ufuklar kazanmamızı sağlayan yazarın, koşulsuz bir özgürlüğe gereksinimi vardır. Her gerçek yazar, bu anlamda zorunlu olarak devrimcidir ve ne adına olursa olsun, her türlü zor, yasak ve dayatma, onun yaratıcı yeteneği önünde bağışlanmaz bir engeldir.</p>
				<p class="paragraf-1">Hangi alanda olursa olsun yazısının malzemesini, hammaddesini doğa ve toplumun sunduğu yazarın, bu çerçevede, toplumsal sorunlara kayıtsız kalması düşünülemez. Dahası yazar, toplumdaki herkesten çok ve önce, işinin gereği toplumsal sorunlarla ilgilenmek gibi bir görevle yükümlüdür. Kuşkusuz bu ilgilenmek, yazıyla, eylemle sorgulamak, eleştirmek, karşı koymak ve tavır almak biçiminde olacaktır. Bu tutumundan ötürü bir yazarın kınanması ya da yasaklanması, yazarlık eyleminin kavranamamasından kaynaklanan bir bilisizliktir ve anlayışla karşılanacak bir yanı yoktur.</p>
				<p class="paragraf-1">Peki, nereden geliyor yazının ve yazarın gücü? Yazı ya da söz, insanın duyularıyla algıladığı ve öğrendiği, çok kısa bir sürede de, alışkanlıkların sığ sularında aşındırıp tükettiği gerçekliği, yeniden ve bilinçle bizim gerçeğimize mal eder. Bu mal ediş, tüketilen ilk durumun üzerindeki örtüyü kaldırdığından, o gerçeğin yeni bir boyutla, daha çarpıcı ve kalıcı olarak algılanmasını ve değerlendirilmesini sağlayacaktır. Sartre’ın o güzel sözüyle; <span class="char-style-override-15">“Siyahlar eziliyor, demedikçe siyahların ezilmesi bir şey demek değildir. O ana kadar kimse, belki siyahların kendileri de farkında değildir. Bir tek sözdür ona bu anlamı kazandıran.” </span>Örneği güncelleştirecek olursak, sevgi yerine korkuyu temel alan, korkulan olmayı güçlü olmanın gereği ve geçerli tek yolu sayan devletin, evrensel ölçülerde bir demokratikleşmeden yana olmadığını, bundan özenle ve öfkeyle uzak durduğunu, devletle şu ya da bu şekilde ilişkisi olan herkes kendi yaşamından bilir. Ancak bunu, kendi dışında bir söz ya da yazıyla duyup öğrendiğinde –yeniden keşfettiğinde– bu basit gerçek insanı düşünme, sorgulama ve karşı koymaya götüren yeni bir anlam kazanacaktır.</p>
				<p class="paragraf-1">Bu özelliğinden ötürü yazı ya da yazar, başkalarına görmeyi, düşünmeyi ve duymayı (hissetmeyi) öğretmek gibi büyük bir güce ve birileri için de sakıncaya sahiptir. Yazının gerçeğine yazıyla karşılık vermek gibi bir uygar düzeye erişmemiş; haklı ve farklı bir düşüncesi olmayan ya da çıkarları buna izin vermeyen her yönetim, tarih boyunca bilim ve sanat adamlarını zorla susturmak gibi zavallı bir açmazı seçmiştir. <span class="char-style-override-15">“Yazar, durup kalmak ya da susup yazgıya boyun eğmek hakkına sahip değildir. Küçük bir çocuk gibi tepinip bağırmalıdır; en sevecen göğüsten gelse bile dünyadaki hiçbir süt onun karşı çıkışlarını boğmamalı, onu tatlı bir uykuya itmemelidir. Uyuyabilmeyi istemek zorundadır, ama bu isteğe asla erişmemelidir. Karşı çıkışını unuttuğu anda, tıpkı dinin egemen olduğu eskiçağlarda bütün bir halkın Tanrısına ihanet etmesi gibi o da ihanet etmiş sayılır” </span>diyor Canetti ve ekliyor, yazarın yaşadığı çağla, güncelle<span class="char-style-override-15"> </span>ilişkisini vurgulayarak:<span class="char-style-override-15"> “Biraz gülünç kaçmayacağını bilseydim, yazara, zamanının köpeği diyebilirdim. O, çağını dolanır, orada burada durur, görünürde başına buyruk gezinir, yorulmak nedir bilmez; ıslak burnunu her yere sokar...”</span></p>
				<p class="paragraf-1">Burada altı çizilmesi gereken bir başka gerçek var. Kendisinin ve dünyanın bilincinde olmayan, yaşadığı dünyanın durumunu görmeyen, üzerinde düşünmeyen, herhangi bir rahatsızlık duymayan kişinin, yazacak hemen hiçbir şeyi olamaz. Bu bağlamda yazmak son derece büyük bir sorumluluk duygusudur. Gerçekte bu sorumluluk duygusu, yalnız yazar için ve yalnızca yaşadıklarıyla sınırlı bir sorumluluk duygusu da değildir. Dostoyevski diyor ya<span class="char-style-override-15">, “Bu dünyada her</span> <span class="char-style-override-15">insan, herkes karşısında, her işten sorumludur.”</span> Yazarın sorumluluğunu bu temelde almak daha doğru ve açıklayıcı olacak sanırım.</p>
				<p class="paragraf-1">Toplumun hemen hemen tüm kesimlerinin bastığı zemin, akıl almaz bir kirlenmeyle hızla kayan bir ülkede, şiirle kendini ifade etmeye çalışan bir birey olarak, yazmak konusuna bakışım, kendi yazma edimime dayanak yaptığım yaklaşım, bakış açısı kısaca bu. Ben, her koşulda ölümün değil, yaşamın; bireyciliğin değil, dayanışma ve paylaşmanın; savaşın değil, barışın; zorun değil, özgürlüğün; yalanın değil, inceliğin ve içtenliğin; paranın değil, sevginin; gerici politikaların değil, sosyalist değerlerin yanında olmayı kendim için bir ödev ve onur bildim. Ve bu dünya ile yazarak ödeşmeyi seçtim. Acısı da sevinci de benim.</p>
				<p class="paragraf-1 para-style-override-13">1995</p>
			</div>
		</div>
	</body>
</html>