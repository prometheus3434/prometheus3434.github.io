<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-93.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-93.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-32">AYDOĞAN YAVAŞLI’NIN ‘GÜZEL İNSANLAR’I</p>
				<p class="paragraf-1"><span class="char-style-override-15">Her İnsan Bir Mağaradır</span>, daha çok gülmece öyküleri ve şiirleriyle tanıdığımız Aydoğan Yavaşlı’nın sekiz öyküsünün yer aldığı beşinci kitabı. Gülmece öykülerindeki ironi, gerçekliğin, yabancılaşmanın ince bir mizahla eleştirisi, bu kitabında yerini, buruk, yalın, insanı yüreğinden yakalayan, küçük insanın gerçeğine sevgiyle yaklaşan bir dile bırakmış.</p>
				<p class="paragraf-1">Küçük taşra kasabalarında yaşanan geçim güçlüğü, yalnızlıklar, tıkanan sevgi açmazları, doğadan kopuşun getirdiği yıkımlar, çoktan kaybolmaya başlayan komşuluk ilişkileri, ölüm karşısındaki umarsızlıklar, küçük kurnazlıklar, sevgi-ölüm-yaşam ilişkilerinin küçücük hayatlar içindeki yeri... Yavaşlı’nın öykülerinde temel eksenleri oluşturmaktadır. Bu dış gerçekler içinde yaşayan Yavaşlı’nın ‘güzel insanlar’ı yaşadığı gerçeklikle örtüşen duygu dünyaları ile ömrümüzde onulmaz boşluklar bırakarak kaybolmaya başlayan iyiliği, insani değerleri, bize duyumsatmak, yaşatmak için çırpınırlar.</p>
				<p class="paragraf-1"><span class="char-style-override-15">“Artık insanlar da apartmanlar gibi yan yana geliyor, ama birbirlerini bütünlemiyorlar. Yaşadığımız yeri değiştirmek, olumlu yönde, insana yaraşır bir biçimde değiştirmek gerek. Aksi halde duygularımız da kuruyup gidecek. Sevgi, bilinmeyen bir duygunun adı olarak geçmişte kalacak” (...)</span> ‘Usul Usul Örmek Kendini’ öyküsünün, <span class="char-style-override-15">“bu mesleğin sermayesi yürektir, sevmesini bilen yürek”</span> diyen öğretmeni böyle seslenir öğrencilerine.</p>
				<p class="paragraf-1">Ancak beş gün yaşayan kızının cenazesini morgtan alan bir baba, kızıyla ölüm-yaşam ilişkisi üzerine konuşa konuşa götürür kızını mezarlığa ‘Her İnsan Bir Mağaradır’ öyküsünde: <span class="char-style-override-15">“Bir kaçınılmazlar toplamı mıydı yaşam? Durmadan katmerlenen, kendi basıncıyla oylumlanan pembemsi bir gül mü yoksa? (...) ne denirse densin yaşam dediğin ölümü hak etmeliydi. Ölümü hak etmeyen yaşam, en temel özelliğini yitirmiş demekti.” (...) </span>Ölümün, sevgisiz yaşamaktan daha acı olmadığını; gerçek ölümün sevmekten korkmak olduğunu anlatır babasına, öykünün beş gün yaşayan kız çocuğu: <span class="char-style-override-15">“İnsan kendinin göçebesidir babacığım. Sevgi, yalnızca o yaşar, yaşamayı yalnızca o karşılar, yalnızca o...”</span></p>
				<p class="paragraf-1">‘Adını Çocuklar Koysun’ öyküsü, kitabın en güzel öykülerinden birisi. Yıllar önce batıya göç etmiş doğulu bir insanın, son yıllarda bir insan kırımına dönen kirli savaş nedeniyle yükselen milliyetçilik duygularıyla, kasabalı tarafından dışlanışı ve göçe zorlanışının trajik öyküsü. Bu göçü önlemeye çalışan emekli öğretmenin dostluğu, umarsızlığı... Bu aptal kini ve düşmanlığı anlamayan çocukların geleceğe umut olan sevgileri, saflıkları... Aydoğan Yavaşlı’nın bu ‘güzel insanları’nı okudukça, sizin de <span class="char-style-override-15">“yüzünüzün ısınıp içinizin ılıyacağı”;</span> geçmişinizde kalan, başucunuzda durduğu halde görmeyi unuttuğunuz bir dünya olduğunu; insanın, ancak o dünyanın insani değerlerine sahip çıkarak yaşarken ölmekten kurtulabileceğini; onca kuşatmaya karşın sevginin hâlâ burnunuzun direğini sızlattığını göreceksiniz.</p>
				<p class="paragraf-1"><span class="char-style-override-15">“Çevremiz tekdüze, sığ kaldıkça düşüncelerimiz, ona bağlı olarak dilimiz, ilişkilerimiz de sığlaşıyor”</span> diyen Yavaşlı’nın öykü macerasında apayrı bir yeri olan, yalın, lirik öyküler toplamı <span class="char-style-override-15">Her İnsan Bir Mağaradır</span>.</p>
				<p class="paragraf-1 para-style-override-13"><span class="char-style-override-15">SiyahBeyaz</span>, 28 Ekim 1995</p>
			</div>
		</div>
	</body>
</html>