<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-88.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-88.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-27">CEZMİ ERSÖZ’ÜN KARDEŞ KOKUSU</p>
				<p class="paragraf-1">Cezmi Ersöz’ün yazılarını insan içi burkulmadan, alın çizgilerine acı sular yürümeden, her yazıda, kaybettiği bir yanıyla yüz yüze gelmeden, o güne dek ayrımında olmadığı hayatın ayrıntılarına çarpıp düşmeden, yazıdan yazıya insan olduğundan hem utanç, hem onur duymadan okuyamaz gibi gelir bana. Büyük kent kırgını ‘çağdaş’ insanın zayıflığı, yalnızlığı, sevgisizliği, yabancılaşması, umarsızlığı ve duyarsızlığı Cezmi Ersöz’ün yazılarının temel izleğini oluşturur. Bu izlekler, çırılçıplak bir içtenlik, içe işleyen bir üslup, lirik bir dil, duygusal çözümlemeler içeren bir öyküleme ve muhalif bir tavırla sorgulanıp sergilenerek, insanın ve yaşamın yüceltilmesi için, örtülü-açık birer olanağa dönüştürülür.</p>
				<p class="paragraf-1">Yazının konusu ve nesnesi ne olursa olsun, onunla çok yoğun bir duygusal özdeşlik kurar Cezmi. Hayata kocaman gözlerle bakan ve sorduğu her soruya bir tokatla karşılık alan bir çocuk saflığı ve öfkesiyle yazar her yazısını. Dili acıdır. Öfkesi, sevgisizliği değil, sevgiyi içerir. Toplumun en uçta tiplerini bile acıma-sevgi karışımı bir duyguyla anlar ve sever. Yazıya konu ettiği her durumu öyle içselleştirir, öyle bir insani çerçeveye oturtur ki herkes bir parça kendini bulur ve sevgiyle karşılar bu yazıları. Hemen her yaştan insanın, tortusu yüze vurmuş bu acı yaşam parçalarını büyük bir tutkuyla okumalarının gerisinde (bir yanıyla bu acıdan tat almalarında) kendilerini seyredecek, böylece yalnızlıklarını kıracak bir ayna bulmaları yattığı gibi, belki daha da önemlisi, kurtuluşlarını imleyen çağrışımlar buluyor olmaları yatmaktadır. Cezmi, insanlara içlerindeki uçurumu ve doruğu tüm çıplaklığı ile göstermekte, ancak hiçbir zaman buyurgan bir tavırla doruğu seçmelerini önermemektedir. Bunu, inceltilmiş bir üslup ve saygıyla, usulca sezdirerek okura bırakmaktadır. Kim bilir, bu kadar sevilmesinin gerisinde bu bilge ve okuru önemseyen tutumun da payı vardır.</p>
				<p class="paragraf-1"><span class="char-style-override-15">Saçlarının Kardeş Kokusu,</span> Cezmi Ersöz’ün Şubat/1995’te yayımlanan yedinci kitabı. Bu kitabında da Ersöz, öteki kitaplarındaki ana izlekleri ve yaşam sorunsalını, aynı inceltilmiş ve içe işleyen üslupla, ancak biraz daha gözlerini içine çevirerek anlatıyor: Pezevenklerinin kolundaki huzurlu fahişeler, bedenlerini satan genç erkek çocuklar, uyuşturucuyla uyuşmuş deri ceketli Rocker’lar, gece satıcıları, yüce gönüllü görünen vicdansızlar, ömür boyu bir parfümün peşinden koşanlar, ‘günahı yaşayıp imana ulaşmak’ isteyenler, çırılçıplakken bile elinden silahını bırakmak istemeyenler, bir gözlerinde hep kamera taşıyanlar, yalnız ve umutsuz alkolikler, kadınsızlıktan cinsel organını ezmeyi düşünen garsonlar, aşkta, işte, dostlukta kılıktan kılığa giren ikiyüzlülükler...</p>
				<p class="paragraf-1">Aile, devlet, ahlak, gelenek, iş, para ve benzeri kurumların ve araçların baskısı ile biçimlenmiş; tepkisi, coşkusu, umutları ve hüzünleri iğdiş edilmiş ‘mutlu çoğunluk’un, duyarsız ve bir örnek düzenliliği karşısında, toplumun dibe ittiği, uçta yaşayanlar, sevgisizlikten ve yalnızlıktan geberenler, güneş battıktan sonra karanlığın kıyısında birbirine sokularak varlık bulmaya çalışanlar, ölüme açılan kapıların eşiğinde yaşamı soluyanlar... Kısaca mağluplar, mahzunlar ve mazlumlardan oluşan bir insan coğrafyasında, toplumun vicdanı gibi gezinir ve gezdirir bizi Cezmi.</p>
				<p class="paragraf-1"><span class="char-style-override-15">Saçlarının Kardeş Kokusu</span>’nda bu temel izlekler yine ağırlığını korumakla birlikte biraz daha öne çıkan iki izlek, aşk ve yazarın kendisiyle iç hesaplaşmasıdır. <span class="char-style-override-15">“Aşk benim kurtuluşum, soluğum, özgürlüğümdür. Bu sıradan, bu bayağı hayattan, bu günlük, bu insanı haysiyetsiz bırakan korku ve kaygılardan, hesaplardan, kendimi korumak için girdiğim rollerden, baskılardan, aşkımla çıkabilirim ancak; aşk benim için ya hep, ya hiçtir.”</span> Aşk, bir kişiyle yaşanan, dünyaya kapılarını kapamış, yalnız iki kişiyi çoğaltan ya da tüketen bir duygu patlaması değil, dünyayı kirlerinden arıtan, bu çerçevede insanı yüceltip kutsayan bir olanaktır Cezmi’ye göre. Bu yüzden: <span class="char-style-override-15">“Yitirmeyi ve çok acı çekmeyi göze almadan kimse kurtulamaz bu adaletsiz hayattan, bu sefil esaretten... Kimse gerçekten âşık olamaz.” </span>Cezmi Ersöz için yaşamla yüz yüze gelmenin, yaşadığı toplumu tanımanın en gerçekçi yolu sokaklar ve gecedir: <span class="char-style-override-15">“Sokağa adanarak, ona teslim olunarak, sokakta geçirilen tek bir gece, güvenceli bir evde aylarca, yıllarca yaşamaya bedeldir bence... Gece sokakları, gözlerimizi örten yanılsama perdelerini kaldırır, hayatın, o gündüzleri bin bir hileyle gizlenen arka bahçelerini gösterir size...”</span></p>
				<p class="paragraf-1">Tanık olduğu, yaşadığı, acısını çektiği hayatın, kuytu, bakımsız, ışıksız arka bahçelerine adanmış bir ömürdür Cezmi. Pek çok insanın irkilerek geri çekileceği ya da hiçbir zaman yollarının düşmeyeceği bu cephede olacaktır her zaman. <span class="char-style-override-15">“...bütün acımasızlığına, bütün karmaşasına ve onca yıkımına rağmen son nefesine dek bu hayata adar kendini.” </span>Çünkü bu,<span class="char-style-override-15"> “eylem içinde olmak, direniş demektir. İçindeki ölümü ve yıkımı arzulayan sesi susturmak demektir.”</span> Kitabın en çarpıcı yazılarından olan ve yazarın acımasız biçimde kendini sorgulayıp gözler önüne serdiği <span class="char-style-override-15">‘Yağmurun Sesini Duymak İçin Susmak Gerekir’</span> yazısına gelince... Okurdan önce yazı yazan herkesin okuması gereken müthiş bir iç hesaplaşma. Bu yürekliliği edebiyatımızda çok az insanın gösterebileceğini düşünüyorum.</p>
				<p class="paragraf-1">Sevgili Cezmi, güzel kardeş... Yazıların için, gecikmiş küçücük bir teşekkür, bir sevgi yazısı bu. En iyisi okurla arandan çekilip herkesi yazılarınla –yani kendileriyle– yüz yüze bırakmak sanırım.</p>
				<p class="paragraf-1 para-style-override-13"><span class="char-style-override-15">SiyahBeyaz</span>, 14 Ekim 1995</p>
			</div>
		</div>
	</body>
</html>