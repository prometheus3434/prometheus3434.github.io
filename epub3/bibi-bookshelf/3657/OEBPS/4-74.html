<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-74.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-74.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-3-12"><span>PABLO NERUDA</span></p>
				<p class="paragraf-1">Bir insanı öldürmenin yüzlerce yolu vardır. Bunlardan ilki ve en ilkeli doğrudan katletmek olsa gerek. Öldüreceğiniz bir sanatçı, bir şairse bunun daha acımasız ama daha inceltilmiş yolu, o şairi şair eden, özünü, kimliğini oluşturan, tutunduğu savunduğu ne varsa kanlı bir kuşatmayla, ona dokunmadan yok etmektir gözleri önünde; türküsünü kesmek, susturmaktır.</p>
				<p class="paragraf-1">11 Eylül 1973’te ABD destekli kanlı bir darbeyle Sosyalist Şili Hükümetini düşüren faşist Pinochet çetesi de böyle bir yolla gönderdi Neruda’yı ölüme. 11 Eylül sabahı Isla Negra (Kara Ada)’daki evini kuşattılar. Bağlarını kestiler ülkesiyle ve dünyayla. Santiago’daki evini yağmaladılar. Kendilerine sürpriz yapmak için Isla Negra’ya sık sık helikopterle inen büyük dostu Allende’nin ölümünü öğrenmesi, zaten hasta olan Neruda’yı yıktı büsbütün. <span class="char-style-override-15">“Onu öldürüyorlar. Onu</span> <span class="char-style-override-15">öldürüyorlar”</span> diye ateşler içinde sayıklayarak 23 Eylül’de bu kanlı oyuna gözlerini kapadı; Şili’nin ve dünya şiirinin yüreğine gömülerek. Üç gün süreyle yas tutulmasını emreder Pinochet, acılı, aşağılık bir alay gibi...</p>
				<p class="paragraf-1">Kimdir Neruda? Ya da asıl adıyla Ricardo Neftali Reyes Basoalto? 1904 yılının 12 Temmuzu’nda Şili’nin Parral kentinde bir demiryolu işçisinin çocuğu olarak dünyaya gelen, ertesi yıl göç edilen Temuco’da güney ormanlarının, fırtınaların, <span class="char-style-override-15">“kutuptan çağlayanlar gibi dökülen, uzun cam iğneler gibi inen büyük yağmurların” </span>yüreğinde büyüyen bu içedönük tedirgin çocuk nerelerden geçerek gelmiştir dünya şiirinin doruklarına? Bunun için, her sanatçının olduğu gibi Neruda’nın da düşleri, acıları, tutkuları, ülküleri ve eylemleriyle yaşamına bakmak gerekecektir. Bu güney kasabasının yalnızlığı, sıcacık insan ilişkileri, doğanın büyülü gizi içinde büyüyen bu hayalci çocuğun kişiliğini ve şiirini ilmek ilmek örecektir yaşadığı o yoğun, zengin, hareketli yaşam. Denizin ve rüzgârın sesi, karın ve yağmurun rengi, kuşların ve böceklerin kanatları, açlık, aşklar, kitaplar, elçilikler, büyük toplumsal mücadeleler, savaşlar, sanat kavgaları, dünyayı adım adım dokuyan sonu gelmez yolculuklar, tükenmez bir hazine gibi besleyecektir onun şiirini. Onu ayakta tutan ve dal budak salmasını sağlayan sonsuz sayıda kökler olacaktır.</p>
				<p class="paragraf-1">1917-20 arasında yazar ilk şiirlerini. 1921’de Santiago’da öğrencilik yılları. 1923’te ilk şiir kitabı: <span class="char-style-override-15">Akşam Alacası</span>. 1924’te ilk önemli kitabı: <span class="char-style-override-15">Yirmi Aşk Şiiri ve Bir Umutsuz Şarkı</span>. 1925’te üç kitap daha: <span class="char-style-override-15">Sonsuz İsyanın Girişimi</span>, <span class="char-style-override-15">Halkalar</span>, <span class="char-style-override-15">Yerleşik Adam ve Girişimi</span>. Ve konsolosluk görevlerinin başlangıcı. 1927 Rangoon, 1928’de Colombo, 1930’da Batavia, 1934’te Barcelona, 1935’te Madrid konsolosluğu... Kitaplar, çeviriler, edebiyat çalışmaları ve İspanya içsavaşı... Politik bilinçlenme ve ilk siyasi şiir: Ölmüş Savaşçıların Analarına Saygı. Cumhuriyetçilerle birlikte hareket ettiği için Şili’ye çağrılma. Konsolosluk görevinden ayrılarak Paris’e yerleşme ve İspanya ile dayanışma günleri. Şili’ye dönüş. 1940’ta Mexico Başkonsolosluğu, 1943’te Şili’ye dönüş ve Guatemala, Lima gezileri. </p>
				<p class="paragraf-1">1945’te maden ocakları bölgesinden seçilerek senatoya ve Devrimci Şili Partisine giriş. Eski arkadaşı yeni başkan Videla’nın dönekliği ve kurduğu polis devletinde vatana ihanetle suçlanma, tutuklanma kararı ve ülkesinden ayrılış. 1952’de Şili’ye dönüş. 1955’te Fransa, İtalya, Doğu Avrupa ve Çin gezileri. Ve şiirler, kitaplar, şiirler. 1970, Salvador Allende için seçim kampanyasına katılış. 1971, Allende’nin Cumhurbaşkanlığındaki Şili’nin Paris Büyükelçiliği. Aynı yıl Nobel Edebiyat Ödülü. 1973, parlamento seçimleri için kampanyaya katılış; içsavaşın önlenmesi için Latin Amerika ve Avrupa aydınlarına çağrı. Ve Şili için de Neruda için de bilinen son...</p>
				<p class="paragraf-1">Çok genel çizgileriyle özetlenen bu yoğun yaşam onun şiir evrenini oluşturan binlerce kaynak olup besleyecektir Neruda’yı ve ondan da dünya şiirini. Kuşkusuz onun şiirinin ilk kaynakları Şili’nin o ıssız, kıyısız doğa görüntüleridir. O, yıllar sonra <span class="char-style-override-15">“Bugünkü şair Neruda’yı hazırlayan nitelik bence doğa ve sevgidir”</span> diyecektir. Bu görüntüler, bir ürkeklik, çekingenlik, sonsuz bir yalnızlık duygusu olup yansıyacaktır bilincine. Hayatın ve şiirin bu büyük taşralısı başlangıçtan, şiirlerinin toplumsal bir özle kitlelere mal olduğu dönemlere kadar bu özelliğini koruyacaktır. <span class="char-style-override-15">“Ürkeklik ve çekingenlik yalnızlığa açılan kapıdır. İnsanın ilginç ruhsal bir durumudur. Kurtulması kolay olmayan bir ıstırap gibidir. Ancak insana böyle bir özellik ya da kötü yan, bir karışım gibi şarttır, kişiliğinin bozulmasını önemli ölçüde önler.”</span> Ancak bir başına yalnızlık duygusu, hüzün, karamsarlık bir şairi, bir duyarlığı çok çabuk tüketecek ve sulu bir duygululuğa götürecek en büyük tehlikedir. <span class="char-style-override-15">“Ne yalnızlık ne toplum, şairin gereksinimlerini altüst edemez; bunlardan biri ya da ötekini abartanlar insan yüreği için gerekli gıdayı, asırlardır aynı peteği kuran arının rolüyle tahrif ediyorlar.”</span></p>
				<p class="paragraf-1">İlk şiirleri ve okumalarının peşinden Fransız sembolistlerini özümseyen şair Şili halk kültürü ile Avrupa şiirinin bir sentezine gitmeyi başaracaktır; ama kendi kaynaklarından kopmadan. Ardından Mayakovski ve Walt Whitman’ın şiirleriyle tanışma. Ve ‘Yeryüzünde Konaklama’ kitabı ile kişisel deneyimlerinden evrensel düzeye varan bir şiir çizgisine ulaşma. Bir şairin duyarlılığını, imgelemini besleyen ne varsa hayata ilişkin, antenleriyle hepsini yakalayan ve sünger gibi emen birisidir Neruda. <span class="char-style-override-15">“Ben, duyguları insanoğlu, kitaplar, olaylar ve savaşlarla beslenen doymazın biriyim. Bütün bir yeryüzünü mideme doldurabilirim.</span> <span class="char-style-override-15">Denizlerin bütün suyunu içip tüketebilirim.”</span> Sanırım böyle bir şair sonuçta, <span class="char-style-override-15">“Benim hayatım bütün hayatlardan oluşmuş bir hayattır. Bir</span> <span class="char-style-override-15">şair hayatıdır” </span>demeye hak kazanacaktır.</p>
				<p class="paragraf-1">İspanya içsavaşının Neruda’nın hayatında ve şiirinde çok önemli bir yeri vardır. Onun Marksizme bağlanışı ve şiirinde radikal bir dönüşüm bu savaşla olacaktır. Resmi görevini bırakıp İspanya ve Fransa’da Cumhuriyetçiler için mücadeleye girişen Neruda’da <span class="char-style-override-15">‘gelinciklerle örtülü</span> <span class="char-style-override-15">metafizik’</span> dönemi kapanmıştır. Güdümlü sanatın –şiirin– en güzel örneklerini verdiği bu yıllarda ve sonrasında Marksizmi ‘faşizme karşı tek silah’ sayar. İkinci Dünya Savaşı yıllarında da Nazi faşizmine yiğit bir aydın ahlakıyla karşı koyar. Tarafsız kalmayı yeğleyen aydınlara şöyle seslenecektir: <span class="char-style-override-15">“Bir Aztek delikanlısının, Arjantinlinin ya da Kübalının Kafka, Rilke ya da Lawrence’e bağlandıklarını görünce öfkelenmemek elden gelmiyor. Gençler ‘saf şiir’ adına daha delikanlıyken yaşlanıyorlar, en basit insanlık görevini unutuyorlar. Savaşmayan kim olursa olsun korkaktır. Geçmişten artakalanlara dönmek ya da düşlerin labirentini araştırmak çağımıza yakışan bir uğraşı değildir.”</span></p>
				<p class="paragraf-1">On üç yıldır ülkesine kan kusturan Pinochet’ye rağmen onun ölümsüz gücü, gerçek bir şair oluşu kadar, <span class="char-style-override-15">“akılcı, içtenlikli, gerçek bir</span> <span class="char-style-override-15">yurtsever”</span> ve dünya vatandaşı olmasından gelmektedir. Ülkesinden ve dünyadan aldıklarını özümsemiş, onarmış ve büyük bir sorumluluk ve bilinçle karşılığını geri vermiştir. Şiiri ve eylemiyle halkının ve dünya uluslarının gelişip olgunlaşmasına büyük katkılarda bulunmuş bir insanın, şairin görevi konusunda şunları söylemesi hakkı ve görevidir: <span class="char-style-override-15">“Şair yuvarlanan bir taş değildir. İki kutsal görevi vardır: Gitmek ve geri dönmek. Gidip dönmeyen şair kozmopolit bir insan olur. Böyle bir insan olarak da güç bela bir insandır ve yalnızca ölmekte olan bir ışığın yansıması gibidir.”</span> Bu kısacık eksikli yazımızı Curt Meyer-Clason’un sözüyle bağlayalım: <span class="char-style-override-15">“Neruda, beş duyunun doğrularından oluşmuştur.” </span></p>
				<p class="paragraf-1 para-style-override-13"><span class="char-style-override-15">Yarın</span> dergisi, Eylül 1986</p>
			</div>
		</div>
	</body>
</html>