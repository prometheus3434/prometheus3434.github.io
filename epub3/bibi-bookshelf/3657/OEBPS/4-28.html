<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-28.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-28.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-1-28">YAZMAK KONUŞMAK...</p>
				<p class="G-vde-Metni-Girintisi para-style-override-19">Ne çok sorulan sorudur; neden yazıyorsunuz? Saygı, merak ve kuşkunun sarmalından süzülmüş bir nezaket, gizinizi açık etmek ister. Kim bilir kaç cümle kurdun bugüne dek, şiirle hayatın kesişme noktasına göndermeleri olan: Ben, şiir ya da deneme, yazarak kendime bir yaşama alanı açıyorum. Hayatın kimi alanlarında var olamadığım, kimi alanlarında da var olmak istemediğim için yazıyorum. Var olan hayat, kendine eklenmemizi istiyor. Oysa benim buna itirazım var. Yazı, benim dönüşüm gücüm, dönüştürme olanağım. Uzak bir gelecek için de olsa, karşı dünya taslağı oluşturabildiğim tek alan.</p>
				<p class="paragraf-1">Sonra şiirin mayasına yönelik ikinci merak gelir: Nedir bu hüzün; nereden gelir; hüzünsüz olmaz mı? Ne olabilir ki, dersin saygıyla; doğrudan hayatın kendisi. Hayatla ‘terbiye’ edilmiş benim aklım ve kalbim. İnsanı kendi içine kilitleyen bu yabancılaşma; bu yabancılaşmanın yarattığı, bir ucu düşmanlığa varan yalnızlık. Çaresiz düşürülmüş insan. Bunlar size de hüzün vermiyor mu? Şu küçük uyarıyı yaparsın hemen: Ben bu hüznü kutsamıyorum; insanın kalbine dokunan bir dille sergileyip reddediyorum. Bilinsin istersin.</p>
				<p class="paragraf-1">Söz usul usul açılır; şiirle özgürlük, aşkla özgürlük ilişkisine varır. Bir kördüğümü dört cümleyle çözmenin sıkıntısıdır yaşadığın: Hayat bir güç, güçlülük ideolojisi üretip durur. Geleneksel kültürümüz bu ideolojinin ete kemiğe bürünmüş halidir. Çağdaş diye tanımladığımız kültür de bizden bunu ister. Var olabilmenin koşulu ya güçlü, egemen olmaktan ya da bu güce kapılanmaktan geçer. Bunu bir bilinç, bir bilinçaltı haline getirdiler. Aşkın da sanatın da doğasında bu yoktur. Bu iki insan hali –aşk ve yaratıcılık– bizden koşulsuz bir özgürlük, tam anlamıyla denk bir ilişki ister. Yoksa onlara katılamayız; onları yaşayamayız. </p>
				<p class="paragraf-1">“Değersizleştirilmiş eşitlik”ten, değersizleştirilmiş barışa geçersin. Herkesin, kibrit kutusu hayatını en büyük saydığı bir dünyada, bir genişlik tanımını hecelemeye başlarsın: Kendi dilini ve kültürünü unutmuş/unutturulmuş; bedenine bir günah ve ayıp merceğinden bakan; egemenliği altında yaşadığı dil ve kültürle her gün biraz daha kişiliksizleşen; ancak gücün/ güçlünün değerleriyle yaşayabilme hakkını edinebilmiş; farklılığını boğazında bir ip gibi gezdiren insanların oluşturduğu bir toplumda, özgürlük ve eşitlik, olsa olsa bir kırtasiye eşitliktir; inceltilmiş bir cezadır. Küçük düşürülmüş bir dünyadır bu, dersin. </p>
				<p class="paragraf-1">Sevmekten, kendini sevmeye geçer söz, şiirin gölgeli ışığında. Sevgi-emek ilişkisinin nasıl bir değirmen taşına döndüğünü görürsün gizlice: Bizim geleneksel kültürümüz de sol kültürümüz de ağır bir özveri üzerine şekillenmiştir. Bu özveri, doğu toplumlarına özgü bir abartıyla kendini silme, sevmeme, kendini aşağılamaya varmıştır. Birey olabilmeyi bireycilikle, bencillikle özdeşlemiştir. Bu doğru değildir. Kendisini bu kadar silen bir insan, başkaları için başı göklerde bir dünyayı nasıl kurabilir? Böyle bir tutumun gerisinde, özgür, hilesiz ve onurlu bir ilişki olduğunu kabul etmek çok güç. İnsan ancak kendisini sayarak, severek, başkalarıyla birlikte, başkaları için davranabilir. Bize yaşama gücünü veren bu güzelliktir.</p>
				<p class="paragraf-1">Bütün bunların konuşulduğu yerde, korkunun ve otoritenin hayatımızdaki gerçeğine değinilmez mi? Baba ve devlet olarak bizi kötürüm eden tanrının sevgisizliğine? Dinle mayalanmış geleneksel kültürün egemen olduğu toplumlarda, tanrının evdeki suretidir baba. Evin tüm bireyleri bu tanrının kulları. Öyle bir tanrı ki evden dışarda binbir şekil alarak sürüp gider... “Devlet baba” kültü, evdeki babadan alır gücünü ve döner bu babayı da kendisine kul eder. Bir paradoks gibi görünse de değildir. Her iki baba da çocuklarını –yurttaşlarını– edilgen birer kul yaparak yaşayabilir ancak. Sevgi ölür. Şiir uzaklıktır. Özgürlük suçtur. Bunun yol açacağı sonuçlar mı? Yaşadığımız ülke çok açık bir yanıt değil mi?  </p>
				<p class="paragraf-1 para-style-override-22">Mutlu sözler değil bunlar, bilirsin. Şiirle susarsın...</p>
				<p class="paragraf-1 para-style-override-16">2003</p>
			</div>
		</div>
	</body>
</html>