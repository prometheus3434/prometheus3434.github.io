<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-36.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:47927367-4e02-4408-b18b-9d1132f36a86"/>
	</head>
	<body>
		<div id="x4-36.html" xml:lang="tr-TR">
			<div class="Basic-Text-Frame">
				<p class="split"/>
				<p class="arabaslik-sol" id="toc_marker-2-6">KENDİ YALNIZLIĞINI GİTMEK</p>
				<p class="paragraf-1">Umut, ikircim, istek ve sitemle çırpınan bir şarkının önüne açtığı ince ve derin bir yolda yürüyordu, karmakarışık duygular içinde bulanıp bulanıp durularak. İnsanın hasretlerinden menevişler alan ses, dalgalı adımlarla görünmez basamakları tırmanıp bulutlara değiyor, sonra da batan güneşe ayak uydurup kendi yalnızlığına sızan bir düzlüğe gölgeler düşürerek ufukta eriyordu. Yürümüyordu da turuncu, sarı, lacivert ve siyaha kesmiş bir yumağı, gecikmiş bir tutku, akıl almaz bir cesaretle geriye sarmaya; bir yağmur damlasından dünyalar içilen zamanlara çevirmeye çalışıyordu. Omuzlarındaki değirmen taşını ve aklına kök salan karaçalıyı, yüreğini basan bulutlarla yumuşatıp bir simyacı gibi aşka ve inceliğe dönüştürüyordu. Şarkının önüne açtığı yol, başkalarının çoktan sırtını döndüğü deniz köpükleri, dağ dorukları, çınar yaprakları ve sabah rüzgârlarıyla ırgalanan bir beşikti. Kendini bedenine bıraksaydı dünyayı bir haz diye tanımlaması içten değildi.</p>
				<p class="paragraf-1">Ancak hiçbir yol kendi yalnızlığını gidecek kadar bu dünyanın dışında değildi. Umut, ikircim, istek ve sitemle çırpınan ses ne zaman birazcık aralansa ya da sussa bir soluk, önüne binlerce yeni yol açılıyordu, her birinde bir başka dünya çırpınan. Işıklı vitrinler önündeki yaşlı ve yoksul kadınların neredeyse bir yok oluşa dönen dalgınlıklarından uzanan o silik, o ezik yol, kirpiklerinde hapishaneler asılı gencecik gelinlerin yataklarından sızan iç çekişlerle buluşup, bu dünyaya utanç çizgileri çekerek aynı kuyulara akıyordu. Bir kadın çığlığının dilim dilim ettiği yollarda, sigara yanıklarıyla ışığı söndürülmüş bir çocuk bedeni, evinden alınmış bir babanın odalarda bıraktığı boşlukla büyüye büyüye, bu dünyayı göğsünde yürek taşıyan herkesin ağzına tıkıyordu. Yoksulluktan artırdığı yoksulluğunu lav silahlarına teslim etmiş bir adamı devlete götürüyordu, kül ve gözyaşının dağlardan kentlere çektiği o güvensiz kaygan yol. Kalçalarını ve göğüslerini alacakaranlığa yaslamış kadınlarla birlikte, küçücük bedenlerini şehvetin bıçaklarına tutan çocuklar, kendi ışıklarını söndürerek kasıkları kararmış adamları ışıtmaya çalışıyorlardı, doyumsuzluğun geceye çektiği kırmızı yollarda.</p>
				<p class="paragraf-1">Durduğu yerde burgaçlanıyordu. Başka şarkıların başkalarının önüne açtığı yollarla kuşatılmıştı ve sesi diline, yolu bedenine düğümler atıyordu. Birinde bir çocuk, ağzında merakın sütdişleriyle herkesin bin yıllık şarkısını kesiyordu: “Gökyüzünü ezber etmiş tembel ve haksız bir öğrenci bu güneş; iyiyi kötüyü ayırt etmeden doğuyor ve batıyor.” Sırtını yasak bir ağaca yaslamış, sesine bir kızın saçlarını perde ederek sesleniyordu bir genç: “Ay ışığı gecede güzeldir; aşk gibi, su gibi karanlığa gizler ve büyüler katarak büyütür insanı.” Boynunda bir kadın iki çocuğun ağırlığı, sesi yaprak döken bir adam güzü gösteriyordu: “Yüreğine od düşen adamın bedeni her zaman tutuşmaz, tutuşsa da yalnız kendini yakmaz.” Hiçbir şarkının önüne yollar açamadığı gecikmiş bir kız, sararmış perdelerin ardında, kendine sızan bir yolun ıssız şarkısındaydı: “Gecelerin uzunluğunu ben bilirim. Ben bilirim yatakların ısıtamadığı yalnızlığı.”</p>
				<p class="paragraf-1">Bir dağ başı yalnızlığını da söylese, aşklar, ölümler, acılar ve umutlar içinde bir koroydu herkes. Herkesin yolu başkasının yoluyla düğümlenmiş, şarkısı başkasının şarkısıyla halkalanmıştı. Ve dünya, evlerden, pasajlardan, mağazalardan, gökdelenlerden, köylerden, tarlalardan, tamirhanelerden, berber dükkânlarından, kahvehanelerden, tatil sitelerinden, fabrikalardan, dağlardan, hapishanelerden, genelevlerden, pavyonlardan, pastanelerden, okullardan, karakollardan, bürolardan, meyhanelerden... kısaca, insanın adım attığı, soluk aldığı, sustuğu, düş kurduğu her yerden, her gün birbirini kesen, birbirinden çıkan, birbirinde biten binlerce yoldan oluşmuş, kimseyi kendi şarkısının açtığı yolda yalnız bırakmayan bir insan atlası, bir ses sağanağıydı. Kederi de güzelliği de bu çoğullukta, bu ayrımdaydı, kim bilir...</p>
				<p class="paragraf-1 para-style-override-13">1995</p>
			</div>
		</div>
	</body>
</html>