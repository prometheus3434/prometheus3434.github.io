<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ecevit</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal3" id="calibre_toc_13">Hürriyet’e Demeç<sup class="calibre3"><a href="../Text/ecevit_split_025.html#footnote-100-9" id="footnote-100-9-backlink">[9]</a></sup></h2>

  <p class="normal1">Yunanistan’ın Ege’deki Türkiye kıyılarına yakın bazı adaları uluslararası anlaşma hükümlerini çiğneyerek açıkça silahlandırması, iki ülke arasında gerginliği artıran ciddi bir sorundur.</p>

  <p class="normal1">Yunanistan’ın bu konuda izlediği taktik şöyle görünüyor:</p>

  <p class="normal1">Gerçekte adaların anlaşma hükümlerine rağmen silahlandırılması, iki ülke arasındaki gerginliğin artması sonucunu doğurduğu halde, Yunanistan, durumu tersine çevirerek, iki ülke arasında artan gerginliğin ve Türkiye’den gelen “tehdit”lerin sonucu olarak adaları silahlandırma zorunda kaldığını öne sürmektedir. Yani, adaları silahlandırmasını, yeni bir gerginlik nedeni olarak değil, var olan gerginliğin sonucu gibi göstermektedir.</p>

  <p class="normal1">Bu Yunan taktiğini dünya kamuoyunda etkisiz bırakmanın en akılcı yolu, Türkiye’den söz konusu adalara herhangi bir tehdit yönelmediğine dünyayı inandırmaktır. Son zamanlarda, bazı Türk hükümet üyelerinin, Yunan iddialarını doğrulayıcı nitelikte konuşmalar yapmaları, hele Başbakan’ın da bu yönde imalara başlaması ise, tam tersine, dünya kamuoyunda Yunan iddialarını haklı gibi göstermekten başka bir sonuç vermemektedir.</p>

  <p class="normal1">Çağımızda uluslararası ilişkiler dünya kamuoyundan soyutlanarak yönetilemez. İç politika hesaplarından başka bir şey düşünmediği için uluslararası ilişkilerde bile dünya kamuoyunu dikkate alma gereğini duymayan bugünkü hükümet ise, bu davranışı ile dünya kamuoyunda ve uluslararası toplantılarda sürekli puan yitiriyor veya yenik düşüyor. Hem de en haklı olduğumuz davalarda yenik düşüyor.</p>

  <p class="normal1">Ege çok önemli bir deniz geçididir. Ege’deki adaların silahlandırılması, Doğu Akdeniz bölgesindeki hassas denge açısından da büyük önem taşımaktadır ve en az Türkiye için olduğu kadar, dünyada ağırlığı bulunan başka bir kısım devletler bakımından da ciddi kaygı konusu olabilecek nitelikte bir olaydır. O nedenle, Türkiye, bu adaların silahlandırılmasına karşı çıkarken, uluslararası anlaşmalar açısından kesinlikle haklı olduğu gibi, uluslararası siyasal durum ve denge nedeniyle de birçok devletlerin kesin ve açık desteğini kazanabilir. Fakat, anlamsız ve geçersiz birtakım iç politika hesaplarıyla, hükümet üyelerinin ve hükümeti destekleyen bazı yayın organlarının, adalar üzerinde emellerimiz bulunduğu izlenimini yaratan çıkışlarda bulunmaları, bizi adaların silahlandırılmasından kaygı duyması beklenen devletlerin açık desteğinden de yoksun bırakabilir.</p>

  <p class="normal1">Hükümetin bu davranışı ardındaki iç politika hesaplarını “anlamsız ve geçersiz” diye niteleyişimin nedeni ise, Türk halkının bu türlü hesapları çok kolaylıkla fark edecek ve uluslararası alandaki gücümüzün ve haklılığımızın iç politika hesapları yüzünden zedelenmesini bağışlamayacak olgunlukta bulunduğuna inanışımdandır.</p>

  <p class="normal1">Türkiye’nin şu sırada Ege ile ilgili temel sorunları, kıta sahanlığı, hava ve deniz kontrol alanı ve adaların anlaşmalara rağmen silahlandırılması sorunlarıdır. Hiçbir davranışımız, bu çok haklı olduğumuz sorunlarda Türkiye’yi zayıf düşürebilecek, birtakım art niyetler besliyormuş gibi gösterebilecek nitelikte olmamalıdır. Kıta sahanlığı sorunumuzun Ege’deki Yunan adalarıyla ilişkisi ise, adaların kıta sahanlığı bulunup bulunmadığı veya var sayılıp sayılmayacağı açısındandır. Bu konuda açıktan bir hak iddia etmekte son derece çekingen görünen Türk Hükümeti’nin, iç politika alanında bu çekingenliğini gözden saklamak için doğrudan doğruya adalar üzerinde hak iddia ettiği izlenimini verecek konuşmalar yapması, akıl almaz bir çelişkidir ve sorumsuzluktur.</p>

  <p class="normal1">Adaların da kıta sahanlığına sahip olduğuna ilişkin Yunan tezi karşısında bugünkü Türk Hükümeti’nin ne kadar çekingen davrandığına iki somut örnek vermek isterim:</p>

  <p class="normal1">Birincisi, MTA Sismik-1, Ege’ye çıkışında, Semadirek (Samatraki) adasının bir hayli doğusundaki meskun olmayan bir kaya parçasının bile çok uzaklarından geçmek üzere bir kavis çizmiştir.</p>

  <p class="normal1">İkincisi, 1974’te Çandarlı bazı Yunan adalarının bir hayli batısına, Ege’nin ortalarına kadar açıldığı halde şu âna kadar MTA Sismik-1’in adaları batıya doğru aşmamasına özen gösterilmiştir.</p>

  <p class="normal1">Türk Hükümeti, adaların kıta sahanlığı konusundaki aşırı Yunan iddialarına karşı makûl ve inandırıcı bir görüşle ortaya çıkıp, Türkiye’nin Ege’deki kıta sahanlığı ile ilgili hak iddialarını dünya kamuoyuna benimsetmeye çalışacak yerde, adaların kime ait olduğu veya olması gerektiği konusunda iç politika hesaplarıyla ilgili tartışmalar açarak, ülkemiz üstüne yersiz kuşkular çekmektedir. O yüzden, Türkiye, Ege’deki adaların silahlandırılması konusunda da, davacı olabilecek durumda iken, Yunanistan’ın Türkiye’den davacı durumuna geçebilmesi kolaylaştırılmış olmaktadır.</p>

  <p class="normal1">Cumhuriyet Halk Partisi’nin bir buçuk yılı aşkın bir süre tekrarladığı ısrarlı uyarılardan sonra, Hükümet, Ege’nin deniz yatağı ile ilgili ulusal haklarımız yönünde, çok gecikerek de olsa, bazı adımlar atmaya başladı. Fakat bu adımların atılışında ve tanımlanışında akıl almaz bir çekingenlik gösterdi. Üstelik, bu çekingenliği gösterirken, Türkiye’nin Ege’deki haklarına ve kararlılığına gölge düşürebilecek ifadeler ve terimler kullandı.</p>

  <p class="normal1">1974’te, Cumhuriyet Halk Partisi’nin başında bulunduğu hükümet, Türk donanması eşliğinde Çandarlı gemisini, Ege’nin deniz yatağında arama yapmaya gönderirken, o hükümetin başkanı olarak, içerde ve dışarıda, açıkça şunları söylüyordum:</p>

  <p class="normal1">“Müzakerelerin Yunan tutumu dolayısıyla gecikmesi bizim Ege Denizi’nde meşru haklarımız saydığımız hakları kullanmamızı geciktiremez, geciktirmeyecektir.” (Alman televizyonunda konuşma: 8 Mayıs 1974)</p>

  <p class="normal1">“Petrol aramalarını, esasen Türkiye’nin kıta sahanlığına dahil bulunduğu hiçbir ölçüyle tartışma konusu yapılamayacak alanlar içinde sürdüreceğiz” (Ankara aa Bülteni: 25 Mayıs 1974)</p>

  <p class="normal1">“Bizim kendi meşru hakkımız saydığımız alanlarda tek taraflı olarak girişimlerimizi sürdürmemiz zorunludur.” (Almanya’nın Sesi Radyosu’na demeç: 26 Haziran 1974)</p>

  <p class="normal1">“Meşruluğuna inandığımız haklarımızı sonuna kadar kullanacağız. O arada Ege’de, bizim olduğuna inandığımız kıta sahanlığı içinde petrol aramamızı... aynen devam ettireceğiz. Ama bütün bunları kışkırtıcı olmadan yapacağız, dünya gözünde haklılığımızı, barışçılığımızı koruyarak yapacağız.” (Millet Meclisi’nde konuşma: 3 Temmuz 1974)</p>

  <p class="normal1">Bu konuda bugünkü hükümetin kullandığı üslup ile, 1974’te bizim hükümette iken kullanmış olduğumuz üslup arasındaki bazı önemli farklar şunlardır:</p>

  <p class="normal1">Bugünkü hükümet, MTA Sismik-1 gemisinin Ege’deki çalışmasını sadece bir “bilimsel araştırma” olarak niteliyor. Biz ise, 1974’te, yalnız “bilimsel araştırma”dan değil, aynı zamanda ve daha çok “petrol araması”ndan söz etmiştik. Bunun uluslararası deniz hukuku açısından bir anlamı vardır. Çünkü “bilimsel araştırma” tüm açık denizlerde her devlete –belli teknik koşullara bağlı olarak– tanınan bir haktır. “Arama” ise, ancak, bir devletin kendi hak sahibi olduğu deniz alanlarında veya kıta sahanlığında yapabileceği bir çalışmadır.</p>

  <p class="normal1">Bugünkü hükümet “arama” yerine “bilimsel araştırma” terimini bilerek tercih etmiştir. O kadar ki, Ege’ye gönderdiği geminin adı “Hora” iken, bunu bile değiştirerek gemiye “MTA Sismik-1” gibi çok “bilimsel” bir ad takmıştır. Bugünkü hükümetin “arama” yerine “bilimsel araştırma” terimini bilerek tercih ettiği şuradan da bellidir ki, Başbakan Sayın Demirel, MTA Sismik-1’in Ege’deki seyir programına giren alanlar için, bütün uyarılarımıza rağmen ısrarla “açık deniz” terimini kullanmıştır. Oysa, Ege Denizi’nin yüzeyi için, seyrüsefer açısından “açık deniz” terimi kullanılabilir ama deniz yatağı ve kıta sahanlığı açısından, hatta balıkçılık açısından, Ege’nin “açık deniz” sayılabilecek alanı yoktur, bizim açımızdan olmaması gerekir.</p>

  <p class="normal1">Sayın Başbakan, MTA Sismik-1’in Ege’ye açılışını, bir şilebin veya kendi talihsiz deyimiyle bir “balıkçı teknesi”nin Ege’ye çıkışına benzeterek de, ulusal haklarımıza ve çıkarlarımıza ters düşen bu terimleri bilinçli olarak kullandığını göstermiştir.</p>

  <p class="normal1">Yine Sayın Başbakan Demirel, “Her isteyen devlet isterse Ege’de bilimsel araştırmalar yapabilir” tarzında konuşmuştur. Böylece de, bir yandan iç politika istismarı için, MTA Sismik-1’in hareketine neredeyse bir “fetih seferi” havası verilerek, şaşaalı törenler düzenlenirken, öte yandan, dışadönük olarak her devletin, hemen her yerde yapabileceği “bilimsel” çalışmayı yapmaktan başka bir amaç güdülmediği, hem de altı çizilerek defalarca belirtilmiştir.</p>

  <p class="normal1">Üstelik, Demirel Hükümeti adına yapılan birçok açıklamalarda, MTA Sismik-1’in Ege’de belli alanlarda “her devletin yapabileceği bilimsel araştırmalar” yapmasının o alanlarda “hak iddia ettiğimiz anlamına gelmeyeceği” de ısrarla belirtilmiştir.</p>

  <p class="normal1">Bu, 1974’teki tutumumuza göre çok büyük ve çok sakıncalı bir gerilemedir. Çünkü yukarıya aktardığım 1974’teki hükümet adına söylenmiş sözlerimden açıkça görüldüğü gibi, biz o sırada, Çandarlı gemimizin Türk donanması eşliğinde “arama” yaptığı alanların “kendi meşru hakkımız saydığımız alanlar” olduğunu, “Türkiye’nin kıta sahanlığına dahil bulunduğu hiçbir ölçüye göre tartışma konusu yapılamayacak alanlar” olduğunu, “bizim olduğuna inandığımız kıta sahanlığı” olduğunu, içerde ve dışarıda, defalarca, açık ve kesin olarak belirtmiştik.</p>

  <p class="normal1">Bizim bu konuda Demirel Hükümeti’ne yaptığımız uyarıları bir muhalefet gayretkeşliği veya aşırılığı gibi yorumlamaya kalkışan bazı kimseler, herhalde 1974’te, kendimiz hükümette bulunurken söylediğimiz sözleri okuduklarında, bunun hiç de öyle olmadığını; bugünkü hükümeti, sadece, hak iddiası ve kullanımı bakımından bizim 1974’te vardığımız çizginin gerisine düşmemesi için iyi niyetle uyardığımızı teslim etmek zorunda kalacaklardır. Ege konusunda, hükümet sorumluluğunu taşırken söylediklerimizle ve yaptıklarımızla, bugün söylenmesini ve yapılmasını istediklerimiz arasında hiçbir fark yoktur.</p>

  <p class="normal1">Bizim 1974’te tekrar tekrar “kendi hakkımız” dediğimiz, “meşru hakkımız” dediğimiz, “bizim kıta sahanlığımız” dediğimiz alanlar için, daha doğrusu, o alanların çok daha berisinde, çok daha gerisinde kalan alanlar için, bugünkü Türk Hükümeti, “ihtilaflı alanlar” deyimini kullanmakta da ısrar ediyor. Belli bir alan üzerinde hak iddia etmekle, üstelik o hakkı fiilen kullanmakta olduğunu bütün dünyaya, bizim 1974’te yaptığımız gibi, ilân etmekle, o alanı “ihtilaflı” kabul ve ilân etmek arasında büyük fark vardır. Bizim 1974’te hak iddia ettiğimiz, şimdi de Türkiye’nin tereddütsüz hak iddia edebileceği alanlar için bugün “ihtilaflı” deyimini kullanmak, Yunanistan’dan beklenebilirdi ama Türkiye’den beklenmezdi, Türkiye’ye düşmezdi.</p>

  <p class="normal1">Eğer bugünkü hükümet, Ege sorunu gibi bir ulusal sorunda, küçük iç politika hesaplarına ve komplekslerine kendini kaptırmasaydı, 1974’te bu sorunla ilgili olarak atmış olduğumuz adımları bütün dünyaya hatırlatır ve şöyle derdi:</p>

  <p class="normal2">“Türkiye 1974’te Ege’de ‘kendi meşru hakkı saydığı’ ve öyle ilân ettiği alanlarda resmen ‘petrol araması’ ile ilgili çalışmalar yapmıştır. Üstelik Ege’deki kendi doğal uzantısının batı sınırlarına kadar petrol arama ve çıkarma ruhsatları verdiğini Resmi Gazete’de ilân etmiştir. Bir kısmına Çandarlı gemisini de Donanma eşliğinde çıkardığı bu alanların ‘karasularımız dışında ve Türk kıta sahanlığında bulunan ve ekli haritalarda tespit olunan alanlar’ olduğunu da Türkiye, 18 Temmuz 1974 günlü Resmi Gazete’sinde açıklamıştır. O sırada Yunanistan dışında hiçbir devlet, Türkiye’nin bu davranışındaki haklılığını tartışma konusu bile yapmamıştır. Türkiye’nin 1974’teki bu açık ve resmi hak iddialarına ve hak kullanımına rağmen, Yunanistan, konuyu ne Güvenlik Konseyi’ne ne Uluslararası Adalet Divanı’na götürebilmiştir. Şimdi Türkiye, iki yıl sonra, aynı ulusal hakkı bırakılan yerden kullanmaya devam ediyor. Bunun itiraz edilecek nesi var?” diye konuşabilirdi bugünkü hükümet, buna karşı dünyada kimse söyleyecek söz bulamazdı.</p>

  <p class="normal1">Fakat bugünkü hükümet, böyle davranacak yerde, dünyaya karşı böyle konuşarak herkesi susturacak yerde Başbakan’ın ağzından, “1974’te hiçbir şey yapılmadı” diyerek, “Devlet arşivlerinde bu konuda hiçbir şey yok” diyerek, kendi yakın ulusal tarihimizi, göz göre göre inkâr etmiştir.</p>

  <p class="normal1">Üstelik 1974’tekinin çok gerisinde kalan girişimlerle, “Ege’de her devletin yapabileceği bilimsel araştırmalar”la yetindiğini dünyaya ilân etmiştir.</p>

  <p class="normal1">Bu davranış, son derece yakışıksız iç politika hesapları ve kompleksleri uğrunda, Türkiye’nin ulusal haklarını tehlikeye düşürmeyi bile göze almaktan başka türlü yorumlanamaz.</p>

  <p class="normal1">Kaldı ki, 23 Ağustos 1976 günü, Dışişleri Enformasyon Dairesi Genel Müdürü’nün yaptığı bir açıklama bile Başbakan Demirel’in inkâr ettiği, bilmezlikten geldiği bazı tarihsel gerçekleri belirtmektedir. Başbakan Demirel daha önce CHP’nin başında bulunduğu hükümetin, Ege’deki kıta sahanlığımızı doğal uzantıya göre saptadığını inkâr ederken, Enformasyon Dairesi Genel Müdürü, Ege kıta sahanlığındaki tezimizin öteden beri doğal uzantı kavramına dayandırıldığını söylemekte ve bu konuda, “Herhangi bir değişiklik söz konusu değildir” demektedir. “Ege’de muhtelif Türk Hükümetleri tarafından daha evvel verilmiş olan tüm arama ruhsatlarında herhangi bir değişiklik yoktur” diyerek de, bu hükümetten önce –o arada 1974 Hükümeti döneminde– verilen arama ruhsatları gerçeğini hatırlatmaktadır.</p>

  <p class="normal1">Sayın Demirel’in bu konuda tarihi deşmekten kaçınmasında, hatta tarihi inkâra kalkışmasında, başka bir neden de olsa gerektir. 21 Ağustos 1976 günlü bazı gazetelerde çıkan bir Türk Büyükelçisi’nin açıklamasında da belirtildiği gibi, Yunanistan, 1960’larda Ege’de kendi karasuları dışında, o arada yer yer Türkiye’nin doğal uzantısı üzerinde harıl harıl petrol arar, sondaj yapar, ruhsat çıkarırken, o dönemin Demirel Hükümetleri susmuşlardır. Hiçbir itirazda, hiçbir girişimde bulunmamışlardır. Ve Yunanistan Başbakanı Karamanlis de şimdi, o zamanki Demirel Hükümetlerinin bu akıl almaz ihmalini, kendi haklılığına kanıt gibi kullanmaya kalkışmaktadır; “Eğer Türkiye haklı olduğuna inansaydı, bizim bu çalışmalarımıza zamanında itiraz ederdi” demektedir.</p>

  <p class="normal1">Karamanlis’in bu hatırlatmasına cevap verebilecek durumda olmadığını herkesten iyi bildiği içindir ki, şimdi, Sayın Demirel, Karamanlis’in karşısına çıkıp, “1974’te Türkiye, Donanma eşliğinde Ege’ye açılan Çandarlı gemisiyle resmen arama yaparken, Çandarlı’yı bu amaçla bazı Yunan adalarının batısına, Ege Denizi’nin ortalarına kadar gönderirken Çandarlı’nın dolaştığı alanları ve o zamanki Türk Hükümeti’nin arama ruhsatı çıkardığı alanları Türkiye’nin kıta sahanlığı olarak ilân ederken, Yunanistan bütün bunlara uluslararası kuruluşlarda neden itiraz etmedi?” diye sormamakta, soramamaktadır.</p>

  <p class="normal1">Çünkü, Sayın Demirel için kendi kişisel kompleksleri ve birtakım zavallıca iç politika hesapları, Türkiye’nin ulusal haklarından çok daha önde gelmektedir.</p>

  <p class="normal1">Daha iki yıl önce, bütün dünyanın gözleri önünde, amacı, niteliği resmen açıklanarak kullanılmış bir ulusal hakkımızı, şimdi, “MTA Sismik-1’in bilimsel araştırması o alanlarda hak iddia edeceğimiz anlamına gelmez” diyecek kadar yozlaştıran bir hükümetin, adalar konusunda kışkırtıcı konuşmalar yapması da, yine, herkesin sezdiği gibi, birtakım küçük iç politika hesaplarına dayanmaktadır.</p>

  <p class="normal1">O yüzdendir ki, adaların silahlandırılmasına itirazında da çok haklı olan Türkiye, hiç gereği yokken, haksız bir görüntü içine sürüklenmektedir.</p>

  <p class="normal1">Kaldı ki, Ege’de Türkiye yakınlarında bulunan Yunan adaları da, büyük ölçüde Sayın Demirel’in eski başbakanlığı yıllarında silahlandırılmıştır ve buna karşı zamanın Demirel Hükümetleri hiçbir ciddi girişimde bulunmamışlardır. Bugünkü gibi, Türkiye’yi dünya kamuoyu önünde güç duruma düşürebilecek çıkışlarla, Sayın Demirel, geçmişteki yanlışlıklarının ve ihmallerinin kefaretini ödemiş olmayacaktır. Tersine, korkarız ki, Türkiye’nin başına yeni dertler açacaktır, en haklı olduğumuz konularda bile Türkiye’yi zayıf düşürecektir.</p>
</body>
</html>
