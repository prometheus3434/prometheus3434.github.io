<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ecevit</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">III<br class="chapter" />
  KIBRIS<sup class="calibre3"><a href="../Text/ecevit_split_023.html#footnote-100-7" id="footnote-100-7-backlink">[7]</a></sup></h1>

  <p class="normal2">POLİTİKA – Kıbrıs Harekâtı gerçekleşmemiş olsaydı bugün Kıbrıs’ta nasıl bir durumla karşılaşmış olurduk? Yunanistan’da nasıl bir durumla karşılaşmış olurduk? Ve genel olarak dünyada nasıl bir durumla karşılaşmış olurduk?</p>

  <p class="normal1">ECEVİT – Kıbrıs Barış Harekâtı’nı gerçekleştirmiş olmasa idik, Kıbrıs tümüyle fiilen Yunanistan’ın bir parçası durumuna gelmiş olurdu. Yunanistan, Türkiye için güneyde de bir sorun olurdu. Bir Ortadoğu devleti durumuna gelirdi. NATO’nun durumunda da değişiklik olacağı için, bölge dengesinde yeni ve ciddi sarsıntılar ortaya çıkabilirdi. Öte yandan, hem Kıbrıs’ta totaliter bir rejim kurulmuş ve iki yılını doldurmuş olurdu, hem de Yunanistan’daki totaliter cunta rejimi prestij kazanmış olarak ve daha kökleşmiş olarak, zulmünü de daha ileri ölçülere vardırarak devam ediyor olurdu ve hiç kuşkum yok ki, Kıbrıs’taki Türk topluluğu daha önceki yıllarda çektiği acılardan çok daha ağırlarını çekme durumuyla karşı karşıya kalırdı. Umutlarını, can güvenliklerini, özgürlüklerini, Türkiye’ye bağlamış olan, bu konuda Türkiye’ye umutla bakan bir topluluğa Türkiye’nin garantör devlet olmasına ve o niteliğiyle yükümlülükler altında bulunmasına rağmen, hiçbir şey yapamamış olması dünyada Türkiye’nin saygınlığını çok büyük ölçüde zedelerdi.</p>

  <p class="normal1">Zaman zaman bazı yabancılar bana, “Sen barışçı bir insansın, ona rağmen Kıbrıs’taki bu harekâtı yaptın, bir üzüntü duymuyor musun?” diye sorarlar. Ben onlara daima şu cevabı veririm: “Kıbrıs Barış Harekâtı’nda insan kaybı olmuş olması benim için büyük üzüntü kaynağıdır; fakat inanıyorum ki, eğer Barış Harekâtı olmasaydı çok daha ağır can kayıpları olurdu; hem Türkler arasında, hem de Rumlar arasından çok daha ağır can kayıpları olurdu.” Geçenlerde bir İngiliz gazetesinde ilginç bir yazı okudum. Genellikle İngiliz gazetelerinde bu konuda görmeye alışık olduğumuz yazılardan daha objektif bir değerlendirmeydi. Yaz tatili dolayısıyla Kıbrıs’a giden bir gazeteci yazmıştı. Bu gazeteci yazısında, Türklerin Barış Harekâtı sayesinde uzun yıllardan beri Kıbrıslı Rumların da ilk kez kendi aralarında barış içinde yaşamakta olduğunu ve Rum kesimine giden turistlerin can güvenliği içinde bulunduklarını yazıyordu. Demek ki bizim Barış Harekâtı’mız, bu harekâttan umduğumuz amacı her yönüyle gerçekleştirmiştir: Kıbrıs’a barış getirmiştir; hem Türkler barışa ve özgürlüğe kavuşmuşlardır, hem de Rumlar kendi aralarında barışa kavuşmuşlardır.</p>

  <p class="normal2">– Kıbrıs Harekâtı’nın çeşitli etkileri oldu. Harekât’ın CHP-MSP Hükümeti üzerindeki etkileri ne olmuştur?</p>

  <p class="normal1">– Tabii, geçmiş üzerinde varsayımlar yapmak kolay değildir. Varsayımlar ister istemez birtakım olasılıklara dayanır. Ancak şunu söyleyebilirim ki, Milli Selamet Partisi’yle kurmuş olduğumuz koalisyonun zorlukları Kıbrıs Barış Harekâtı’ndan önce başlamıştı ve yüzeye çıkmıştı. Kıbrıs Barış Harekâtı, koalisyonun o iç zorluklarını bir süre askıya almamıza, ikinci plana itmemize neden oldu. Onun için, Barış Harekâtı olmasaydı, belki de başka nedenlerle bir hükümet bunalımı daha erken çıkabilirdi. Herhalde hatırlayacağınız gibi, 1974 yılının mayıs ayından itibaren, af yasası oylamasıyla başlayarak, Milli Selamet Partisi’nin koalisyon protokolüne aykırı davranışları ortaya çıktı. Af konusu Hükümet’in programında temel konulardan biriydi. O konuda Milli Selamet Partisi Grubu ikiye ayrıldı ve af bizim istediğimizden değişik bir şekilde çıktı. Bu, hükümette ilk bunalımı yaratmış oldu.</p>

  <p class="normal1">Onun arkasından düşünce özgürlüğü önündeki sınırları kaldırma yolunda varmış olduğumuz anlaşmaya da Milli Selamet Partisi’nin uymayacağı ortaya çıktı. Öyle anlaşılıyor ki, kendi ilgilendikleri bir kısım mahkûmların affının sağlanmış olması, bu konuda onlara yetiyordu; artık bir yasa değişikliğini ciddiye almıyorlardı. Veya, düşünce ve inanç özgürlüğüyle ilgili yasa değişiklikleri yapılacaksa, bunun daha çok, kendi açılarından inanç özgürlüğünü genişletecek yönde yapılmasını öngörüyorlardı. Oysa aslında Türkiye’de inanç özgürlüğü en ileri ölçüde vardır. Yasaklanmış olan din esasına dayalı bir devlet kurmak üzere laik cumhuriyeti temelinden değiştirmeye yönelik akımlardır. Bu konulardaki yasal sınırlamalar da Anayasa’daki sınırlamalarla aynı çizgidedir. Dolayısıyla, o konuda atılabilecek fazla bir adım zaten yoktu; Anayasa buna elvermiyordu. Ama sosyal ve ekonomik düzenle ilgili olarak düşünce ve anlatım özgürlüğünü kısan antidemokratik birtakım hükümlerin mutlaka değişmesi gerekliydi. Türkiye’de özgürlükçü demokrasiye daha çok gerçekçilik kazandırmak bakımından da, Türkiye’de barışı ve iç huzuru sağlamak bakımından da bu zorunluydu. Bu konuda büyük engelle karşılaştık.</p>

  <p class="normal1">Öte yandan, örneğin 18 yaşından itibaren gençlere oy hakkı tanınması bizim üzerinde önemle durduğumuz bir konuydu. Bununla ilgili yasa, bir-iki maddelik bir yasa olacaktı. Milli Selamet Partisi’nin bu konuda hiçbir şey yapmadığını görünce, biz yasa tasarısını hazırladık. Bakanlar Kurulu’na getirdik. Adalet Bakanlığı’nın kendilerinde olduğunu, onun için bu tasarıyı kendilerinin hazırlaması gerektiğini, bir hafta içinde hazırlayacaklarını söylediler. Aradan haftalar geçti, onun da lafı edilmez oldu.</p>

  <p class="normal1">Ekonomik konularda halk sektörü, Türk ekonomisine sosyal adalet içinde canlılık getirmek ve yatırımlara yaygınlık getirmek bakımından bizim için hayati önem taşıyordu. O konuda da Milli Selamet Partisi’yle aramızda kesin ayrılık çıktı.</p>

  <p class="normal1">Bunlar bazı önemli politika konularında ortaya çıkan ayrılıklar! Bunun ötesinde Milli Selamet Partili Hükümet üyelerinden bazılarının Hükümet ciddiyetine gölge düşürecek beyanları ve davranışları oluyordu. Hepsi için bunu söylemek insafsızlık olabilir; fakat genel olarak Milli Selamet Partisi’nden bu konuda büyük sıkıntılarımız vardı.</p>

  <p class="normal1">Ekonominin çok önem taşıdığı bir dönemdeydik. Dünya henüz ekonomik bunalımın doruğundaydı ve Türkiye’de birtakım ciddi ekonomik tedbirlerin alınması, yeni bazı politikaların oluşturulup süratle uygulanması gerekiyordu. Fakat Milli Selamet Partisi’nin devlet ve ekonomi anlayışı, bu zorunlulukla bağdaşabilen bir anlayış değildi. Oysa ekonomik bakanlıklar da o partinin elindeydi.</p>

  <p class="normal1">Bütün bu nedenleri, bu unsurları göz önünde tutacak olursak şu sonuç ortaya çıkar ki, biz o koalisyonu uzun süre sürdürmüş olsaydık, Türkiye’ye iç huzur bakımından da, ekonomik konularda da halkın haklı olarak bizden beklediği hizmetleri yerine getiremezdik.</p>

  <p class="normal2">– Muhaliflerinizin, özellikle AP’nin sık sık tekrarladığı bir nokta var: “CHP hükümetten kaçtı” deniyor.</p>

  <p class="normal1">– Bence bir partinin, yapması gerekenleri, yapması gerektiğine inandıklarını yapamaz duruma getirildiği noktadan itibaren hükümette kalma hakkı yoktur. Bu hakkı yitirdiği anda görevden çekilmesi sorumluluğun gereğidir. Adalet Partisi buna “hükümetten kaçmak” diyor; oysa biz hükümetten kaçıyor, hükümetin zorluklarından kaçıyor olsaydık, o sırada azınlık hükümeti kurmaya talip olmazdık, erken seçime talip olmazdık. Gerçekte Adalet Partisi seçimden kaçmıştır. O sırada milletin büyük çoğunluğu, Türkiye’nin sorunları için tek çözümün erken seçimle bulunabileceğini biliyordu. Erken seçim yapıldığı takdirde Türkiye’nin sorunlarına sağlıklı biçimde ve süratle çözüm bulabilecek bir hükümetin kurulabileceğine inanıyordu. Ve Türkiye’nin her yerinde halk “seçim seçim” diye haykırıyordu. Hatta bir gün Sayın Irmak’ın başbakanlığı sırasında bütün parti ve grup liderleri Sayın Irmak’ın başkanlığında toplanmıştık; orada bizim dışımızdaki partilerin yöneticileri de halkın seçim istediğini, her yerden kendilerine bu isteğin geldiğini söylüyorlardı. Şimdi kesin olarak kimlerin söylediğini hatırlamıyorum ama halkın böyle bir isteği olmadığını iddia eden, Sayın Erbakan’dan başka hiç kimse yoktu, onu çok iyi hatırlıyorum. Adalet Partisi de halktan bu isteğin geldiğini inkâr etmiyordu.</p>

  <p class="normal1">Tabii, Kıbrıs, hükümetten ayrılmamızda, bu saydığım unsurların dışında bir başka önemli etken oldu. Bir bakıma Kıbrıs dolayısıyla hükümetten ayrılmamız zorunlu hale geldi. Çünkü Kıbrıs sorununun uluslararası alanda çok önem kazandığı bir aşamada benim Kuzey ülkelerine çağrılı olarak gitmem gerekiyordu. Bu, Kıbrıs Harekâtı’ndan önce yapılmış bir çağrıydı, fakat Kıbrıs Harekâtı’ndan sonra önemi büsbütün artıyordu. Ben Kuzey ülkelerinde bulunduğum sırada, yani Danimarka, İsveç, Norveç, Finlandiya gezimi yaparken, Birleşmiş Milletler’de Kıbrıs’la ilgili çok önemli görüşmeler başlayacaktı. Türkiye’de bulunduğum sırada bile Sayın Erbakan’ın Kıbrıs’la ilgili konuşmalarını kontrol altına alamıyordum. Oysa bu konuda bütün dünyanın kuşkularını, kaygılarını göz önünde tutan dikkatli bir politika izlemeye özen gösteriyorduk. Kullanacağımız her kelimenin özel bir önemi vardı ve koalisyon ortağımızın çıkışları bizi dünya karşısında çok zor durumda bırakıyordu. Kimi bizim içtenliğimizden kuşkuya düşüyordu; kimi hükümetin kendi içindeki çelişkilerden kuşkuya düşüyordu, öyle bir dönemde benim iki hafta Türkiye’den ayrılırken yerime Sayın Erbakan’ı bırakma olanağım kesinlikle yoktu. Bu benim sorumluluk anlayışımla bağdaşmazdı. Bildiğiniz gibi, Milli Selamet Partisi bunu mesele yaptı, benim dışarı çıkmamı engelledi. Ben de, önemli bir görev gezisi için yurtdışına çıkma hakkı kendisinden esirgenen bir Başbakan olarak dünyada Türkiye’yi temsil edemezdim, Türkiye’nin haklarını koruyamazdım. Bu durumda çekilmemiz kaçınılmaz hale geldi.</p>

  <p class="normal1">Şimdi, arada geçen sürede ne oldu? Benim görüşüme göre Kıbrıs sorununun siyasal çözümünün gecikmemesi gerekliydi.</p>

  <p class="normal2">– Kıbrıs’ta siyasal çözümün gecikmesi ne gibi sakıncalar taşıyordu?</p>

  <p class="normal1">– Askeri harekâtla getirdiğimiz temel çözüm ne kadar hızlı ve etkin oldu ise, siyasal çözümün de o etkinlikte ve ona yakın bir süratle gerçekleşmesi zorunluydu. Aksi halde gerek Kıbrıs’ta, gerek dünyada Türkiye’nin lehine olan durum, süratle aleyhimize dönüşebilirdi. Bunun ilk belirtileri daha o tarihlerde ortaya çıkmaya başlamıştı. Üstelik bizim bu konuda gereken adımları atmayı geciktirmemiz Makarios’un Kıbrıs’a dönüşünü kolaylaştıracaktı, dönüşüne gerekçeler hazırlayacaktı. Makarios’un da katı bir tutuma angaje olduğu bilinir. Kendisinin Kıbrıs’ta varlık nedeni o katı tutumu, yanlış da doğru da olsa sürdürmekti. Marakios’un dönmesi de bu bakımdan sıkıntılı durumlara yol açacaktı.</p>

  <p class="normal1">Ayrıca Yunanistan açısından da durum zorlaşacaktı. Kıbrıs Barış Harekâtı’ndan sonraki ilk aylarda varılacak bir uzlaşma nedeniyle Karamanlis yönetimi Yunanistan’da güç durumda kalmayabilirdi, çünkü Kıbrıs’ın, Kıbrıs’ta olup bitenlerin bütün sorumluluğu o sırada Cunta yönetiminin üzerindeydi. Ama zaman geçtikçe o yönetimin sorumluluğu unutulacaktı ve Karamanlis Hükümeti’nin veya başka bir sivil hükümet gelirse onun sorumluluğu ön plana geçecekti. Normal demokratik rejime dönüş seçimlerle kesinleşince Yunanistan’daki muhalefet bunu hiç kuşkusuz istismar edecekti. Dolayısıyla Yunanistan için o tarihlerde atılabilecek adımları atmak, daha sonraki tarihlerde giderek güçleşecekti. Bütün bunları düşünerek, ben, Kıbrıs’ın nihai siyasal çözümünün bir an önce gerçekleştirilmesi yolunda adımlar atmayı zorunlu görüyordum; başladığımız işi mutlu bir sonuca ulaştırabilmenin temel koşulu olarak görüyordum.</p>

  <p class="normal1">Ayrıca Kıbrıs’ın siyasal çözümü bir an önce gerçekleştirilmezse dünyada Türkiye aleyhine kamuoyu hızla oluşacaktı. Öte yandan, Kıbrıs halkı, Kıbrıs’ın gerek Türk, gerek Rum halkı, geleceğe güvenle bakamayacakları için kendi yaşamlarını düzene sokmakta güçlük çekeceklerdi. Rumların ekonomik yaşamda tarihten gelen bir tecrübeleri olduğu bilinir. Oysa bizim millet olarak ekonomik konularda o kadar tecrübemiz yoktur; hele Kıbrıs Türkleri uzun yıllar baskı altında ekonomik özgürlüklerden bile yoksun yaşadıkları için o konuda daha da tecrübesizdiler. Oysa Kıbrıs’taki Türk toplumunun güçlenmesi, her şeyden önce, ekonomik bakımdan kendi kendine yeter duruma gelmesine bağlıydı. Kıbrıs’ın nihai statüsünün belirlenmemesi ise, Kıbrıs Türk toplumunun ekonomik alanda gereken atılımları yapmasını güçleştirecekti. Ekonomik atılımlar yapabilmek için gerekli yönetsel düzenlemelerin yapılabilmesi de güçleşecekti. Nitekim bütün korkularım bu arada gerçekleşmiş oldu. Ben o sırada bu gelişmeleri gözümle görür gibi tahmin edebildiğim için, bütün parti liderlerine ve kamuoyuna Kıbrıs sorununu bir an önce nihai siyasal çözüme ulaştırmanın önemini anlatmaya çalıştım. Hem açıkta anlattım, hem bütün parti ve grup liderleriyle konuşmalarımda anlattım. Bir an önce, soruna çözüm getirebilecek bir hükümetin, kendi içinde bu bakımdan tutarlı ve kararlı, cesur bir hükümetin işbaşına gelmesi gerektiği inancını belirttim. Bunun için Cumhuriyet Halk Partisi olarak tek başımıza hükümet kurmaya hazır olduğumuzu söyledim. Fakat bütün bu önerilerimiz reddedildi. Zorunlu olan ve Türkiye yararına çözümlerin anahtarı olan erken seçim kabul edilmedi.</p>

  <p class="normal1">Demirel, Kıbrıs konusunda kendisine hiçbir adım atma olanağı vermeyeceğini bildiği bir hükümeti kurmaya razı oldu. Bugünkü durumdan bu konuda şikâyetçi olmaya hakkı yoktur, çünkü nasıl bir hükümet kurduğunu ve ne güçlüklerle karşılaşacağını çok iyi biliyordu. Fakat sorumsuzca bir oportünizmle milletin kendisinden esirgediği iktidar yetkisini o yoldan bir oldubittiyle almak; Türkiye’nin menfaatlerini feda etmek pahasına, Kıbrıs sorununun çözümünü güçleştirmek pahasına iktidarı bir oldubitti olarak almak istedi ve rejimi yozlaştırmak üzere de bu fırsatı kullanmayı tercih etti.</p>

  <p class="normal2">– Efendim siz, eğer bugün açıklanmasında bir sakınca yoksa, iktidarda kalsaydınız, Kıbrıs’ta nasıl bir çözüm, siyasal bir çözüm getirecektiniz, bunun bazı açıklamalarını kısmen de olsa yaptınız, daha başka bilgiler de verebilir misiniz?</p>

  <p class="normal1">– Önce ne olmayacaktı onu söyleyeyim. Bu, CHP-MSP koalisyonunun değerlendirilmesi bakımından önem taşır. Aslında biz Kıbrıs’ta nihai çözümü çabuklaştırmak için Türkiye’nin ne gibi adımlar atabileceği konusundaki düşüncelerimizi bütün parti ve grup liderlerine ayrıntılarıyla açıklamıştık ve hepsi bunu anlayışla karşılamıştı veya karşılar görünmüştü. Koalisyon ortağı Milli Selamet Partisi de aslında bizim öngördüğümüz yaklaşıma bir itirazda bulunmamıştı. Hatta gerek Milli Güvenlik Kurulu’ndaki görüşmelerde gerek Genelkurmay Başkanı’yla ve öteki yüksek komutanlarla birlikte yaptığımız görüşmelerde Sayın Erbakan’ın da mutabakatı belli olmuştu. Fakat iç siyasal istismar düşünceleriyle, Milli Selamet Partisi kamuoyuna ve dünyaya, bizi, aklımızdan geçenlerin çok ötesinde birtakım adımlar atmak, birtakım tavizler vermek eğiliminde gibi gösteriyordu. Bu arada aramızda konuşmamış, üzerinde düşünmemiş olduğumuz konularla ilgili olarak bile bize atfen bazı tavizler öne sürüyordu. Örneğin hiçbir gün merkezi devletin yetkileri üzerinde ayrıntılı bir görüşme yapmamıştık. Böyle bir federal devlet kurulduğu takdirde Kıbrıs ordusunun veya ordularının nasıl olacağı konusunda bir tartışma yapmamıştık. Fakat Sayın Erbakan o konularda bizim bazı taviz hazırlıklarımız varmış gibi bir izlenim yaymaya uğraşıyordu. Eğer sırf iç istismar, iç politika istismarı dışında bir etkisi olmasaydı, buna aldırmayabilirdim, çünkü Türk halkının, büyük sağduyusuyla, bu gibi istismarları gereği gibi değerlendireceğini bilirdim. Fakat bir Başbakan Yardımcısı’nın, bir hükümet ortağının, bizi o gibi tavizleri içimize sindirmiş, hatta kararlaştırmış gibi göstermesi uluslararası ilişkilerimiz bakımından çok sakıncalı bir durum yaratıyordu. Birçok ülkeler, o arada Yunanistan, “Demek ki ısrar edilirse Türk Hükümeti bu tavizleri verecek” gibi bir anlayış içine, bir yanlış tahmin içine giriyorlardı. Hükümetten çekildikten sonra fiilen de ayrılma kararını verişimizde şu husus etken oldu: Daha önce hükümet içinde varmış olduğumuz mutabakatlar çerçevesinde bir görüşme yapmak üzere Amerikan Dışişleri Bakanı Kissinger’i Türkiye’ye bekliyorduk. Birkaç kez ertelenmiş bir geziydi bu. O geziyi bir kez daha ertelemek çok yanlış olurdu.</p>

  <p class="normal2">– Mutabakatlar çerçevesinde dediniz...</p>

  <p class="normal1">– Yani siyasi parti liderleriyle, Milli Güvenlik Kurulu’yla ve koalisyon ortağıyla yaptığımız görüşmelerde vardığımız mutabakatlar çerçevesinde uzlaşıcı adımlar atmaya hazırdık. Amerika bu işe doğrudan doğruya girmiyordu, biz de girmesini istemiyorduk. Fakat iki ülkenin de müttefiki ve dostu olarak elbette bu konuda yapıcı etkileri ve Rum tarafına, Yunanistan’a telkinleri olabilirdi. Kissinger’in gelişinden birkaç gün önce yaptığımız Milli Güvenlik Kurulu toplantısında Sayın Erbakan’ın evvelce varmış olduğumuz mutabakatları reddettiğini gördük. Bunları reddetmekle kalmayıp, kamuoyuna yaptığı açıklamalarda, gene bizi aklımızdan geçmeyen birtakım tavizler vermeye hazırlanıyormuşuz gibi gösterdi. Bu durumda hükümet olarak Kissinger’le konuşacak veya dünyaya açıklayacak hiçbir şeyimiz kalmıyordu. Kıbrıs kadar hayati bir uluslar-arası sorunda kararlaştırdıklarını yapamaz, zamanı gelmiş, zorunlu hale gelmiş adımları atamaz noktaya varan bir hükümet olarak görevde kalma hakkını kendimde görmüyordum. Onun için kesin ayrılma kararımızı açıkladım. Benim görüşüme göre, o sırada gerekli adımlar atılsaydı, Türkler aleyhinde hiçbir gelişme olmadan, ama bazı bakımlardan Rumlar da dünya kamuoyu da tatmin edilerek, bir uzlaşmaya varılabilirdi... O ayrıntılara girmem doğru olmaz... Bugüne kadar hiçbir yabancı devlet bu konuda neler düşündüğümüzü bilmiyor. Fakat korkarım ki aradan geçen zaman benim o sırada düşündüğüm çerçeve içinde bir uzlaşmayı zorlaştırmıştır. Çünkü arada geçen zamanda Kıbrıs Rumları ve Yunanistan dünya kamuoyuna, özellikle Batı dünyasının kamuoyuna sırtını dayayabilme olanağını bulmuştur. Makarios zaten bu işi sürüncemede bırakmakta sakınca görmeyecek bir kimsedir; zamanın kendisi lehine işleyeceğini düşünebilecek bir kimsedir. O nedenle, yitirilen zaman içinde Makarios’un Kıbrıs’a dönmüş olması da bizim 1974 güzünde öngördüğümüz çerçeve içinde Kıbrıs sorununa bir çözüm bulunmasının bugün güçleşmiş olabileceğini sanıyorum. Bunun tek sorumlusu da bugünkü Hükümet’tir. Çünkü bu Hükümet kurulmamış olsaydı veya bize birkaç hafta olsun daha tek başımıza bir hükümet kurma olanağı tanınsaydı, ya da seçime gidilip sağlam bir hükümet ortaya çıksaydı, o adımlar atılırdı ve bugüne kadar Kıbrıs sorunu ortadan kalkmış olurdu.</p>

  <p class="normal1">Şimdi, Kıbrıs sorunu ortadan kalkmayınca ne oluyor? Sayın Demirel’in deyimiyle, “Kıbrıs bir yere gitmiyor, yerinde duruyor” ama bu sözü söylemek çok kolay şimdi Sayın Demirel için; çünkü 1974’te hükümette bulunduğumuz sırada gerçekleştirilen Barış Harekâtı’yla Kıbrıs’ta öyle bir durum ortaya çıkmıştır ki artık gerçekten Kıbrıs kolay kolay bir yere gidemez... Bir yere gidemez ama Türkiye de Kıbrıs sorununa saplanıp kalmış durumdadır. Kıbrıs Türkiye için çok önemli bir sorundur ama tek sorun değildir. Türkiye dünyada önemli bir devlettir. Önemli olabilecek bir devlettir en azından. Bir an önce Kıbrıs sorununu hallederek aşabilmeli ve hızla değişmekte olan dünyada kendisini güçlendirecek, aynı zamanda barışa hizmet edecek ilişkiler kurabilmelidir. Bugün gerçi Türk dış ilişkilerinde çok yönlülüğe doğru bizim de desteklediğimiz bir gelişme var, ama herkesin zihninde “acaba bu ne kadar Kıbrıs’la bağlantılı, Türkiye’nin Kıbrıs sorununa saplanıp kalmış olmasıyla bağlantılı” diye bir soru uyanıyor ve Türkiye de, dış ilişkileriyle ilgili her konudaki kararını veya her adımını Kıbrıs açısından veya Kıbrıs için attığı izlenimini veriyor. Ayrıca zaman Türkiye’nin aleyhine işlediği ve Türkiye’yi haklı durumdan haksız görünür duruma getirdiği için, dünyayla ilişkilerimizde o açıdan bazı güçlüklerle karşılaşıyoruz. Özellikle Batı’yla ilişkilerimizde bunun birtakım somut örnekleri görülüyor. Kıbrıs’ta bir şey olmuyor, ama Ortak Pazar’ın davranışıyla olsun, ekonomik konularda, askeri konularda olsun, Türkiye’nin ne kadar güç durumlarda bırakıldığı gözler önündedir.</p>

  <p class="normal2">– Efendim, Türkiye Kıbrıs sorununa saplanıp kaldı diye belirttiniz. Bu birdenbire şu çağrışımı yaptı, Callaghan’ın o sıralarda söylediği bir söz var, hatta bbc muhabiri sizinle görüşürken burada onu tekrarlamıştı, “ikinci harekâttan sonra Türk ordusunun Kıbrıs’ta âdeta saplanıp kalacağı” yolunda bir tahminde bulunmuştu. Aradan geçen zaman bu tahmini doğrular mı?..</p>

  <p class="normal1">– Callaghan’ın o sözü başka anlamda söylenmiş bir sözdü yanlış hatırlamıyorsam. Kıbrıs Rumlarının birtakım gerilla harekâtıyla Türkleri tedirgin edebileceği, Türkleri ve Türk ordusunu tedirgin edebileceği anlamında söylenmişti diye hatırlıyorum. Bunu biz o zaman da bir kaba tehdit olarak yorumlamıştık, şimdi de öyle yorumluyorum. Bunun gerçekleşmesi olasılığını hiçbir zaman görmedim ama Türk Silahlı Kuvvetleri’nin bir bölümünün oradaki görev süresinin uzayıp gittiği bir gerçektir. Bu arada dediğim gibi, Kıbrıs Türk ekonomisi yeteri kadar dinamizm içine giremediği gibi, demokratik mekanizma işlemeye başlamış olmakla birlikte, Kıbrıs Türk kesiminde etkin bir yönetimin de kolay kolay kurulamadığını ve kurulamayacağını sanıyorum. Çünkü yetki dağılımı konusunda, hiç değilse fiili durum bakımından, birçok çelişkiler, en azından işlerin yürümesini yavaşlaştırıcı etkenler ortaya çıkıp durmaktadır.</p>

  <p class="normal2">– Bu konuyla bağlantılı olarak peş peşe sormak istediğimiz sorular var. İlk olarak, Kıbrıs’ta giriştiğimiz harekât, olayın üzerine yapılan incelemeler, araştırmalar ya da ilgili kişilerin konuşmalarından gözüküyor ki, kuraldışı bir olay oldu. Özellikle Mehmet Ali Birand’ın kitabında, bu belirgin biçimde seziliyor. Yani harekât beklenmiyordu. Türkiye’nin yapacağı bu harekâtı İngilizlerin beklemediği, Amerikalıların pek tahmin etmediği ortaya çıkıyor. Doğru ya da yanlış ama bu izlenimi yaratıyor araştırmalar. Ve gerçekten Kıbrıs Harekâtı bütün bir Akdeniz dengesini, tarihsel doğrultusu açısından bile ciddi oynamalara götürdü. Bir türlü çözümlenemeyen bir sorun yaratıldı. Çünkü bu sorun bu biçimiyle beklenmiyordu, yani sorunun doğuşu kuraldışıydı. Belki orada kural, Türkiye’nin çıkartma yapmaması, geçmişte olduğu gibi birtakım şeyler söylemesi, karşı tarafın da subaylarını adadan çekmesi idi. Bu kuraldışı olayın boyutları, belki de bizim kendi zaman perspektifimiz açısından görüp sezebildiğimizden de önemli ve büyük. Birdenbire allak bullak oldu Akdeniz. Bu sarsılan dengelere iki yıl sonra baktığımızda (ki bu sarsıntı uzun vadede ve tarih açısından mutlaka Akdeniz’de yaşayan halkın yararına bir sarsıntıdır) nasıl bir analiz yapıyorsunuz? Dengeler nasıl değişti? Amerika’nın durumu ne oldu? Sovyetler’in durumu ne oldu? İkincisi, Türkiye’nin tarihsel çizgisinde Kıbrıs bir çeşit katalizör gibi gözüküyor. Birtakım şeyler çok hızlandı, Kıbrıs Harekâtı’ndan sonra, özellikle dış ilişkilerde olağanüstü bir hızlanma, bir gelişme başladı. Bu gelişme, bir noktaya kadar, Türkiye’deki iktidarın sınıfsal yapısından âdeta bağımsız olarak kendini zorluyor ve kabul ettiriyor. Yani, Demirel iktidarına bakıyoruz. Türkiye’nin tarihinde hiçbir dönemde, rastlanmadık ölçüde, Doğu Bloku’yla yakın ilişkilere girmekte. Ya da bunları arıyor. Böyle bir bakış açısını acaba nasıl değerlendiriyorsunuz?</p>

  <p class="normal1">– Öyle sanıyorum ki, Batılılar Türkiye’nin blöf yaptığını ciddi olarak sandılar ve bir çıkarma harekâtını gerçekten düşünmüş olsa bile baskı altında son dakikada bundan vazgeçirilebileceğini umdular. Fakat biz kararlıydık, çünkü başka çözüm olamayacağını biliyorduk. Daha doğrusu, bir ölçüde geçerli sayılabilecek başka çözümler olup olmayacağına teşhisler koymak istedik. Özellikle İngiltere’yle yaptığımız görüşmelerle başka çare olmadığını kesinlikle gördük. Asla blöf yapmak niyetinde değildik, ama bu konuda bazıları ya kendilerini aldattılar veya gerçekten blöf sanmış olabilirler. Bir de bizi, tabir caizse, birtakım umacılarla ürkütebilmek istediler. Fakat biz diplomatik tedbirlerimizi de çok özenle düşünmüştük ve o korkutma gayretleri etkisi altında kalmıyorduk. Örneğin Türkiye böyle bir harekâta girişirse, Sovyetler Birliği’nden buna şiddetli tepki gelebileceği, başka bazı bölge ülkelerinden tepki gelebileceği gibi varsayımlar ileri sürülüyordu. Fakat biz Kıbrıs sorununa çözüm ararken, Kıbrıs’la uzaktan yakından ilgili bütün devletlerin haklı sayılabilecek kaygılarını da özenle göz önünde tutan bir politika izliyorduk. Böylelikle hiç kimsenin bir tedirginlik duymasına neden bırakmayacak biçimde hareket ediyorduk. Kıbrıs için başından beri ısrarla öne sürdüğümüz çözüm de bu açıdan özel bir önem taşıyordu. Bizim Kıbrıs’ı Türkiye’ye ilhak etmeyi düşünmediğimizi, Kıbrıs’ı işgal etmeyi düşünmediğimizi, taksim etmeyi düşünmediğimizi, hatta Kıbrıs’ın yalnız bağımsızlığına değil, bağlantısızlığına da saygı gösterdiğimizi belirtmemiz, bütün bölge ülkelerinde bizim tutumumuzla ilgili olarak güven uyandırıyordu.</p>

  <p class="normal2">– Efendim, Harekât’ın Akdeniz’deki dengeye etkisi ne olmuştur?</p>

  <p class="normal1">– Kıbrıs doğrudan doğruya Doğu Akdeniz’deki dengede ne ölçüde etken olmuştur veya olabilirdi? Eğer biz Kıbrıs’ı kendi haline bıraksaydık, asıl o zaman Doğu Akdeniz’in dengesini altüst edebilirdi veya biz Kıbrıs’ta durulacak noktayı bilmeseydik, o zaman bölge dengesi altüst olabilirdi. Biz, tam tersine, bölgedeki dengenin sağlıklı bir ölçüde korunmasına özen gösterdik. Buna rağmen Ortadoğu’da ve Doğu Akdeniz’de bazı değişiklikler olduysa bu ne ölçüde Kıbrıs’tan dolayıdır ne ölçüde başka nedenlerden dolayıdır, onu kestirmek biraz zor.</p>

  <p class="normal1">Türkiye’nin dış ilişkilerinde ondan sonra yer alan gelişmelere gelince, bence bu gelişmeler çok daha farklı, çok daha sağlam bir zemin üzerinde ve çok daha bilinçli olabilirdi. Kendi meşru haklarını savunabilecek ve sağlayabilecek güçte olduğunu gösteren, aynı zamanda da haklılığını bütün dünyaya kabul ettiren bir Türkiye, bu kadar hızla değişen bir dünyada bugüne kadar kendine çok iyi bir yer yapmış olabilirdi ve dünyadaki değişimin sağladığı ekonomik işbirliği olanaklarından da çok ileri ölçüde yararlanabilirdi.</p>

  <p class="normal1">Türkiye bu fırsatları büyük ölçüde kaçırmıştır, kaçırmaktadır. Buna karşılık, dediğim gibi, bugün hükümetler de, dış ilişkileri daha çok yönlü hale getirme yolunda adımlar atmaktadır. Biz de bunu memnuniyetle karşılıyoruz. Ancak, bunu yeterli ve inandırıcı bulmuyoruz. Sayın Demirel zaman zaman dış politikada “yeni çizgi”den söz ediyor; fakat hep belirttiğim gibi, Türkiye’nin jeopolitik mevkiindeki bir ülke savunmasında eski çizgisini sürdürürken, dış politikasında “yeni çizgi”yi gerçekte izleyemez, ancak görüntüde izler.</p>

  <p class="normal2">– Eski çizgi dediniz...</p>

  <p class="normal1">– Yeni bir savunma kavramı oluşturmadı Türkiye. Her şey eskisi gibi devam edecekmiş varsayımına dayanan bir savunma kavramı hâlâ yürürlükte. Amerika Birleşik Devletleri bağımsızlığına yeni kavuştuğu tarihlerde dünyanın belki de en güçlü, en büyük devletlerinden biri durumunda olan Türkiye, bugün, denizleraşırı Amerika Birleşik Devletleri’nin kongresinden “benim savunmamla ilgili ne zaman ne karar çıkacak” diye bekleme durumunda bırakılmıştır. Bu son derecede acı bir durumdur ve Türkiye’yi bu durumda bırakan bir hükümetin kendini milliyetçi olarak kabul ettirebilmesi olanak dışıdır. Ben hiçbir zaman Amerika’ya karşı rest çekme, blöf yapma, tehditte bulunma taraflısı olmadım. Hiçbir devlete karşı bu türlü davranışları uygun bulmam. Ama dünyanın bugünkü koşulları altında ve Türkiye’nin bugünkü durumunda Türk Devleti, dış politikasında ve savunma politikasında daha bağımsız olabilirdi. Türkiye’nin savunması bir denizleraşırı ülkenin kongresinden çıkacak karara bağlı olmaktan kurtulmalıdır. Bugün bir İngiliz gazetesinde Türk Hükümeti’nin bir Başbakan Yardımcısı’nın vermiş olduğu bir demeci, bir yabancı gazeteciye vermiş olduğu bir demeci okudum. Orada ilginç bir bilgi veriyor Başbakan Yardımcısı. Diyor ki, “Dünyada üretilen veya satın alınan silahların yarıdan çoğu bizim bölgemizdedir.” Böylesine hızlı bir silahlanmanın olduğu bir bölgede Türkiye’nin savunması bir buçuk yıldır askıda. Milli savaş sanayii diye konuşarak hükümet kuranlar, milliyetçilikten söz edenler, bunu şaşılacak bir umursamazlıkla ve sorumsuzlukla karşılıyorlar.</p>

  <p class="normal1">O arada daha ilginç durumlar da var. Türkiye’nin ekonomik bakımdan nasıl bir bunalımlı döneme girdiği belli. Dış ödemeler dengesinin nasıl çıkmaza düştüğü belli. Transferlerin ve ariyerelerin ne kadar geciktiği belli. Böyle bir dönemde Türkiye’nin savunma ihtiyaçlarını ne ölçüde karşılayabileceği sorusu, herhalde, bizim aklımıza geldiği gibi, başkalarının da aklına gelmektedir.</p>

  <p class="normal2">– Bu arada şunu da sorabilir miyim? Bu savunmanın bir buçuk yıldır askıda olmasıyla Ege’deki haklarımızı kullanmakta Demirel Hükümeti’nin gösterdiği büyük çekimserlik arasında bir bağlantı görmek mümkün mü?</p>

  <p class="normal1">– Bir ölçüde bağlantısı olabilir. Fakat tek nedeninin bu olduğunu sanmıyorum. Aslında, Kıbrıs konusunda olduğu gibi, hatta ondan daha fazla, Ege konusunda zamanın geçmesi Türkiye’nin aleyhine olmuştur. Bildiğiniz gibi Cumhuriyet Halk Partisi hükümetteyken bu konuda hem bütün dünyaya haklılığını kabul ettiren hem de süratle sonuçlar almasını sağlayan bir tutum izlemeye başlamıştı. Biz hükümetteyken ilkin Yunanlılara bu konuyu yüksek düzeyde müzakerelerle çözme gereğini söyledik ve ısrar ettik.</p>

  <p class="normal1">Demirel Hükümeti kurulduktan sonra, başlangıçta Uluslararası Adalet Divanı’na gitme fikrine o da angaje oldu. Bizim uyarılarımıza rağmen angaje oldu. Sonradan bunun yanlış bir hareket olduğunu sanırım anladı, fakat dönüş yapmakta güçlük çekti ve dönüş yaparken, kendini bu kez mızıkçılık yaparmış gibi göstermiş oldu. Biz sürekli olarak Ege konusunda “daha kararlı” bir davranış izlenmesi için uyarılarımızı sürdürdük ve bütün dış temaslarımızda da Türkiye için Ege sorununun taşıdığı önemi anlattık.</p>

  <p class="normal2">– Sizin hükümetiniz zamanında Çandarlı gemisinin Ege’ye çıkması ve bir de yetki yasası çıkartılması sorunları vardı.</p>

  <p class="normal1">– Bizim hükümetimiz zamanında Çandarlı gemisi Ege’ye açıldı, araştırmalar yaptı. Ayrıca 1974 sonbaharına doğru yabancı ülkelere bağlı şirketlerin ortak olduğu Longva gemisine Ege’de aramalar yaptırmak üzere bağlantı kurduk. Bizden sonraki hükümet tereddüt gösterince arama yapılamadı. Tabii ki bir yabancı geminin Türk Hükümeti’nden daha az tereddüt göstermesi beklenemezdi. Bu konuda Sayın Irmak Hükümeti’ni eleştirmek haksızlık olur. Bizim ve bir ölçüde DP’nin dışında diğer partilerden hiçbiri Irmak Hükümeti’ni bu konuda etkilemeye yanaşmadı. Kendilerine “milliyetçi” diyenler bu konuyla ilgilenmediler. Meclis’ten güven oylamasında on yedi beyaz oy alan bir hükümetten bu durumda fazlasını beklemek haksızlık olurdu.</p>

  <p class="normal2">– Efendim bir de yetki yasası var.</p>

  <p class="normal1">– Evet biz hükümetteyken Meclislere bir yetki yasası tasarısı sunmuştuk ve iç mevzuatımızda ulusal çıkarlarımız doğrultusunda değişiklikler yapmak üzere kanun kuvvetinde kararnameler çıkarma yetkisi istemiştik. Bunu engelleyen AP daha sonra, kendi hükümeti devrinde aynı nitelikte bir yetki yasası çıkardı. Ancak yasayı çıkarmak yetmiyordu, hiçbir anlam taşımıyordu. Önemli olan yasanın tanıdığı bir yıllık süre içinde gerekli kararnameleri çıkarmaktı. Bildiğiniz gibi kendisine milliyetçi adı takan Hükümet bu olanağı kullanmadı. Birkaç ay evvel Sayın Çağlayangil’le bir konuşmamızda bu konuya değinmiştim. Bana ilginç şeyler söyledi. “Bu yasayı unuttuk iyi ki hatırlattınız” dedi. Unutmuşlardı veya unutmuş görünüyorlardı. Geçtiğimiz haziran ayında yetki yasasının süresi doldu. Unutkanlık veya unutmuş görünme devam etti.</p>

  <p class="normal2">– Galiba bu konuda Sayın Cumhurbaşkanı’na bir başvurunuz olmuştu.</p>

  <p class="normal1">– Evet, bu konuyu kendilerine ilettim. Geçen yıl sonunda bir de rapor sundum. Aynı nitelikte bir raporu Başbakan Demirel’e de sundum. Fakat sonradan öğrendim ki Başbakan, bu raporu, ilgili servislere bile iletmemiş.</p>

  <p class="normal1">Hükümetin bu konudaki kayıtsız ve sorumsuz tutumuna bir başka örnek vermek isterim.</p>

  <p class="normal1">Federal Almanya Başbakanı Sayın Schmidt Türkiye’ye geldiğinde Sayın Demirel bir yemek verdi. Bu yemekte yaptığı resmi konuşmada, Türk Başbakanı Demirel, Türkiye ile Yunanistan arasında yalnız bir sorundan söz etti: Kıbrıs sorunundan... Federal Almanya Başbakanı ise, aynı yemekteki konuşmasında, Türkiye ile Yunanistan arasında başlıca iki sorun olduğunu, bunların Ege ve Kıbrıs sorunları olduğunu hatırlattı.</p>

  <p class="normal1">İki Başbakan ortak bir basın toplantısı yaptılar. Televizyondan izledik. O basın toplantısında da, Türk Başbakanı, yine yalnız Kıbrıs sorunundan, Alman Başbakanı ise hem Kıbrıs hem Ege sorunundan söz etti. Görülüyor ki bir yabancı ülkenin başbakanı bile bizim Ege sorunumuzla, Türk Başbakanı’ndan daha çok ilgilenmektedir.</p>

  <p class="normal1">Bu acı durumla ilgili eleştirilerimden ve uyarılarımdan sonra, şükranla belirtmek isterim ki, Sayın Cumhurbaşkanı’mız, yabancı devlet adamlarının gelişi vesilesiyle yaptığı konuşmalarda, Ege sorununa özel bir ağırlık vermeye başladı.</p>

  <p class="normal1">Ege ile ilgili ulusal haklarımızı korumaya gereken özeni göstermeyen bu Hükümet tutumu karşısında, Yunanistan büyük mesafe aldı. Türkiye, dünya kamuoyu bakımından gücünü büyük ölçüde yitirdi.</p>

  <p class="normal1">Bu şuradan da belli: Biz hükümette bulunduğumuz sırada, Ege’ye petrolle ilgili ön araştırmaları yapmak üzere çıktığımızda dünyada hiçbir tepki uyanmıyordu. Yunanistan’ın itirazları, etkisiz kalıyordu. Bugün ise, bir Hora’nın Ege’ye çıkması büyük sorun oluyor. Yunanistan bu konuda birçok devletleri Türkiye’nin karşısına dikebiliyor. Oysa biz hükümetteyken, ayni devletlerin ilgili bulunduğu bir şirket bile Ege’de bizim adımıza arama yapmayı kabul ediyordu.</p>

  <p class="normal2">– Dış gezilerinizde Kıbrıs ve dış ödemeler konusuna değiniyor musunuz?</p>

  <p class="normal1">– Dış gezilerimde, en geç 1977 Ekimi’nde iktidara gelebilecek bir parti olarak hem genellikle dış ilişkiler alanında hem de özellikle dış ekonomik ilişkiler konusunda ne gibi adımlar atabileceğimizi araştırmaya, bunlara gerçekçi teşhisler koymaya büyük önem veriyorum.</p>

  <p class="normal1">Bu görüşmelerden edindiğim izlenim şudur: Dış politika yönünden tutarlı ve inandırıcı, ekonomik bakımdan çok yönlü ilişkilere açık ve güven verici bir iktidar, Türkiye’yi çok etkin ve saygın bir duruma ulaştırabileceği gibi, geniş ve verimli ekonomik ilişkiler de kurabilir ve Türkiye’nin dış ödemeler dengesi sorununu, kısa sürede, ekonomik gelişmemiz önünde bir engel olmaktan çıkarabilir. Cumhuriyet Halk Partisi’nin tek başına kuracağı bir hükümetin, bu yönde hızla ileri adımlar atabileceğine inanıyorum.</p>

  <p class="normal1">Cephe Hükümeti’nin bir buçuk yıldır izlemekte olduğu ve bundan sonrası için de izlemeye niyetli göründüğü sorumsuzca seçim ekonomisi, artık bir intihar ekonomisi ölçüsüne varmıştır. Büsbütün iş işten geçmeden CHP’nin işbaşına gelmesi çok şeyi değiştirebilir.</p>

  <p class="normal1">Türkiye, bölge ülkelerinin de kaygılarını ve bölge dengesini göz önünde tutan bir yaklaşımla hem bölge ve dünya barışına büyük katkıda bulunabilir hem de kendi durumunu güçlendirebilir.</p>

  <p class="normal2">– Kıbrıs ve dış ödemeler sorununu ve genel olarak Türkiye’nin dış politika sorunlarını Amerika gezinizde Kissinger’le görüşecek misiniz?</p>

  <p class="normal1">– Sayın Kissinger’le hem bir yemekte buluşacağız hem de ayrıca uzunca bir görüşmemiz olacak. Bu süre içinde iki ülkeyi ilgilendiren birçok soruna değinebileceğimizi sanırım. Herhalde benim için ilginç ve yararlı bir görüşme olacak.</p>
</body>
</html>
