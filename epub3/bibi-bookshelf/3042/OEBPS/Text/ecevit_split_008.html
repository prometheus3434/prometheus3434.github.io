<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ecevit</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal3" id="calibre_toc_9">CHP Dışı Sol</h2>

  <p class="indentmetinbold">Diğer sol partilerle ilişkimiz olmamakla beraber, genellikle birbirimize saygı ve anlayış ölçüsü içinde, özgürlükçü demokrasinin yaşamasına hepimiz kendi katkılarımızı yapmaktayız. Bunlardan çoğu şiddet eylemlerine karşı kesin vaziyet almışlardır. Fakat özellikle partiler dışı sol topluluklar arasında bu vaziyeti almayanlar da vardır. Ben onların hiçbir oy değeri olmadığı kanısındayım...</p>

  <p class="normal1">ECEVİT – Solla ilişkiler konusunda benim Parti Meclisi’nin kapalı bir oturumunda söylediğim sözlerin, dışarıya ne ölçüde nasıl yansıdığını bilmiyorum. Çünkü o toplantıdan hemen sonra yurtdışına gitmiştim. Fakat gene benim söylediğim çerçevenin dışında yansımış olabilir veya her cümlenin önündeki ve ardındaki tamamlayıcı cümleleri atarak duyurduğumuzda çok değişik anlamlar taşıyabilir. Ben bu konuda ne düşündüğümü size kısaca söyleyeyim. Zaten açık konuşmalarımda da genellikle söylüyorum:</p>

  <p class="normal1">Bir sol partinin kendi dışındaki, kendi doğrultusunun ötesindeki sol düşüncelerin de açıklanma özgürlüğünü savunması başka bir şeydir, o düşüncelerin parti çatısı altına veya toplantılarına getirilmesine göz yumması başka bir şeydir. Her sol partinin kendi doğrultusunu titizlikle koruması gerekir. Çünkü solda düşünce tutarlılığı çok önemlidir. Zaten o nedenledir ki, partiler sola kaydıkça daha çok bölünürler, daha ufalırlar genellikle. Özellikle düşünce özgürlüğü bulunan ülkelerde, özgürlükçü demokrasinin bulunduğu ülkelerde bir noktanın ötesine geçen sol partilerin bölünme olasılığı fazlalaşır. Bu ancak parti içinde düşünce tutarlılığına önem vermekle önlenebilir. Bizde bazı arkadaşlarımız, inanıyorum ki iyi niyetle, bu ikisini birbirine zaman zaman karıştırabiliyorlar. Yani mademki, biz kendi dışımızdaki sol düşüncelere, farklı düşüncelere de müsamahalıyız öyleyse kendi toplantılarımızda da bunların dile getirilmesi karşısında fazla bir tepki göstermeyebiliriz, havasında görünüyorlar zaman zaman. Ben ise bu konuda müsamahasız olduğumu söyleyebilirim. Yalnız partinin doğrultusu bakımından bunun giderek sakıncalar doğurabileceğini düşündüğüm için değil, aynı zamanda CHP’ye o yönde tuzaklar hazırlanmakta olduğuna inandığım için müsamahasızım. Çünkü bu cephe hareketi başladıktan sonra CHP’yi açıkça sağdan gelen fiili saldırılarla yıldırmak, güçsüzleştirmek, toplantı yapamaz duruma getirmek için her girişimde bulunuldu. Hatırlarsınız 1976 başlarında töb-der toplantıları vesile edilerek bazı sağcı militan grupların düzenledikleri saldırılar yer yer bizim parti binalarımıza da yöneltildi. Veya partililerimizin işyerlerine yöneltildi. Daha sonra Gerede’den başlayarak benim katıldığım bazı açık hava toplantılarına fiili ve silahlı saldırılar oldu. Ama biz bütün bunlara direndik. Bunlar karşısında yılmadık. Halk da bize büyük destek oldu. Ve görüldü ki, sağdan CHP’ye bu türlü yıldırma girişimleri yöneltmek CHP’yi zayıflatmıyor, güçlendiriyor. Yıldırmıyor, cesaretlendiriyor ve halktan koparmıyor, tam tersine halk kendi partisine daha çok sahip çıkıyor. Onun için geçen yıl seçim kampanyası ilerledikçe, bu taktiği bir yana bıraktılar ve bu taktiğin bırakıldığı andan başlayarak bizim toplantılarımıza kendi dışımızdaki bazı sol görüntülü gruplar gelmeye ve bizim asla kabul edemeyeceğimiz sloganlarını kendi toplantılarımızda haykırmaya başladılar. Bazen bu müdahaleler açık bir engelleme niteliğini alıyordu. Örneğin, son Tandoğan Alanı toplantımızda tasvip etmediğim ve alandan uzaklaştırılmasını sağladığım dövizler dışında şöyle bir oyunla karşılaştım: Ben bir cümleyi daha tamamlamadan, o cümlenin konusuyla hiç ilişkisi bulunmayan bir konuda bazı gruplar kendi sloganlarını haykırmaya başlıyorlar ve benim konuşmamı engelliyorlardı. Böylelikle CHP’yi hem olduğundan başka gibi gösterme, hem de toplantı yapamaz, yapsa bile konuşamaz hale getirme oyununu, tuzağını açık ve kesin olarak görüyorum. Kimse beni böyle bir tuzak olmadığına inandıramaz. Çünkü CHP’ye gölge düşürmenin, CHP’ye halkımızın bağladığı umutları sarsabilmenin tek yolu olarak bazı çevrelerin bunu gördüklerini biliyorum. Ve daha önce de belirttiğim gibi, biz bir açmaza düşürülmek isteniyoruz. Bu grupların karşısına çıkarsak Ecevit ve CHP, solu itti denecek, karşısına çıkmazsak kendi dışındaki sola teslim oldu denecek. Ben riskini göze alarak karşı çıkmayı yeğliyorum ve dürüstlüğün, kendi kendimizle tutarlılığın gereği sayıyorum. Fakat kendim karşı çıkmakla yetinmiyorum, istisnasız bütün CHP’lilerden de en az benim karşı çıktığım kadar açık ve kesin biçimde karşı çıkmalarını istiyorum. Bunu son Grup toplantımızda da bu açıklıkla söyledim.</p>

  <p class="normal2">İPEKÇİ – Bu isteğiniz yerine geliyor mu?</p>

  <p class="normal1">ECEVİT – Giderek daha geniş ölçüde geliyor. Fakat ben bütün partililerin bu titizliği göstermelerini istiyorum ve bu titizliği göstermesi gereken yerde göstermeyen partililerden de bunun hesabını sormaya kararlıyım. Çünkü bunun dediğim gibi CHP’ye karşı sağın bir tertibi, bir tuzağı olduğu kanısındayım. Bizi doğrudan doğruya engelleme olanağını bulamayanlar, şimdi böyle bir çevirme hareketi ile, soldan çevirme hareketi ile engelleme, kötüleme, olduğumuzdan başka türlü gösterme yoluna girmiş bulunuyorlar. Buna bütün partililerin kesinkes karşı çıkmalarını sağlamak için elimden geleni yapacağım. Bu arada parti lokallerimizde CHP’yi gerçekte olduğundan başka türlü gibi gösterebilecek herhangi bir dövizin veya herhangi bir resmin bulunmaması için hem kendim her tedbiri alacağım, hem de bu tedbirlerin alınmadığı yerlerde görevli örgüt birimlerini sorumlu tutacağım. Yani kendi dışımızdaki sol akımlara ne kadar müsamahalıysam, parti içinde, kendi dışımızdaki sol düşüncelere karşı o kadar müsamahasız olacağım. Bunu bu açıklığıyla söylüyorum ve sanırım bu hakkımı da kimse tartışamaz. Eğer CHP’nin sol doğrultusunu kendi içimizde gerçekten yetersiz bulanlar varsa, bunun, hele içinde bulunduğumuz ortamda ancak belli platformlarda dile getirilmesi ve önerilerle desteklenmesi gerekir. Ben böyle bir durum olduğu kanısında değilim, partide. Hiç değilse son Kurultay, partide böyle bir durum olmadığını bana gösterdi. Çünkü gerek son kurultayımızdan önceki son Parti Meclisi toplantısında, gerek Kurultay’da ve Ana Davalar Komisyonu’nda dedim ki: CHP’nin sol doğrultusunun ve sola açılarak vardığı noktanın bazı partililer tarafından yetersiz bulunduğu yolunda söylentiler dolaşıyor veya bazı partili arkadaşlarımız bence kişisel nedenlerden veya yönetim anlayışından ileri gelen iç muhalefetlerine bir ideolojik görüntü vermek ihtiyacını duyuyorlar. O yüzden kendi dışımızda böyle bir izlenim uyanıyor olabilir... Fakat benim sanıma rağmen gerçekten partinin sol ideolojik çizgisini yetersiz bulanlar varsa, bunları ortaya koymanın yeri burasıdır dedim. Son Kurultay’dan önceki son Parti Meclisi’nde bunu söyledim. Kurultay’da söyledim. Kurultay’ın Ana Davalar Komisyonu’nda söyledim. Fakat bir tek öneri gelmedi. Ve bir tek delege veya parlamenter kalkıp da ben şu noktada partinin doğrultusunu yetersiz buluyorum, partinin sol anlayışını yetersiz veya yanlış buluyorum demedi. Ve o yanlışlığı düzeltici bir önerge getirmedi. Durum bu olduğuna göre, bizim başka türlü bir görüntü vermemize neden olacak davranışları da önlememiz gerekir. Şimdi bunun yeni bir sınavından geçeceğiz. Önümüzde program kurultayı var. Orada dile getirirler, tartışırız. Ya kabul edilir, ya reddedilir. Fakat bunun dışında oyunlara karşı dikkatli olmamız lâzım. Bir de kendi dışımızdaki bazı çevreler, bizim bazı arkadaşlarımızın iyi niyetini, toleransını istismar ediyorlar. Bizim dışımızdaki ilerici çevrelerle diyalog kurabilmeleri için onları belli bir davranışa itelemek istiyorlar. İkide birde, “Siz burjuva revizyonistisiniz, siz solu saptırıyorsunuz” gibi arkadaşlarımızın onurlarını incitici kışkırtmalarda bulunuyorlar. Bunlara karşı da ben arkadaşlarıma tabir caizse moral vermeye çalışıyorum. Bizim bu konudaki komplekse kapılmamıza gerek yoktur diyorum. Solculuğumuzun, yani CHP solculuğunun, burjuva revizyonizmi olduğu, bir sapma olduğu vs. konusunda bir komplekse kapılmamıza gerek yoktur diyorum.</p>

  <p class="normal2">– “Bir komplekse kapılmamız gerekmez” deyip noktayı koyuyor musunuz? Yoksa...</p>

  <p class="normal1">– Hayır, izah ediyorum. Çünkü diyorum solculuk bir idealizm olduğu kadar bir gerçekçiliktir de. Gerçekçi olmayan sol hiçbir işe yaramaz. Bir kimsenin veya bir partinin solculuğunun değeri, aklının kaç karış havada olduğuna bakılarak ölçülemez. Ayakları ne kadar yere basıyor, başı ne kadar yükseklerdedir, ayakları ne kadar toprağa sağlam basmakladır, buna bakılarak hesaplanır. CHP de bu bakımdan her sınavı geçmiştir. Bırakınız solcuyum demeyi, solcu sanılmanın bile hapislerde, hapishanelerde çürütülmeye yettiği bir dönemde CHP, “Ben, ortanın solunda da değilim, demokratik soldayım” diye açıkça ortaya çıkmış ve seçim kazanmıştır. Demek ki, bizim sol anlayışımız, böylesine toplumun isteklerine uygun gerçekçi bir sol anlayışıdır. Onun için bu konuda kendi yolumuzun doğruluğundan ve gerçekçiliğinden kuşku duymamıza hiçbir neden yoktur.</p>

  <p class="normal1">Kaldı ki, biz birtakım marjinal toplum kesimlerini, marjinal oyları tatmin ederek veya kendimize çökerek iktidara gelemeyiz. Onların önemini küçümsemiyorum. Fakat bazı marjinal oyların gelmesi, geniş bazı halk kesimlerinin bizden ayrılması sonucunu doğuracaksa ve buna razı olacaksak, biz solculuğu bir kulüpte kendi aramızda entelektüel tatmin duygusuyla yapalım, yeter. Fakat biz Türkiye’nin en büyük ve en güçlü partisiyiz. Biz bir entelektüel merak veya kendi kendimizi tatmin amacıyla yapmıyoruz solculuğu. Halka hizmet için yapıyoruz. Bunun da yolu iktidara gelebilmek ve demokratik sol programımızı iktidarda uygulayabilmektir. Onun için bu sol düşünce disiplini bakımından, özellikle ülkemizin içinde bulunduğu ortamda ve etrafımızda bu kadar oyunun döndüğü ortamda, çok kesin kararlı davranmayı kendime hak ve görev görüyorum.</p>

  <p class="normal2">– Efendim, kendi dışınızdaki sola bu mitinglerdeki durumlar dolayısıyla vaziyet alırken, bunun bir oyunla ilgili olduğunu da belirtmek suretiyle dediniz ki, bunun riskini göze alarak yapıyorum. Yapmaya kararlıyım. O risk nedir?</p>

  <p class="normal1">– Bence o risk fazla değildir. Çünkü bizim dışımızdaki, bizden farklı da olsa kendi anlayışlarına göre ciddi sol topluluklar, geride bıraktığımız dönemin acı tecrübelerinden de dersler alarak, Türkiye’nin bugün içinde bulunduğu ortamı ve bugün karşı karşıya bulunduğu ihtiyaçları akıllıca ve gerçekçi biçimde değerlendirmektedirler. Tabii istisnaları vardır. Fakat çoğunluğu böyledir. Ve bunlardan çoğu şiddet eylemlerine karşı kesin vaziyet almışlardır. Bölücü akımlara, yani ülke bütünlüğünü tehdit edici akımlara karşı kesin vaziyet almışlardır. Fakat bu vaziyeti almayanlar da vardır. Özellikle partiler dışı sol topluluklar arasında. Ben onların hiçbir oy değeri olmadığı kanısındayım. Nitekim konuşmamızın daha önceki bir bölümünde de belirttiğim gibi, ben “halklar” sloganıyla karşımıza çıkılan, Doğu ve Güneydoğu illerinde bu sloganları toplantılarımıza getirenlere karşı açık savaş açtım ve orda oylarımız yükseldi. Demek ki, oy kaybetmemiz değil, tam tersine halkın daha çok güvenini ve oyunu kazanmamız söz konusudur.</p>

  <p class="normal1">Bu arada ne kadar iyi niyetli, ne kadar iyi niyetten uzak olduğunu bilemeyeceğim, fakat herhalde sorumsuzca ve akılsızca birtakım davranışlar da oluyor. Örneğin, bunun son bir ilginç belirtisine değineyim: Bildiğiniz gibi benim şimdi oturmakta olduğum ev, Ankara’nın bittiği yerden de altı kilometre ötede, bir dağın başındaki yeni bir mahalledir. Ve bu mahallenin de en sonunda oturuyorum. Bizden sonra dağlar, kırlar var... Yine bize yakın bir yerde de MHP Genel Başkanı Türkeş oturuyor. Bu kırların, dağların başladığı noktadaki direklere bir sol parti getirip afişlerini asıyor. Herhalde dağlara, kırlara hitap etmiyor bu afiş. Oysa oradan sonra insan yok. Bunun sonucunun ne olması bekleniyordu? Benim kafam kızacak, biz neye geri kalıyoruz diyeceğim. Ben de oraya Halk Partisi’nin afişini astıracağım. Tabii Türkeş de geri kalmayacak ve benim evimin önünde kanlı kavgalar başlayacak... Bu, akılsızlık olduğu kadar saygısızlıktır da. Ama dediğim gibi bu küçüklükleri yapan solcular bereket versin çok azaldı Türkiye’de. O azalan kadarına da bizim hiçbir borcumuz ve yükümlülüğümüz yok.</p>

  <p class="normal2">– Efendim bu vaziyet alışınız, bu grupların dışında şiddet eylemlerine karşı çıkan, bölücü akımlara karşı olan sol partiler ve örgütler tarafından nasıl karşılanıyor?</p>

  <p class="normal1">– Tabii arada istisnai durumlar oluyor. Örneğin çok tartışma konusu olan ve benim de şimdi üstelemek istemediğim Gençlik Kolları’nın raporu denen, aslında rapor niteliği ve resmiyeti taşımayan metin, bu kuruluşlardan bazılarında haklı tepki ve kırgınlık uyandırdı. Ama bunun gereğinden fazla önemsenmemesi için hem kendi dışımızdaki sol kuruluşlara gereken telkinlerde açıktan bulunduk, hem de Gençlik Kolları’nı uyardık. Fakat genellikle bizim dışımızdaki sol kuruluşlardan çoğunun, bizim bu davranışımızı anlayışla karşıladıklarını umuyorum. Elbette hiçbir sol kuruluş, bir başka sol kuruluşun kendisi gibi düşünmesini bekleyemez. Kendisi gibi düşünse zaten bir olurlardı... Önemli olan, birbirlerine saygılı ve müsamahalı olmalarıdır ve kendi özgürlükleri ve hakları için mücadele ettikleri kadar kendileri gibi düşünmeyen, fakat meşruluk sınırları içinde olan grupların da özgürlükleri ve hakları için mücadele etmeleridir. Bizim bu görevimizi yaptığımız kanısındayım ve bu görevimizi ne kadar büyük bir medeni cesaretle yaptığımızı da hepsi görmüşlerdir kanısındayım. En çetin bir dönemde bunun en başarılı sınavını verdik. 12 Mart döneminde ve sonra hükümete geldiğimiz zaman hazırlayıp çıkarttığımız Af Yasası ile verdik; ki bu yüzden hâlâ bazı çevrelerden, bildiğiniz gibi işitmediğimiz söz kalmıyor ama bunları da kıvançla göğüslüyoruz. Bu bizim dışımızdaki sol partiler, aslında kendi aralarında, kendi açılarından önem taşıyan bazı düşünce veya yöntem farklılıkları dolayısıyla ayrı düşmüş durumdadırlar. O nedenle bir işbirliği yapma olanakları görülmüyor, fakat resmen böyle bir işbirliği olmasa da, özgürlükçü demokrasiyi isteyen bütün sol kuruluşların ve ilerici kuruluşların, demokrasi için birbiriyle uyumlu olarak çalışmalarında zorunluluk vardır. Bu da giderek daha büyük ölçüde gerçekleşiyor. Bir siyasal kuruluş olmamakla beraber, toplumsal gelişmeleri yakından izleyen Mühendis ve Mimar Odaları Birliği ile biz yakın ilişkiler kurmaya başlamış bulunuyoruz. Zaten iktidara geldiğimizde kalkınmaya, sınaileşmeye ve tarımda gelişmeye büyük önem verecek bir parti olarak, bu teknik elemanların Meslek Odaları ile yakın ilişki kurmakta büyük yarar görüyoruz. Ayrıca bunun gibi bazı meslek kuruluşlarıyla da uygarca veya yakın ilişkilerimiz vardır. Diğer sol partilerle ilişkimiz olmamakla beraber, genellikle birbirimize saygı ve anlayış ölçüsü içinde özgürlükçü demokrasinin yaşamasına hepimiz kendi katkılarımızı yapmaktayız. Hiç değilse dediğim gibi dışımızdaki solun büyük çoğunluğu için bunu söyleyebilecek durumdayım.</p>

  <p class="normal2">– İktidardan ayrıldıktan sonra yoğun dış temaslarınız, gezileriniz oldu. Bunlar gerçi bazı bakımlardan eleştirildi. Fakat değişik rejimlerin, siyasal düzenlerin, felsefelerin uygulandığı ülkeleri yerinde incelemek ve onların yöneticileriyle yakın ilişkiler kurmak fırsatını buldunuz. Bunlar sosyalizmi değişik türleriyle uygulayan ülkeler oldu. Sosyal demokrat rejimler oldu, sosyalist rejimler oldu... Bu temaslarınız ve incelemeleriniz sizin siyasal felsefenize ve düzenle ilgili görüşlerinize herhangi bir değişiklik ya da yenilik getirdi mi? Yeni sentezlere, yeni görüşlere vardınız mı?</p>

  <p class="normal1">– İlkin izin verirseniz bu temasların yararı ve zorunluluğu üzerinde durayım. Çünkü bunu hâlâ yadırgayanlar var. Oysa günümüz dünyasında uluslararası ilişkilerini yalnız hükümetleri veya diplomatları eliyle yürüten ülke, hemen hemen kalmamıştır. Yalnız demokratik ülkeler değil, bizim anladığımız anlamda demokrasiyi benimsememiş ülkelerin bile çoğu, uluslararası ilişkilerini geliştirmek ve genişletmek için bütün olanaklardan yararlanmaktadırlar. Bütün güçleri seferber etmektedirler. Çok partili ülkelerde partiler bunun için seferberdirler. Özellikle sol partiler tabiatları gereği uluslararası ilişkileri daha kolaylıkla kurabilmektedirler. Sendikalar, işadamları, meslek adamları, bilimadamları, herkes bu yolda kendi ülkelerine ve dünya ülkelerinin yakınlaşmasına ve dünya barışına katkıda bulunmak için çalışıyorlar. Biz Türkiye’de bu geleneği ilk kez başlattık. Daha doğrusu bizden önce Adalet Partisi bu tür ilişkiler kurmaya haşladı. Hem de bazı komünist Balkan ülkeleriyle. Ama onlar yakın zamana kadar gizlediler bunu. Biz gizlemeden, açıkça yaptık. Çünkü bunun utanılacak değil, kıvanç duyulacak bir şey olduğu kanısındaydık. Ancak son zamanlarda Adalet Partisi de bu konudaki temaslarını açıklamaya başladı. Fakat bunu açıktan ve en geniş ölçüde yapmaya başlayan parti biziz. Ayrıca hükümette bulunduğumuz sırada hem kendi dışımızdaki partilerin bu konuda etkin olabilecek üyelerini göreve çağırdık, –tabii partilerinin liderlerinden izin alarak– yurtdışında temaslara gönderdik. Örneğin AP’den, DP’den bu konuda ülkemize yararlı olabileceğine inandığımız üyelerden bazılarından bu gibi görevler rica ettik ve lütfedip kabul ettiler. Ayrıca sendikaların, işverenlerin, işadamlarının bu yöndeki temaslarını büyük ölçüde teşvik ettik ve bundan da çok yarar gördük... Bugün dış politika, dediğim gibi özgürlükçü demokrasi ile yönetilmeyen ülkelerden bile çoğunda bir kamuoyu meselesi haline gelmiştir. Çünkü bir ülkenin kendi ülkesinde rejimin niteliği dolayısıyla kamuoyu çok etkili olmasa bile, o ülkenin ilişki kurmak istediği veya ilişki kurduğu ülkelerden birçoğunda kamuoyu etkindir. Kamuoyu da hükümetler aracılığı ile veya diplomatlar aracılığı ile etkilenemez. Çünkü resmi temaslar, resmi geziler büyük ölçüde kamuoyunun dışında cereyan eder. Fakat partilerin, sendikaların, başka kuruluşların ve meslek adamlarının bu ilişkilere katkıda bulunması, dış ülkelerin kamuoylarına erişebilme olanaklarını büyük ölçüde artırır. Bu yapılmadıkça bir ülke dünyada çok yalnız kalmaya ve 1970’lerin Türkiye’sinde 19. yüzyıl sonrasının veya 20. yüzyıl başlarının diplomasi yöntemleriyle uluslararası ilişkilerini sürdürmeye kalkışma durumunda kalır. Türkiye de çok yakın zamana kadar bu durumda kalmıştı. Biz bu geleneği bozan parti olmakla övünüyoruz... Yeni geleneği bizden önce başlatmış olan ülkelerdeki önde gelen partilerin uluslararası temasları, bizim bugün kurduğumuz temaslardan çok daha geniştir. Bunu, benim son zamanlardaki temaslarımın bazı çevrelerde yadırgandığını bildiğim için söylüyorum. Aslında biz yeteri kadar yapıyor durumda değiliz hâlâ. Fakat gücümüz, zamanımız bu kadarına yetiyor.</p>

  <p class="normal1">Bu ilişkilerde tabii bazı ayırımlar gözetiyoruz. İlişki kurduğumuz partilerden bazılarıyla aramızda hiçbir ideolojik yakınlık yoktur. Örneğin, komünist ülkelerin partileriyle aramızda herhangi bir ideolojik yakınlık yoktur. O ülkelerin siyaset adamlarıyla, partileriyle veya devlet adamlarıyla temaslarımızda uluslarımızı birbirine daha çok yakınlaştırmaya ve ülkelerimiz arasında işbirliğini geliştirmeye ve dünya barışına ortak katkılarımızı arttırma olanakları aramaya yönelen ilişkiler kuruyoruz, temaslar kuruyoruz... Bunun dışında ideolojik yakınlığımız bulunan partiler de vardır. Özellikle özgürlükçü demokratik ülkelerdeki sosyal demokrat veya demokratik sosyalist partiler ya da demokratik sosyalist işçi partileri gibi... Bunlarla temaslarımızda ise, ideolojik konuları da elbette bir ölçüde konuşuyoruz ve bunda sanırım karşılıklı yararımız oluyor...</p>

  <p class="indentmetinbold">Bugün benim en ilgi ile izlediğim sosyal demokrasi modeli İskandinav modelidir. Ama biliyorum ki İskandinav modelini olduğu gibi Türkiye’de uygulama olanağı yoktur... Ona göre bizim değişik bir sol uygulamamız olması doğaldır...</p>

  <p class="normal1">Bu temaslarla ilgili bir izlenimimi belirtmek isterim. Şimdiye kadar yaptığımız temaslardan hiçbirinde, komünist ülkelerle ve onların partileriyle ve onların yöneticileri ile olsun, sosyal demokrat doğrultudaki partiler ve onların yöneticileriyle olsun, yaptığımız temaslardan hiçbirinde kendi doğrultumuzla ilgili herhangi bir telkinle karşılaşmadık. Kimse bize, sizin sol anlayışınız yanlıştır, eksiktir, fazladır gibi bir telkinde bulunmamaya özen gösterdi. Dediğim gibi, komünist partilerle bu konulara zaten hiç girmiyoruz. Bu özenin gösterilişi öyle sanıyorum ki, yalnız bizim bu konudaki duyarlığımızın tahmin edilmesinden veya bilinmesinden değildir. Aynı zamanda her ülkenin, kendi sol anlayışını ve tutumunu kendi koşullarına göre oluşturması gerektiğinin artık dünyada giderek daha yaygın biçimde anlaşılmış olmasındandır. Bugün benim, örneğin, en ilgi ile izlediğim sosyal demokrasi veya demokratik sol modeli, İskandinav modelidir. Ama biliyorum ki İskandinav modelini olduğu gibi Türkiye’de uygulama olanağı yoktur. Çünkü toplum yapılarımız ayrıdır. Halklarımızın, bu ülkelerin halkları ile bizim halkımızın tabiatları arasında bazı ayrılıklar vardır ve ülkelerimizin gelişme düzeyleri değişiktir. Ona göre bizim değişik bir sol uygulamamız olması doğaldır...</p>

  <p class="normal1">Bu gezilerimin en büyük yararları arasında bu söylediğim diyalogun veya uluslararası barışa, ülkelerimiz arasındaki ilişkilere katkıda bulunmanın dışında, kendi ulusal sorunlarımızı dünya kamuoyuna daha iyi anlatmak olanağını buluyoruz. Ayrıca iktidara aday bir parti olarak dış ilişkilere kendimizi şimdiden hazırlama olanağını buluyoruz... İlişkilerimizi geliştirmek istediğimiz, geliştirmekte olduğumuz veya iktidara gelince daha da geliştirmek isteyebileceğimiz ülkelerin siyaset adamlarını, devlet adamlarını, genel eğilimlerini daha yakından tanımak ve hangi alanlarda nereye kadar, nasıl işbirliği yapabileceğimizi şimdiden, bazen ayrıntılara inerek görüşebilme olanağını buluyoruz. Hatta onun da ötesine gideyim, şimdiden, daha muhalefette olduğumuz halde, Türkiye’nin dış ekonomik ve sosyal ilişkilerine bazı direkt katkılarımız oluyor... Buna birkaç örnek vermek isterim. İşçilerimizin bulunduğu Kuzey ülkelerinden bazıları ile belli sosyal anlaşmaları imzalama konusunda Türk hükümetlerinin, o arada bugünkü hükümetin büyük güçlüklerle, hatta engellerle karşılaştığını biliyorduk. Kendimiz de geçen yıl sonunda o ülkelere gidip, bürokratlarla, hatta ilgili bakanlarla görüştüğümüz vakit, o güçlüklerle, engellerle karşı karşıya geldik. Fakat iktidarda bulunan partilerin yüksek kademedeki yöneticileriyle görüştüğümüz zaman veya o yöneticilerle işbirliği halinde çalışan sendikacılarla görüştüğümüz zaman, onların anlayışını sağlayabildiğimiz takdirde, bürokrasinin, bakanlıkların kapattığı birçok kapıların açılabileceğini gördük. Nitekim bizim o girişimimizden sonra Danimarka ile bir işçi anlaşması imzalanabildi bu yılbaşından sonra. İsveç’in böyle bir anlaşmaya hiç niyeti olmadığı biliniyordu, fakat ben Başbakan Sayın Olof Palme’ye bu konuyu açtığımda, kendisi derhal gereken direktifleri verdi ve böyle bir anlaşmaya hazırız dedi. Ben de bunu kendi hükümetimize bildirdim. Ama bildiğim kadar kendi hükümetimiz o konuda henüz bir adım atmadı. Oysa atılsa karşılığı hemen görülecekti. Norveç’te ancak 2 bin kadar işçimiz var. Onun için orada bir anlaşma imzalamayı kabul edeceklerine ihtimal bile vermiyordum. Fakat o gezideki temaslarımızda, Danimarka’nın ve İsveç’in Sosyal Demokrat liderlerinin bize gösterdikleri anlayışı duyunca, Norveçliler de, “Onlar o anlayışı gösterdikten sonra biz de elbette gösteririz” dediler. Onu da hükümetimize bildirdim. Ama Hükümet, İsveç ve Norveç’le ilgili olarak şu âna kadar bir adım attı mı, attıysa ne adım attı bilmiyorum... Bu şunu gösterir: Bürokratik düzeyde, açılamayacak, hatta hükümetler arası ilişkilerde açılamayacak birçok kapılar, partiler arası ilişkiler yoluyla açılabilmektedir.</p>

  <p class="normal1">Bir başka örnek vereyim: CHP olarak kooperatifçilik hareketini desteklediğimiz biliniyor ve bu harekete karşı çıkarılan siyasal ve çıkarsal engelleri aşma yolunda ona yardımcı olmaya çalışıyoruz. Şimdiden, örneğin, Türkiye’deki köy-koop ile Romanya arasında birtakım somut ve yararlı ilişkilerin başlamasını sağlayabildik. Buna büyük ölçüde yardımcı olabildik. Örneğin, köy-koop şimdi, bizim de girişimlerimizin sonucunda Romanya’dan ucuz traktör ithal ediyor. Bunu sağlayabilmek için, kendi içimizde büyük engellerle karşılaştı, o engellere birlikte yüklendik. Romanya da gerekli ilişkilerin kurulmasına yardımcı oldu. Şimdi bol ve ucuz traktör sağlayabiliyorlar ve kendi üyelerini traktör karaborsasının ağından kurtarmış bulunuyorlar. Ayrıca bazı Balkan ülkeleri ile o arada Romanya ile tarım ürünleri için yine köy-koop’un ilişkiler kurmasına yardımcı olduk. Şimdi köy-koop’un bazı sanayi kuruluşlarına geçmesine yardımcı olmak üzere de, dış ilişkilerimiz sırasında birtakım temaslarda, girişimlerde bulunuyoruz.</p>

  <p class="normal1">Ayrıca, tabii, Ege sorunu, Kıbrıs sorunu gibi sorunlarımızı ve ulusal güvenlik ihtiyaçlarımızı bütün dünyaya çok daha etkin bir biçimde anlatma olanağını bulabiliyoruz.</p>

  <p class="indentmetinbold">Türkiye, içine kapalı bir ülke durumundadır. Aslında politize olmak bakımından Türkiye’nin taşrası taşra olmaktan çıkmıştır. Fakat dünya ile ilişkiler, dünyadan haberdar olma bakımından Türkiye tümüyle dünyanın taşrası haline gelmiştir. Bu kadar ülke dolaştım, son bir buçuk yıl içinde, Türkiye kadar dünyadan kopuk bir ülkeye rastlamadım...</p>

  <p class="normal1">Bunların da dışında, dünyanın nereye gittiğine teşhis koyabiliyoruz. Bu, bence çok önemli. Çünkü Türkiye, dünyanın son derece nazik bir bölgesinde bulunduğu halde kendi iç sorunlarına öylesine gömülmüş haldedir ki, dünyada ne olup bittiğinden haberdar bile değildir. Oysa bugün artık, Türkiye kadar kritik mevkide bulunmayan ülkeler bile kendi iç sorunlarını, o arada kendi ekonomik sorunlarını dünyadan soyutlanarak çözebilme, ele alabilme olanağını yitirmişlerdir. Her alanda iç sorunlarla dış sorunlar, birbiriyle karmaşık haldedirler. Kültür sorunları bile böyledir. Radyo çağında, televizyonun sınırlar ötesi görülme olanağını bulduğu bir alanda, artık kültür duvarları, kültür sınırları yıkılmaktadır. Onun için bir içe kapalı kültür politikası yürütme olanağı bile kalmamıştır çağımızda. Buna rağmen Türkiye, içine kapalı bir ülke durumundadır. Aslında politize olmak bakımından, Türkiye’nin taşrası, taşra olmaktan çıkmıştır. Fakat dünya ile ilişkiler, dünyadan haberdar olma bakımından Türkiye tümüyle dünyanın taşrası haline gelmiştir. Bu kadar ülke dolaştım, son bir buçuk yıl içinde, Türkiye kadar dünyadan kopuk bir ülkeye daha rastlamadım.</p>

  <p class="normal1">Bu arada bizim, doğrudan doğruya ilgili bulunduğumuz konular var. Bizim birtakım hayati sorunlarımız var. Örneğin, bir deniz hukuku sorunu var. Dünya kaynıyor bu konuyla ilgili olarak. Hiç deniz kıyısı olmayan ülkeler, Deniz Hukuku Konferanslarında ön safta rol oynamaya çalışıyorlar. Fakat bu konu da, hele bugünkü hükümet tarafından kamuoyundan kaçırılıyor. Kamuoyu da kendiliğinden bu konuda dünyada ne olup bittiğini izlemek olanağı bulamıyor, hiç değilse bunda çok zorluk çekiyor.</p>

  <p class="normal1">Ayrıca görüşmemizin en başlarında değindiğim gibi, bugün dünyada yeni bir ekonomik düzen anlayışı vardır. Bu yeni ekonomik düzen arayışı, özellikle azgelişmiş veya gelişme sürecindeki ülkeler için hayati önem taşımaktadır. Fakat bu konuda, bırakınız siyaset adamlarının gereken merakı ve ilgiyi göstermelerini, kusura bakmayın, basın bile gereken ilgiyi göstermiyor. Ben şimdiye kadar bu konuda Türk basınında iki, üç yazının dışında, ciddi yazı okuduğumu hatırlamıyorum. Oysa, dediğim gibi, dünyanın başta gelen sorunu budur.</p>

  <p class="normal1">Biz bir ulusal savunma kavramından söz ediyoruz. Savunmanın hayati önem taşıdığı bir ülkeyiz. Fakat dünyada savunma kavramları bakımından ne gelişmeler oluyor, savunma teknolojisinde ne gelişmeler oluyor? Bunu da izleyemiyoruz. Biz dış ilişkilerimizde bu konulara eğilmek, bu konuları daha yakından izlemek ve bu konulara da kendimizi daha iyi hazırlamak gereğini duyuyoruz. O bakımdan hem kendimize, hem de ülkemize, bu temaslarımızın büyük yararı olduğu ve olacağı kanısındayım.</p>

  <p class="normal2">– Efendim bu ilginç açıklamalarınızla, sorumun birinci bölümünü yanıtlamış oldunuz. Bir de ikinci bölümü vardı: Bu gezileriniz, temaslarınız, size sosyalizmi, değişik türleri, değişik uygulamalarıyla yakından tanıma olanağını verdi. Bunları gördükten sonra kendi siyasal görüşlerinizde, düzenle ilgili önerilerinizde herhangi bir yenilik...</p>

  <p class="normal1">– Bu temaslar, CHP’nin yolunun doğruluğu ve gerçekçiliği konusundaki inancımı güçlendirdi. Bir kere yine görüşmemizin en başında belirttiğim gibi, CHP’nin bundan daha on yıl önce ortaya attığı düzen değişikliği sloganı, içeriği, anlamı da aynı olmak üzere, bugün dünyanın en yaygın sloganı, ilkesi haline gelmiş bulunuyor. Bir düzen değişikliği ihtiyacı. Yani, bu kadar hızla değişen bir teknoloji karşısında ve bu kadar hızla değişen bir dünyada ekonomik ve sosyal düzenlerin değişmezlik edemeyeceği, eski hallerinde sürdürülemeyeceği, bunların değiştirilmesi ve insanlığa daha yaygın ölçüde adalet getiren, olanak eşitliği getiren düzenler kurulması gereği kabul edilmiş bulunuyor. Öte yandan bizim sol anlayışımızda doktriner sosyalizminden farklı bir mülkiyet anlayışı vardır. Biz üretim araçları mülkiyetinin bir ölçünün ötesinde devlet elinde olması gereğini duymayız. Dünyada, tabii çok katı sosyalist rejimlerin dışındaki dünya da, mülkiyet konusunda gitgide bizim bu gerçekçi yaklaşımımızı benimser görünmekte, oraya doğru yönelmektedir. Önemli olan, mülkiyetin dağılım biçimidir; mülkiyetin toplum yararına kullanılış biçimi veya toplum aleyhinde kullanılmasını önleyici yöntemlerin bulunabilmesi ve etkin bir planlamayı önlemez hale getirilmesidir.</p>

  <p class="normal2">– Burada devletçiliği geçerli bir yöntem olarak benimsemediğinizi mi ifade etmiş oluyorsunuz?</p>

  <p class="normal1">– Yani eski anlamında devletçilik bence geçerliliğini yitirmiştir. Devlet kapitalizmi veya üretim araçlarının devlet elinde toplanması zorunluluğu anlamında devletçilik, katı sosyalist rejimler dışında bence geçerliliğini yitirmiştir.</p>

  <p class="normal2">– Bunun yerine geçerli olan yöntem hangisidir sizce?</p>

  <p class="normal1">– Halkın üretim araçları üzerindeki etkinliğinin ve yetkilerinin arttırılması. Devlet halk adına bu işi yapıyor dendiği vakit, bu bir aldatmacadır. Aldatmaca olduğu, birçok ülkede görülmüştür. Önemli olan, halkın üretim araçlarının kullanılış biçimi üzerindeki etkililiğini ve halkın kendi ekonomik gücünü arttırmaktır.</p>

  <p class="normal2">– Bunu daha somut bir biçimde açıklamak mümkün mü acaba?</p>

  <p class="normal1">– Tabii. Örneğin, bütün kamu sektöründe çalışanların yönetime egemen olmalarını istiyoruz. Ayrıca, çalışan halk topluluklarının kendi ekonomik işletmelerini kurmalarını, bizim halk sektörü kavramımız içinde kendi ekonomik işletmelerini kurmalarını, o yoldan tüm ekonomiye ağırlıklarını koymalarını istiyoruz, ki bu halk sektörü dışındaki özel sektörü de dolaylı olarak etkileyecektir, yönlendirmeye yardımcı olacaktır.</p>

  <p class="indentmetinbold">Bizim, öteden beri savunduğumuz gibi her sol programın kendi toplumsal koşullarına göre oluşması ve uygulanması fikri dünyada gitgide yayılıyor. Beynelmilel sosyalizm, beynelmilel komünizm, bir tek bilimsel sosyalizm gibi anlayışlar artık iflas etmiştir.</p>

  <p class="normal2">– Son temaslarınız bu görüşlerinize herhangi bir yenilik getirdi mi?</p>

  <p class="normal1">– Dediğim gibi, klasik devlet mülkiyeti anlayışından, dünyadaki sosyal demokratlar veya demokratik sosyalistler giderek uzaklaşıyorlar. Hatta resmi açıklamalarına bakılırsa, İtalyanların Komünist Partisi bile uzaklaşıyor. Daha önce bir vesile ile kamuoyuna açıklamıştım, Angola’nın yeni Marksist liderleri ile tanıştım Libya’da. Onların da böyle bir devletçilik anlayışları olmadığını gördüm. Öte yandan, biz, işçilerin yönetime katılmasına öteden beri büyük önem verirdik. Bu görüş de dünyadaki sosyal demokrat veya demokratik sosyalist çevrelerde giderek büyük ağırlık kazanıyor. Ve bir de dediğim gibi, her sol programın kendi toplumsal koşullarına göre oluşması ve uygulanması gerektiği fikri dünyada gitgide yaygınlaşıyor. Yani beynelmilel sosyalizm, beynelmilel komünizm, tek bir bilimsel sosyalizm... Bu gibi anlayışlar artık iflas etmiştir. Ve belli insanı ilkeler üzerinde, sosyal adalet fikri üzerinde birleşmekle birlikte, demokratik sol partilerin, özgürlükçü demokrasi ilkesi üzerinde birleşmeleri ile birlikte uygulama programlarının kendi toplumsal koşullarına göre farklılıklar göstermesi, artık doğal olarak karşılanıyor, ki biz de CHP olarak öteden beri bu görüşü savunuyorduk. Tabii kendi uygulama programımızla ilgili olarak birçok ülkelerden bazı dersler alıyoruz. Onların başarılarından veya başarısızlıklarından dersler alıyoruz, ama kendimize özgü bir uygulama programı çizmenin haklılığını daha iyi anlıyoruz.</p>

  <p class="normal1">Başka ülkelerde nelerden esinleniyoruz? Örneğin İskandinav ülkelerinde, özellikle İsveç’te Sosyal Demokrat Parti’nin işçiler ile bütünleşmiş halde ülkeyi yönetmesi... Bu İngiltere’yi de çok aşan bir model. Bence, İskandinav başarısının, özellikle İsveç başarısının sırrı budur. Bunun ötesinde, bir sır aramanın gereği yoktur. Sınaileşme çağında bir iktidarın başka türlü, huzur içinde ve adalet içinde, özgürlük içinde kalkınmayı başarabilmesi olanağı görmüyorum. Bu konuda İskandinav ülkelerinden öğrenebileceğimiz çok şey vardır. Öte yandan, gene doğrulanan bir fikrimiz: Sınaileşme uğruna, tarımı ihmal etmemek. Biz buna öteden beri inanıyorduk. Şimdi bu konuda da dünyada bizim düşüncemize bir yaklaşma görüyoruz. İskandinav ülkelerinin Sosyal Demokrat veya işçi partileri, benim anlayabildiğim kadar, geçmişte bu konuda bazı yanlışlıklar yapmışlardır, sırf işçi hareketi olarak oluşmuşlardır. O yüzden tarım kesimine uzak düşmüşlerdir ve bunun sıkıntısını şimdi bir ölçüde çekmektedirler. Bunun dışında, sosyalist ülkelerden kalkınma süreçlerine girdiklerinde tarımı ihmal etmiş olanlar vardır, etmemiş olanlar vardır tarımı ihmal etmemiş olanların, ekonomik gelişmedeki başarıları çok daha ileridir. Bu da bizim sınaileşmeye olduğu kadar, tarıma da, işçiye olduğu kadar köylüye de önem vermedeki haklılığımızı bizim gözümüzde doğrulayan bir gözlem olmuştur.</p>

  <p class="normal1">Bu uzun, fakat benim için çok yararlı ve düşündürücü sohbeti yapma ve düşüncelerimi <span class="ideitalik">Milliyet</span> aracılığı ile kamuoyumuza açıklama olanağını verdiğiniz için teşekkür ederim. İzin verirseniz sözlerimi şöyle toparlamak istiyorum: Türkiye, bugün büyük sıkıntılar içindedir. Fakat ben Türk ulusunun bu sıkıntıları aşacağına inanıyorum. Rejime yönelen tehlikelere rağmen, demokrasimizin yıkılmayacağına inanıyorum. Ve en geç 1977 Ekimi’nde yapılacak seçimlerden sonra, Türkiye’nin esenlik yoluna çıkacağına, dar geçitler dönemini geride bırakmış olacağına inanıyorum. Ayrıca CHP’nin bugün geçirmekte olduğu yüzeysel bunalımın da geçici olduğuna, değişmekte ve büyümekte olan bir partinin, hele içinde bulunduğumuz siyasal ortam göz önünde bulundurulursa; bir ölçüde doğal sayılabilecek sıkıntıları olduğuna inanıyorum. Bu “bir ölçüde” sözünün altını çiziyorum. O ölçünün üstüne çıkanları önlemeye çalışmanın da benim görevim olduğunu, sorumluluğum olduğunu biliyorum. Ayrıca özgürlükçü demokrasimizi yaşattığımız ve dış ilişkilerimizi çok yönlü olarak geliştirebildiğimiz ölçüde, Türkiye’nin dünyada da çok saygın bir yeri olabileceğine inanıyorum. Teşekkür ederim.</p>

  <p class="normal2">– Çok yordum. Çok teşekkür ederim.</p>
</body>
</html>
