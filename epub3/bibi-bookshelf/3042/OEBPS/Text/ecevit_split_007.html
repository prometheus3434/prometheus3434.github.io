<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ecevit</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal3" id="calibre_toc_8">Parti İçi Sorunlar</h2>

  <p class="indentmetinbold">Parti içindeki huzursuzluk yeni programla da giderilebilecek değildir. Çünkü çekişmelerin programla bir ilişiği yoktur. Bence asıl değişmesi gereken, partinin tüzüğüdür... Toplum ve parti büyük ölçüde değişirken, partideki başlıca kurumların ve kurumlar arası ilişkilerin eskisi gibi kalması parti içinde bugünkü çekişmelere ve huzursuzluğa yol açmaktadır.</p>

  <p class="normal2">İPEKÇİ – CHP içindeki hizmet yarışı sanıyorum bu deyimin akla getirdiği boyutları aştı. O arada sizin de hoşgörünüzün zorlanmaya başladığı son yaptığınız açıklamalarda, verdiğiniz demeçlerde belli oluyor. Böyle bir izlenim alıyoruz. Bu parti içi gelişmeler konusunda herkesi daha iyi aydınlatmak zannediyorum bir ihtiyaç haline geldi. Gerçek durumu bütün açıklığı ile acaba anlatabilir misiniz?</p>

  <p class="normal1">ECEVİT – Gerçekten parti içindeki, partinin daha doğrusu belli bir düzeyindeki çekişmeler benim de hoşgörü sınırlarımı aştı. Bunu açıkça ifade ettim birkaç kez ve Sivas’ta yapmış olduğum konuşmada şunu da söyledim ki, bir Genel Başkan olarak bu konuda benim gösterebileceğim hoşgörünün sınırı kendi doğamdan, karakterimden gelen sınır değildir. Eğer sırf ona kalsa belki de sınırsız hoşgörü gösterebilirim. Fakat benim bu konuda gösterebileceğim hoşgörünün sınırı, halkın ve o arada partililerin hoşgörü sınırıdır. O sınıra da gelinmiştir. Çünkü normal zamanlarda, olağan dönemlerde her parti içinde, bu arada CHP içinde de böyle çekişmelerden büyük huzursuzluk duyulmasa bile, içinde bulunduğumuz dönemin bir özelliği ve önemi vardır. Türkiye her konuda büyük bir bunalımdan geçiyor. Her gün sokaklarda insanlar öldürülüyor. Bu hükümetin veya bazı hükümet kanatlarının teşvikiyle, hükümetin de en azından müsamahası ile, koruması ile her gün veya gün aşırı cinayetler işleniyor. Öğrenim büyük ölçüde aksamış durumdadır. Binlerce genç öğrenim olanaklarını yitirmiş durumdadırlar. Pek çok aile can güvensizliği nedeniyle çocuklarını okullara, üniversitelere gönderemez durumdadırlar. Partizanlık, devleti temelinden sarsacak, içinden çökertecek boyutlara ulaşmıştır. Görüşmemizin ekonomi ile ilgili bölümünde de anlattığım gibi, ekonomik bunalım, ülkemizin yakın geleceği için büyük kaygılar uyandıracak boyutlardadır. Ayrıca dış ilişkilerimiz bakımından da ağır sorunlarla karşı karşıyayız. Ve bütün bunların sonucu olarak Türkiye’deki siyasal bunalımın, bir rejim bunalımına dönüşmesi olasılığı da vardır. Bu konuda gerçi ben karamsar değilim. Ama karamsar olmayışımın başlıca nedeni, halkın, özellikle rejim konusunda CHP’ye bağladığı umuttur. CHP, 12 Mart ara rejimi döneminde demokrasinin kurtarılmasında başlıca etken olmuştu. Bugün de karşılaştığı bütün engellemelere rağmen demokrasinin korunmasında, yaşatılmasında başlıca etkendir ve halk da onu öyle görmektedir... Halkın umudunu bu ölçüde CHP’ye bağladığı bir dönemde, bizim parti içi çekişmeleri başka zamanlarda normal sayılabilecek ölçünün de bir hayli altında tutmamız gerekir.</p>

  <p class="normal1">Ben de halkın nabzını elimden geldiği kadar yoklamaya çalışan bir Genel Başkan olarak bu konuda halkın duyarlığını partiye yansıtmayı, halkın şu dönemde partiden beklediklerini Genel Başkan olarak ben de partililerden beklemeyi hem hakkım, hem görevim sayıyorum... Yalnız parti içi çekişmelere ve huzursuzluğa çözüm ararken, bunun nedenlerini iyi teşhis etmeye çalışıyorum. Bence bu gibi durumlarda kişileri sorumlu tutmak, insanı doğru teşhise de, doğru tedaviye de götürmez. Biz nasıl ülkemizdeki, Türk toplumundaki bazı sorunların nedeni olarak düzeni görüyorsak ve bu sorunların çözümü olarak da düzen değişikliğini öngörüyorsak, parti içinde bir huzursuzluk çıktığı zaman, bunun da nedenini ilkin parti içi düzende aramamız gerektiği kanısındayım. Gerçi her düzeni insanlar işletirler ve her düzene insanlar bir ölçüde kendi damgalarını vururlar. Ama düzenin de insan karakterini oluşturmada ve insan davranışını yönlendirmede önemli bir etkisi olduğuna kuşkum yoktur... Düzen bir türlü ise o düzenin içinde insanlar kendi kişisel durumlarını çok fazla düşünme eğiliminde olabilirler. Ama başka bir düzende, kendileri için çalışmaktan çok, çevre için, toplum için çalışma gereğini duyabilirler... Ben de son zamanlarda parti içi huzursuzlukların, parti içi düzenle ne ölçüde bir bağlantısı olduğunu araştırmaya çalıştım ve bu konuda bazı sonuçlara vardım. Birçok arkadaşlarımız bu konuda umutlarını program değişikliğine bağlamışlardı. CHP yeni programını hazırlar ve Kurultay’ından geçirirse birçok tartışma sona erer sanıyorlardı. Ben hiçbir zaman bu düşünceye katılmadım.</p>

  <p class="normal1">Çünkü parti içi huzursuzluğun şu sırada ideolojik ayrılıklardan geldiği kanısında değilim. Gerçi çok sınırlı sayıda bazı partilinin genel ideolojik doğrultumuz konusunda farklı düşünceleri olabilir. Fakat ben, bunun parti tutarlılığını sarsacak boyutlara vardığı ve yakın gelecekte de varabileceği kanısında değilim. Gerçi dışarıda zaman zaman o izlenim uyandırılıyor. Fakat bunun nedeni parti içindeki kişisel çekişmelere, gruplaşmalara bir saygınlık görüntüsü verebilmek için bu çekişmelere, gruplaşmalara, ideolojik kılıf giydirilmek istenmesinden ileri geliyor...</p>

  <p class="normal1">Bence partinin yeni programı hukuken ortaya çıkmış olmasa da, fiilen ortaya çıkmıştır. 1973 genel milletvekilleri seçimlerine giderken “Ak Günlere” başlığı adı altında yayınladığımız ayrıntılı seçim bildirgesi, aslında bir demokratik sol partinin doğrultusunu çok açık ve kesin çizgileriyle belli etmektedir. Ve fiili bir program, hatta ayrıntılı bir program niteliğindedir. Aslında yakında toplanacağını umduğum Program Kurultayı’mızda çıkacak yeni parti programının, bence o ölçüde ayrıntılı olmaması da gerekir. Çünkü seçim bildirgeleri, sık sık değişebilir. Ama bir partinin programı uzun süre değişmez. Onun için uzun süre geçerli kalabilecek biçimde hazırlanmalıdır. Ayrıntılardan çok belli bir doğrultuda, genel hükümler taşımalıdır ve süratle eskimeyecek kadar da esnekliği olabilmelidir. Özellikle Türk toplumu kadar hızla değişmeye başlamış bir toplumda, bir ilerici partinin çok ayrıntılı bir program hazırlamasını sakıncalı bulurum. Çünkü bu yıl Program Kurultayı’mızı toplarız. Her konuda ayrıntılara inen ve kesin hükümler getiren bir program hazırlarız. Ama iki yıl sonra çok değişmiş bir Türk toplumu tablosu ve dünya tablosu karşımıza çıkabilir ve o program büyük ölçüde geçersiz kalabilir, hatta parti için zararlı olabilir...</p>

  <p class="normal2">– Bu programla ilgili çalışmalar...</p>

  <p class="normal1">– Ona geleceğim... Bu nedenle ben bazı arkadaşlarımızın beklediği gibi, çok ayrıntılı bir program hazırlanması düşüncesinde değilim. Bu belirttiğim düşüncelerin ışığında bir yeni program hazırlanması gerektiğine inanıyorum. O konuda ön çalışmalar yapıldı. Benim bu ay birkaç gün eve kapanıp, son biçimini vermem gerekiyor...</p>

  <p class="normal1">Evet tekrarlayayım. Bence parti içindeki huzursuzluk, yeni programla da giderilebilecek değildir. Çünkü parti içinde şu sırada karşılaştığımız çekişmelerin programla bir ilişiği yoktur. Hukuki programımızın eskimiş olmasıyla bir ilgisi yoktur. Herkes fiili programımızı ve doğrultumuzu bilmektedir. Bence asıl değişmesi gereken, partinin tüzüğüdür ve iç yapısıdır. İç yapı derken, partinin kurumlarını ve kurumlar arası ilişkileri belirlemiş oluyorum... CHP’nin tüzüğünde hemen her Kurultay’da birtakım değişiklikler yapılmıştır. Hatta bundan kısa bir süre önce bir Tüzük Kurultayı yapılarak birçok maddelerinde değişiklikler yapılmıştır. Ama kurumlar ve kurumlar arası ilişkiler açısından baktığımız vakit bu tüzük değişikliklerinin yüzeysel kaldığını, temele inen değişiklikler olmadığını görürüz...</p>

  <p class="normal2">– Kurumlar derken, CHP içindeki kurumları kastediyorsunuz.</p>

  <p class="normal1">– Evet. Yani örgüt kuruluşunu, Merkez örgütlerini, grup örgütlerini ve bunlar arasındaki ilişkileri kastediyorum ve bütün bu kurumlarla halk arasındaki geniş anlamda partililer arasındaki ilişkileri kastediyorum... Bu açıdan baktığımız vakit, partinin iç yapısının tek partili dönemden bu yana bile çok fazla değişmemiş olduğunu görürüz. Üstelik bazı konularda temele indiği söylenebilecek değişiklikler yapılmıştır ama, bunlar da içinden geçmekte olduğumuz dönemin, bugünkü toplumsal koşulların gerçeklerine ve isteklerine aykırı birtakım değişiklikler olmuştur.</p>

  <p class="normal1">Buna bir örnek vermek isterim. 27 Mayıs 1960 devriminden sonra Türkiye’yi 27 Mayıs devrimine getiren bunalıma, doğru teşhislerin yanı sıra yanlış teşhisler de konulmuştur. Ve bu yanlış teşhislerin konulmasında hiç kuşkusuz henüz bir büyük iç değişim geçirmemiş ve demokratik sol doğrultusundaki yerini açık seçik almamış olan CHP’de bir ölçüde sorumluluk vardı... Türkiye’yi 27 Mayıs devrimine getiren olayların sorumluluğu bence çok haksız olarak köylüye yüklenmiştir ve genel anlamda, sade yurttaşa yüklenmiştir. Ve ocaklar, bucaklar kapatılır da geniş halk topluluklarının, özellikle köylünün aktif günlük siyasetle ilişiği kesilirse, demokrasinin daha sağlıklı işleyeceği, partizanlığın daha az olacağı sanılmıştır. Oysa benim görüşüme göre, Türkiye’yi 27 Mayıs 1960 noktasına getiren olaylarda en az sorumlu tutulabilecek olan halktır, özellikle köylüdür. O dönemdeki aksaklıklar ve bunalım etkenleri daha çok üst yapı kurumlarından ve üst kademelerde politika yapanların henüz demokrasiyi içlerine sindirememiş olmalarından, toplum sorunlarına gereken teşhisleri koyamamış olmalarından ileri geliyordu. Fakat dediğim gibi, yanlış bir teşhisle yanlış bir tedaviye gidildi, ocaklar, bucaklar kapatıldı. Aslında o sırada Sayın İnönü de buna karşı çıkmıştı. Parti içinde henüz bir etkinliğim bulunmamakla beraber o sırada, ben de karşı çıkmıştım. Fakat genel ortam öyle idi ki, bu teşhise ve bu eğilime karşı çıkmak çok zorlaşıyordu... Oysa 1960’tan sonra Türkiye’de halkın siyasal bilinçlenmesi ve siyasete ilgisi çok belirgin ölçüde arttı. Türk halkı çok büyük ölçüde politize oldu. Bunu olumlu anlamda söylüyorum. Bence demokrasinin iyi işlemesi için halkın politize olması, politika ile çok yakından ve aktif olarak ilgilenmesi gerekir. Fakat halkın siyasal bilinçlenmesi ve siyasete ilgisi bu ölçüde artarken, bunun tam tersine bir gidişle halkın siyasete katılma olanağı ve yetkisi çok büyük ölçüde kısıldı. Hem partilerin içinde, hem de partilerin dışında kısıldı. Bu, halkta büyük hoşnutsuzluk ve tepki uyandırdı. Seçim sistemimize halktan gelen eleştirinin de asıl nedeni budur. Gerçekte benim görüşüme göre, seçim sisteminden ileri gelen bir hoşnutsuzluk değildir bu... Halkın siyasete katılma olanaklarının kısılmasından ileri gelen bir hoşnutsuzluktur. Eğer ocaklar başka bir biçimde ve başka bir ad altında da olsa devam ediyor olsaydı herhangi bir seçim sistemi, halk için tatmin edici olurdu. Fakat şimdi halk, “Ben, milletvekillerini, senatörleri aslında kendim seçemiyorum. Bana empoze edilen, benim karşıma oldubitti olarak çıkarılan birtakım listelere oy vermek durumunda bırakılıyorum” diyor. O yüzden de sandık başına gitmeme eğilimi artıyor. Gerçekte her demokraside listeleri partiler hazırlar ve partiler hazırlamalıdır. Ama partilerin içinde dahi partili halkın o listeleri oluşturma aşamasında katkısı hemen hemen olmuyor. Asıl hoşnutsuzluk buradan doğuyor. Aynı şekilde parti yönetimine de partili halk topluluklarının etkisi hemen hemen kalmamış durumdadır. Düşününüz ki, büyük kentlerde, büyük ilçelerde yer yer yüz binlerce yurttaşımız yaşar ve CHP gibi bir büyük partinin o ilçelerde on binlerce üyesi olabilir. Fakat sadece yönetim kurulu üyesi kadar vatandaşın ve birkaç da delegenin parti işleriyle aktif olarak ilgilenme olanağı vardır. Onun ötesinde bütün partili yurttaşlar pasif durumda bırakılmaktadır.</p>

  <p class="normal1">Bu arada yalnız Türk toplumu değişmedi, CHP de çok büyük değişiklikler geçirdi. Temel ilkelerine bağlı kalmakla beraber, genel tutumunda büyük değişiklik oldu, bir demokratik sol parti kimliğini kazandı ve bununla bağlantılı olarak parti kadrolarında çok büyük bir değişiklik, yenileşme, gençleşme oldu...</p>

  <p class="normal1">Parti içindeki ve dışındaki bu büyük değişikliklere karşın, demin de belirttiğim gibi tüzükte temele inen gerekli değişiklikler yapılmadı. Yapılan kadarı da toplumdaki gelişme sürecine ters düşer nitelikte oldu. İşte bu nedenledir ki düşünüp taşındıktan sonra bu yaz veyahut güz başlarında yapmayı kararlaştırmış olduğumuz olağanüstü Program Kurultayı’na yalnız yeni bir program tasarısını değil, bir yeni tüzük tasarısını da götürme gerektiği kanısına vardım.</p>

  <p class="normal1">Şimdi toplum ve parti büyük ölçüde değişirken, parti tüzüğünde temele inen değişiklikler yapılmaması, partideki başlıca kurumların ve kurumlar arası ilişkilerin büyük ölçüde eskisi gibi kalması neden parti içinde bugünkü çekişmelere ve huzursuzluğa yol açıyor. Bu konudaki düşüncelerimi söylemeye çalışacağım... Partideki hızlı değişiklik, hızlı bir kadro değişimini de birlikte getirdi. Şimdi partide yenileşen ve gençleşen kadrolar haklı olarak kendilerini her mevkiye gelebilecek durumda görüyorlar. Eskiden CHP’de durum böyle değildi. Tek parti döneminde ve bir süre de tek parti döneminden sonra böyle değildi. Eskiden halk deyimi ile partinin hem de oldukça geniş sayıda kodamanları vardı. Bunlar güngörmüş ve ad yapmış kişilerdi. Belli mevkiler onların âdeta doğal hakkı sayılırdı ve geniş partili kadroları için o belli mevkiler yarışma dışı tutulurdu, fiilen öyle olurdu. O nedenle de partinin üst yönetim mevkileri ve kurumları için, partide kıran kırana bir yarış olmazdı. Fakat şimdi partinin kodamanları yok. Bu da yarışı herkese açık kılıyor. O nedenle de parti içi yarış, eskisine oranla daha yaygın oluyor ve gerekli tedbirler alınmazsa bunun doğal sonucu olarak da daha kıran kırana bir yarış oluyor. Bu, partideki gençleşmenin, yenileşmenin bir göstergesi olarak hiç kuşkusuz olumlu bir şeydir. Fakat dışarıdan bakıldığında parti içinde büyük bir huzursuzluk olduğu, nerede ise kopmalar olabileceği izlenimini uyandırmaktadır. O bakımdan bu yarışın daha az huzursuzluk uyandırıcı bir çerçeve içine alınması gereklidir. Ben gerçi parti içindeki huzursuzluğun kopmalara yol açabileceği yolundaki kuşkulara kesinlikle katılmıyorum. Bu huzursuzluğu, partinin geçirdiği büyük değişimin doğal sonucu sayıyorum...</p>

  <p class="normal2">– Partinin tüzüğü ne açılardan eskimiştir ve sakıncalı hale gelmiştir ve ne yönde değiştirilmelidir?</p>

  <p class="normal1">– Bir kez biraz önce de belirttiğim gibi, 1960’tan sonra hem CHP’de, hem de siyasal partiler yasası nedeni ile bütün partilerde, parti yönetiminin ve genel anlamda parti örgütünün halkla, parti tabanı ile ilişiği büyük ölçüde kesilmiştir. Ve dediğim gibi halkın ve sade partili yurttaşın siyasete katılma isteği önüne aşılması çok zor engeller çıkarılmıştır. Ayrıca tüzüğümüz öyle görüyorum ki, toplumun ve partinin bugünkü gelişme aşamasında bireysel ve içedönük çalışmayı teşvik edici niteliktedir. Elbette, her partide, her zaman bireysel ve içedönük çalışma da olur. Bu kaçınılmaz bir şeydir. Ama ideali şudur: Partililer bir yandan bireysel ve içedönük çalışma yaparken, bir yandan da bu çalışmanın hali ile kendiliğinden parti yararına olması, dışadönük olumlu etkiler yaratması gerekir. Eğer bunu sağlayamazsak parti, içedönük ve bireysel çalışmaları ile kendi kendini kemirir, kendi kendini içinden çökertir duruma gelebilir.</p>

  <p class="normal1">Bireysel ve içedönük çalışma eğilimine herkesin bildiği şu açık ve gözler önündeki örneği vermek isterim: Bir seçim çalışmasında, daha doğrusu seçim hazırlık dönemine gelindiği zaman, her ay değil, her gün büyük önem taşır. Hatta, her saat büyük önem taşır. Fakat aday adaylarının ortaya çıktığı günden, adayların belli olduğu güne kadar geçen uzunca süre, parti için bir kayıptır. Çünkü, o dönemde aday olmak isteyen herkes, ancak kendisi için çalışma zorunluluğunu duymaktadır. Bütün enerjisini, sesini ve olduğu kadarıyla parasını o dönemde çalışmaların en kısırıyla tüketmek durumunda kalmaktadır. Belki bütün aday adayları, illerindeki bütün köylere gitmektedirler, fakat, hemen hemen hiçbir köyde, hemen hemen hiçbir toplantı yapmamaktadırlar. Köylülerle değil, gittikleri köyde bir veya iki partili ile, delege ile veya o delegeyi etkileyebilecek bir kişi ile temas etmektedirler. Tabii seçimlerden hemen sonra da, gerek geçilmiş kişiler veya daha sonraki seçimde seçilebilmek isteyen kişiler, yine aynı yöntemle çalışmaktadırlar. Köy ile temasları, köydeki delegeyle temas çerçevesi içinde kalmaktadır...</p>

  <p class="normal1">Kurumlar ve kurumlar arası ilişkilere gelince... Ocaklar olmadığı için, il ve ilçe örgütlerinde çalışanların köye gitmesini özendirici etken de ortadan kalkmıştır. Onun için köye dönük çalışma, geniş halk topluluklarına dönük çalışma asgari ölçüde kalmaktadır ve bu da partiyi içine kapalı hale getirmekte ve partilileri örgüt birimleri içinde birbirine düşürmektedir. Öte yandan, bizim Genel Merkez’imizin kendi içinde yabancılaşma sonucunu doğuracak bir yapısı vardır. Yani Kurultay, geniş bir Parti Meclisi seçer, o Parti Meclisi de Merkez Yönetim Kurulu’nu, Genel Sekreteri’ni ve Merkez Yönetim Kurulu’nu seçer. Fakat ondan sonra Merkez Yönetim Kurulu ile Parti Meclisi’nin geri kalan bölümü, birbirinden kopmaya, birbirine yabancılaşmaya başlar. Böylelikle tek bir listeden, birbiriyle en iyi anlaşabilecekleri düşünülebilen kimseler arasından bir Parti Meclisi seçilmiş olsa bile birkaç ay sonra Parti Meclisi’nin içinde bir kopukluk başlar.</p>

  <p class="normal2">– Bu hep mi böyle olmuştur? Yoksa son dönemlerde mi?</p>

  <p class="indentmetinbold">Partinin Genel Merkezi’ne daha çok işlerlik kazandırılmalıdır. Genel Merkez’le Grup ilişkileri daha uyumlu, daha iç içe olmalıdır. Gençlik ve Kadın Kollarının sadece dışadönük çalışma yapmaları olanağı sağlanmalıdır.</p>

  <p class="normal1">– Hep böyle olmuştur. Ayrıca Grup’la, Genel Merkez yabancılaşması vardır CHP’de. Bu da partideki kurumlar arası ilişkilerin hiç değilse bugün için geçerli olmayan bir şekilde düzenlenmiş olmasından ileri gelmektedir. Grup-Genel Merkez yabancılaşması derken, Genel Merkez’i hem bir bütün olarak alıyorum, yani Parti Meclisi ve Merkez Yönetim Kurulu’ndan oluşan bir bütün olarak alıyorum, hem de ayrı ayrı alıyorum. Grup hem bir bütün olarak Genel Merkez’le yabancılaşır, hem de ayrı ayrı Merkez Yönetim Kurulu ile ve Merkez Yönetim Kurulu dışında kalan Parti Meclisi üyeleri ile yabancılaşır. Bu öteden beri böyle olagelmiştir. Yani Genel Merkez-Grup çekişmesi, CHP’nin âdeta ezeli bir niteliğidir. Oysa bunun da çözümü bulunabileceği kanısındayım.</p>

  <p class="normal1">Yine bizim tüzüğümüzden ileri gelen bir yapısal kusurumuz da siyasal karar oluşturmaya parlamento gruplarımızın katkı olanaklarının biraz sınırlı olmasıdır. Oysa her parlamenter demokratik rejimde, siyasal karar oluşturulmasında, parlamentonun, dolayısıyla parlamento gruplarının büyük ağırlığı vardır. Fakat parlamento gruplarımız, parti tutumunun oluşturulmasında o ölçüde ağırlığı elde edebilmiş değillerdir...</p>

  <p class="normal1">Bir başka yapısal aksaklığımız da Gençlik ve Kadın Kollarının asıl yararlı olabilecekleri dışadönük çalışmadan çok, içedönük çalışma durumunda bırakılmalarıdır. Bunda Gençlik ve Kadın Kollarımızın üyelerini ve yöneticilerini sorumlu tutmadığım için, “bırakılmalarıdır” sözcüğünü kullandım. Parti içinde belli mevkilere gelebilmek isteyen, belli yerlere seçilebilmek isteyen kimseler, gençlik kollarının ve kadın kollarının yalnız dinamizminden değil, parti içi seçimlerdeki oy gücünden de yararlanmak isterler ve bunları alabildiğine parti içi çekişmelere çekme eğilimine girerler.</p>

  <p class="normal1">Yeni hazırlamakta olduğumuz tüzük değişikliğinde bütün bunların çözümünü bulmak gerektiğine inanıyorum. Yani her partili kendisi için çalışırken, parti için de çalışır durumda olmalıdır. Tüzük buna her partiliyi zorlamalıdır. Ayrıca her partili ve her parti organı içedönük görevlerini yerine getirirken, dışadönük çalışma da yapıyor durumda olmalıdır. Bütün örgüt birimleri için, geniş halk toplulukları ile, özellikle köylü ile sürekli ilişki kurma zorunlu hale, kaçınılmaz hale getirilmelidir. Partinin Genel Merkez’ine daha çok işlerlik kazandırılmalıdır. Ve Genel Merkez’le Grup ilişkileri daha uyumlu, daha iç içe olmalıdır. Gençlik ve Kadın Kollarının da içedönük değil, sadece dışadönük çalışma yapmaları olanağı sağlanmalıdır.</p>

  <p class="indentmetinbold">Yeni tüzüğümüzün demokratik yöntemlerle hazırlanmasına özen göstereceğim. Taslak, Merkez Yönetim Kurulu’nda görüşüldükten sonra bölge toplantılarında hem örgütümüzün, hem parlamento üyelerimizin görüşlerini alacağım.</p>

  <p class="normal1">Ben, yeni hazırlayacağımız tüzüğün daha demokratik olmasına özen gösterdiğim kadar, demokratik yöntemlerle hazırlanmasına da özen göstereceğim. Bunun için izleyeceğim yöntemler şudur: Bir kere bununla ilgili ön taslağı hazırlama görevini, şu şurada parti yönetiminde görev almamış olmakla beraber, çok geniş particilik tecrübesi olan ve tüzükle ilgili sorunları da çok iyi bilen bazı arkadaşlara verdim. Kimse bu arkadaşlarımızın parti içinde, şu veya bu ekipten olduğunu veya belli bir parti organının etkisi altında, bu ön taslağı hazırladığını iddia edemez. Bu görevi vermiş olduğum arkadaşlarım, Turan Güneş, İsmail Hakkı Birler ve Tarhan Erdem’dir. Ben de kendileriyle birlikte bu çalışmalara zaman ayırabildiğim kadar katılıyorum... Bu içinde bulunduğumuz hafta sonuna kadar ön taslak son biçimini almış olacaktır. O zaman bu ön taslağı Merkez Yönetim Kurulu’na getireceğim. Merkez Yönetim Kurulu ile görüştükten sonra, bölge toplantıları düzenleyeceğim ve bu bölge toplantılarında hem örgütümüzün, hem parlamento grup üyelerimizin görüşlerini alacağım. Herkesin bütün kaygılarını, bütün açıklığı ile ortaya dökmelerini isteyeceğim. Çünkü köklü bir tüzük değişikliği, temele inen bir tüzük değişikliği yapılmasını istediğime göre, bunun uzun süre geçerli kalabilmesi gerekir. Her partilinin bu tüzük değişikliğine büyük katkıları olabilir. Örneğin, hemen herkes ilke olarak, önseçimlerde delege sisteminin kaldırılmasını ve bütün partili üyelerin önseçime katılmasını doğru buluyor. Ama bunun sakıncalarını da öne sürüyorlar. Bu, partiyi demokratik sol doğrultusundan saptırma tehlikesini ortaya çıkarmaz mı diyorlar? Çıkarabilir. Buna karşı da en etkin tedbirleri yine tüzüğe koymamız lâzım. Önseçimlere bütün partililer katılınca, parti üyelerinin de çok sağlam ve sağlıklı esaslara, kurallara bağlanması gerekiyor. Eğer bu konuda gerekli tedbirleri alamazsak, iki tehlike birden ortaya çıkar. Bazı yerlerde parti üyeliği herkese açılabilir ve parti o yüzden doğrultusunu şaşırabilir. Veya bazı yerlerde parti üyeliği herkese kapanabilir, çok dar bir kadronun elinde kalabilir. Onun için düşündüğümüz parti içi düzen değişikliğinin birtakım sakıncaları da olabilir. O sakıncalara karşı da herkesin aklına gelen tedbirleri ortaya koymasını bekleyeceğim. Bu örgüt toplantılarını da bitirdikten sonra, Parti Meclisi’ne konuyu getireceğim, ondan sonra da Program ve Tüzük Kurultayı’na tasarı götürülebilir hale gelmiş olacak...</p>

  <p class="normal2">– O kurultayın tarihi kesinlikle belli mi?</p>

  <p class="normal1">– Dediğim gibi, ya yaz sonlarında veya güz başlarında olabilecek. Ben herhalde temmuz ayını tamamıyla bu çalışmalara vermek kararındayım.</p>

  <p class="normal2">– İzin verirseniz birkaç sorum olacak. Birincisi şu: Eğer yanlış anlamadıysam, tüzükte yapmak istediğiniz değişikliklerin temel amacı, parti içine dönük çalışmaları parti dışına yöneltmek. Bunu nasıl sağlayacaksınız?</p>

  <p class="normal1">– Bunu nasıl sağlayacağımız tabii tüzük ortaya çıktığı zaman belli olacak. Bazı temel ilkeler ve hükümler ön taslak çalışmalarında şimdiden ortaya çıktı ve benim için de tatmin edici bir noktada ama, Merkez Yönetim Kurulu’na bile götürmeden önce bunları açıklamamın doğru olmayacağını takdir edersiniz...</p>

  <p class="normal2">– Şunu sorayım yalnız: Sizin için o amacı gerçekleştirecek formüller bulunabilmiş midir? Şu âna kadar yapılan hazırlıklarla...</p>

  <p class="normal1">– Bence şu âna kadar bulunabilmiştir. Fakat benim aklıma gelmeyen, ön taslak üzerinde çalışan arkadaşlarımın aklına gelmeyen birtakım sakıncalar ve tedbirler de öne sürülebilir...</p>

  <p class="normal2">– Önseçime değindiniz. İzin verirseniz burada onu tartışalım. Dediniz ki, hemen hemen herkes ilke olarak benimsiyor. Ben ilke olarak benimseme izlenimini Sayın Demirel’den de aldım. Demokratiktir diyor. Daha demokratiktir, fakat iyi düşünmek lâzım. İyi düşünmeden karar vermek birtakım sakıncalar yaratabilir. Aynı düşünceyi sizin partinizde, değer verdiğinizi bildiğim bazı tecrübeli parti üyeleri de söylediler bana. Ve üzerinde özellikle durulan hususlardan birisi şu: Önseçimin kapsamını bütün üyelere açık bir şekilde genişletecek olursak, o zaman partilerin değişik yönetim düzeylerinde görev almış bulunan kimselerin aktif çalışma olanaklarını, isteklerini azaltabiliriz. Çünkü bugünkü önseçim sisteminde ne bileyim, bir il başkanının, bir ilçe başkanının, hatta bir ilçe yönetim kurulu üyesinin bir ağırlığı var. Bu ağırlığı ortadan kaldırttığınız zaman o adamın çalışma şevki azalabilir ve bundan parti içine dönük çalışmalar yönünden değil, parti dışına dönük çalışmalar bakımından da zararı görülür... Bu kaygılara katılır mısınız?</p>

  <p class="indentmetinbold">Önseçimlere bütün partili üyelerin katılmasından doğacak sakıncaları ve kaygıları biliyorum ve bu kaygılara katılıyorum. Ama sanırım hazırlanan taslakta bu kaygıları ortadan kaldıracak hükümler de ilkeler de getirilmektedir.</p>

  <p class="normal1">– Bu kaygıları biliyorum ve bu kaygılara katılıyorum. Ama sanırım ki, hazırlanan ön taslakta bu kaygıları temelinden kaldıracak hükümler de, ilkeler de getirilmektedir. Ve tam tersine örgüt yöneticilerinin dışadönük çalışma bakımından da, içedönük çalışma bakımından da yetkilerini önemli ölçüde arttıracak, işlevlerini önemli ölçüde arttıracak birtakım hükümler ve kurumsal değişiklikler getirilmektedir...</p>

  <p class="normal1">– Bunları açıklayamaz mısınız?</p>

  <p class="normal1">– Henüz açıklamayacağım, beni bağışlayın...</p>

  <p class="normal2">– Efendim bir son noktaya değineyim bu âna kadar yaptığınız açıklamalarla ilgili olarak. Dediniz ki Halk Partisi tek parti döneminden kalan bir geleneğe tutsak olmuştur – izin verirseniz bu deyimi kullanayım. Belirli kimseler için belirli yerler onların tekelinde, onlara tanınmış bir hak olarak saklanırdı. Bir kodamanlar grubu oluşturulmuştu ve bunlar genellikle yönetim kurullarında yer alırlardı. Bunu değiştirmek lâzım...</p>

  <p class="normal1">– Kodaman deyimini de olumsuz anlamda kullanmadım...</p>

  <p class="normal2">– Şu veya bu şekilde bir ağırlık kazanmış kimseler... Bunu değiştirmekten yana olduğunuzu açıkladınız. Öyle anlaşılıyor ki, burada da herkese açık bir demokratik yöntemi benimsemek...</p>

  <p class="normal1">– Hem herkese açık, hem de herkesin başarılı olabileceği konularda belli mevkilere gelebilmelerini kolaylaştırıcı...</p>

  <p class="normal2">– Orda şöyle bir kaygı duyulabilir mi? Türkiye’de genellikle seçim sistemlerinin alafranga deyimiyle seleksiyon negatif yönünde işlediği inancı yaygındır. Yani herkese açık seçimlerde seçilenler, o göreve gelmesi gereken en yetkili, en bilgili kişi olmuyor da, genellikle, daha az yetkili ve daha az bilgili geliyor. Bu kaygıya katılmaz mısınız?</p>

  <p class="indentmetinbold">Bir kimse çok dürüst, çok iyi niyetli ve çok yetenekli bir uzman olabilir. Ama eğer halkla ilişkileri iyi değilse, o kimse politikada hiçbir işe yaramaz. Daha doğrusu politikada ancak uzman olarak işe yarar, fakat aktif politikacı olarak işe yaramaz...</p>

  <p class="normal1">– Evet, bu “seleksiyon negatifi” Türkçeye, bilmiyorum, “olumsuz eleme” diye çevirebilir miyiz? Seçim sisteminin olumsuz elemeye yol açtığı savı yaygındır. Fakat ben bu sava o ölçüde katılmıyorum. Bu savın yaygın olmasının, özellikle bazı aydın çevrelerde yaygın olmasının bir nedeni, henüz politikacının ne olduğu, ne olması gerektiği konusunda bir tanım birliğine ulaşılmamış olmasıdır. Politikacının bilgin olması gerekmez. Politikacının uzman olması gerekmez. Ama politikacının halkla çok iyi ilişki kurabilen ve halkın birçok kesimlerinin istekleriyle toplumun zorunluluklarını bağdaştırabilen, halkın nabzını yoklayabilecek, daima elinde tutabilecek nitelikte ve halkla iyi ilişki kurabilecek nitelikte kimseler olmaları gerekir. Bir kimse çok dürüst, çok iyi niyetli ve çok yetenekli bir uzman olabilir. Ama eğer halkla ilişkileri iyi değilse, o kimse politikada hiçbir işe yaramaz. Daha doğrusu politikada ancak uzman olarak işe yarar. Fakat aktif politikacı olarak işe yaramaz... Onun için bir ölçünün ötesinde şöhretlerin politikada şansları zayıftır diye bizim seçim sistemimizdeki eleme sürecinin olumsuz olduğu sonucuna varmak bence yanlıştır. Ama daha iyi bir eleme olabilir. Bunun için de çözüm, bence, özellikle bir sol parti söz konusu olduğunda, partinin doğrultusunu koruyucu tedbirleri, güvence altına alıcı tedbirleri almakla birlikte, halkın önseçime daha geniş ölçüde katılmasını sağlamaktır...</p>

  <p class="normal2">– Bu açıklamalarınız bana önseçimle ilgili olarak belirtilen bir başka kaygıyı hatırlattı. Deniyor ki, önseçimin kapsamı bu şekilde genişletildiği takdirde, parti içinde çalışmaları ile ve halka dönük çalışmalarıyla partinin belirli düzeylerinde değeri bilinen kimselerin seçilme şansı azalacaktır. Buna karşılık isimleri şurada, burada duyulmuş, ne bileyim bazı gazetelerde makaleleri yayınlanmış, belirli bir şöhrete, belirli bir üne kavuşmuş, fakat aslında gerek parti içi, gerek parti dışı çalışmalarında, aktif politikada, demin sizin de yaptığınız tanımlamaya uygun olarak, becerili ve yararları şüpheli, sınırlı olan kimselerin, bu genişletilmiş önseçim sisteminde kazanma şansları yükselecek...</p>

  <p class="normal1">– Bu kaygıyı da biliyorum ve bu yerinde bir kaygıdır. Onun için bu kaygıyı da göz önünde tuttuk. Ön taslağı hazırlayan özel komitenin üyeleri de bu kaygının haklılık ölçüsünü isabetle tayin edebilecek kimselerdir. Hatta bildiğiniz gibi Turan Güneş’in bu konuda mübalağalı kaygıları bile vardır. Bu kaygıları göz önünde tutucu tedbirlerin öngörüldüğünü sanıyorum, ama yeni tedbirler de önerilebilir...</p>

  <p class="normal2">– İlke olarak önseçimin kapsamının sizin önerdiğiniz şekilde genişletilmesi bu komite tarafından da benimsenmiş durumda mı?</p>

  <p class="normal1">– Benimsenmiş durumda, fakat tabiatıyla örgüte ve genel merkeze birtakım yetkileri demokratik ölçüler içinde tanıyan bir süzgeç de kurulacak. Kısaca böyle ifade edebilirim.</p>

  <p class="normal2">– Efendim izin verirseniz parti içi çekişmelerin öteki nedenlerine geçelim.</p>

  <p class="normal1">– Bence şu sırada parti içinde duyulan ve toplumda kaygı uyandıran çekişmelerin ve huzursuzluğun bir başka nedeni de içinden geçmekte olduğumuz genel siyasal durumdaki sıkıntıların ve bunalımın parti içine ve partide hemen herkesin kendi ruhiyatına bir ölçüde yansımış olması... Ülke bir bunalımdan geçerken o ülkenin en önemli partilerinden birinin büsbütün o bunalımdan etkilenmemesi düşünülemezdi...</p>

  <p class="normal1">Ülkedeki bunalım parti içine nasıl yansıyor? Bunun genel olarak hepimizi huzursuz yapması üstünde durmuyorum... Daha temele inen bir nedenin üzerinde durmak istiyorum... Siyasette her olumlu sonucun, her başarının uzun veya kısa bir oluşma dönemi vardır. Ve bu oluşma dönemi, sıkıntılı bir dönemdir. Amaca doğru atılan her adımın başarı etkisi uyandırması, herkesi sevindirmesi, alkış getirmesi beklenemez. Atacağı her adımda bunu bekleyen siyaset adamı, her adımını yanlış atabilir. Günü kazanayım derken geleceği yitirebilir. Hem ülke için, hem parti için, hem de kendisi için geleceği yıkabilir... Bir hareketi yürütmekle, belli amaçlara eriştirmekle yükümlü kişi, başarıların oluşma döneminde bazı sıkıntıları ve çevresinde bazı huzursuzlukları, hoşnutsuzlukları göze almak zorundadır. Bu sıkıntılar da en çok kendi partisinden gelebilir... Buna bir örnek vermek isterim:</p>

  <p class="normal1">1974 başlarında ekonomik açıdan ve siyasal açıdan bunalımlı bir dönemde hükümet kurduğumuz sırada, almak zorunda olduğumuz ekonomik tedbirler dolayısıyla bazı parti içi çevrelerde, yönetimle ilgili çevrelerde büyük tepkilerle karşılaştık. Oysa o tedbirleri zamanında cesaretle almasaydık, yani görüşmemizin ekonomi ile ilgili bölümünde belirttiğim gibi, gerçek fiyatlarla resmi fiyatlar arasındaki büyük ayrılığı ortadan kaldırmasaydık, hükümette bulunduğumuz sırada ne işçiyi, ne köylüyü tatmin edebilirdik, ne de ekonomiyi kurtarabilirdik. Hele Kıbrıs Barış Harekâtı’nı ülkede ekonomik bunalım yaratmadan başarı ile yürütme olanağını hiç bulamazdık. Düşünün ki, Kıbrıs Barış Harekâtı fiiliyatta bir savaşa dönüştü, fakat ona rağmen ekonomimiz üzerinde bunun hiçbir olumsuz etkisi görülmedi. Kıbrıs Barış Harekâtı sırasında eğer dışarıya karşı güçlü olabildikse bunun önemli bir nedeni, almış bulunduğumuz tedbirlerle ekonomimizi ve maliyemizi sağlam temellere oturtabilmiş olmamızdı... Bu örnekle belirtmek istediğim şu: Hükümeti kurduğumuz sırada almamız gereken ekonomik tedbirleri, bütün acılığını bile bile cesaretle ve sorumluca aldık. Ama en büyük tepkiyi de hükümetin Halk Partili üyeleri olarak, kendi yakın çevremizden gördük.</p>

  <p class="normal2">– Ne gibi tepkiler?</p>

  <p class="normal1">– O sıradaki gazete koleksiyonlarını karıştıracak olursanız, Grubumuzdan hükümete ne kadar sert tepkiler geldiğini görürsünüz. Bu tepkiler bazı bakan arkadaşlarımın çalışma şevkini kıracak ölçülere varıyordu. Ama uzun yıllar hükümette bulunmamış bir parti neden sonra hükümete geliyor ve ilk adımda birtakım acı kararlar alıyor. Bunun Grubumuzda huzursuzluk uyandırmasını da doğal karşılıyordum. Fakat bu, o sırada parti içinde ciddi bir bunalım ortamı yaratmıştı... Ama attığımız adımların olumlu sonuçlarını, meyvelerini kısa süre sonra almaya başlayınca ülkede de, partide de herkese huzur geldi... Öyle ki, şimdi niye hükümeti bıraktık diye parti içinden eleştirilere uğruyoruz. Aslında hükümeti kurma kararımızı da hükümetten ayrılma kararımızı da yanlış hatırlamıyorsam, oybirliği ile almıştık, parti organlarından... O sırada hükümetten ayrılmamızın zorunlu olduğuna, herkes değilse bile partililerimizin büyük çoğunluğu inanıyordu. Fakat bizden sonra kurulan hükümetler, özellikle Cephe Hükümeti Türkiye’yi öyle bir bunalıma sürükledi ki, şimdi bazı kimselerin içinde “hükümetten niye ayrıldık, keşke ayrılmasaydık” düşüncesi belirmeye başladı...</p>

  <p class="normal2">– Bu düşünceyi paylaşıyor musunuz?</p>

  <p class="normal1">– İşte ona geleceğim... Aslında bu konuda bir yargıya varabilmek için bence önümüzdeki genel seçimlerin sonuçlarını beklemek gerekir. Ve o zamana kadar benim de parti içinde bu yönden gelen bütün eleştirilere ve bu nedenle doğan bütün huzursuzluğa sabırla, tahammülle katlanmam gerekir. Benim görüşüme göre, eğer biz hükümeti, karşılaştığımız bütün koalisyon içi güçlüklere rağmen sürdürmüş olsaydık, memlekete iyilik etmiş olmazdık ve bugün CHP çok kötü bir noktada bulunabilirdi, halk için bir umut olma niteliğini büyük ölçüde yitirmiş olabilirdi. Şimdi Cephe Hükümeti’nin yarattığı olumsuz duruma ve bunalıma bakarak, hükümetten ayrılmamız bir yanlışlık gibi gösteriliyor. Oysa cephe hükümetinin ülkeyi sürüklediği bunalımın bence iki nedeni var: Birincisi Cephe Hükümeti’nin kuruluş felsefesindeki yanlışlık ve kötü niyetlilik, ikincisi de, erken seçim yapılmadıkça Türkiye için geçerli bir hükümet kurabilmenin olanaksızlığı. Demirel iddia ediyor ki, “Ben seçimsiz de hükümet kurulabileceğini gösterdim.” Gösterdin ama, bunun nasıl bir hükümet olduğu ortada. Ne hükümetin kendi üyelerini tatmin ediyor, ne memleketi tatmin ediyor. Memleketi, toplumu her alanda bunalımdan bunalıma sürüklüyor. Bunun tek çözümü erken seçimdi. O sırada bunun için direndik, fakat maalesef isteğimizi kabul ettiremedik... Hükümetten ayrılma kararını verdiğimiz noktada o adımı atmasaydık bugün ne durumda bulunurduk? Bir hareketi yürüten siyaset adamı bunun da hesabını yapmak zorundadır. Fakat pek çok kimse bunun hesabını yapmakla kendini yükümlü görmemektedir. Atılması gereken adımları, hele uluslararası alanda zamanı gelmiş ve geçmekte olan adımları, koalisyon içi engeller nedeniyle atamaz duruma getirilen veya verdiği sözleri yapamaz duruma düşürülen bir hükümetin yerinde kalma hakkı yoktur. Eğer o noktaya vardıktan sonra da kalmakta direnirse, bugün bütün iç çelişkilerine ve engellerine rağmen işbaşında kalmakta direnen Cephe Hükümeti gibi kötülük etmiş olur ülkeye... Bizim o zamanki koalisyon koşullarının elverdiği hizmet olanaklarını tükettiğimizde, o olanakların sınırına geldiğimizde, görevden çekilmemiz, hem yurtseverliğimizin ve sorumluluğumuzun, hem de parti yararının gereği idi. O yüzden halkın güvenini yitirdiğimizi sanmıyorum. Belki sınırlı bir ölçüde kaybımız olmuştur. Ama eğer iş yapamaz, sözlerimizi yerine getiremez, Kıbrıs için gerekli adımları atamaz duruma düşürüldükten sonra da işbaşında kalsaydık, asıl o zaman halkın güvenini yitirirdik ve en büyük kayıplara o zaman uğrardık.</p>

  <p class="normal1">Ülke yararının gereği, biz ayrıldıktan sonra yeni hükümet denemeleri, zorlamaları yapılmaması, bir an önce millet iradesine başvurularak, geçerli ve etkin bir hükümet kurma olanağının o yoldan sağlanması idi. Doğru olan bu idi. Doğru olan yapılmadığı için, bugünkü bunalımlara sürüklendik. Fakat şimdi herkes gibi biz de, parti olarak, bu bunalımların etkisinde kalıyoruz, bir ölçüde... Gerçek şu: Karşılaştığımız bütün engellere ve baskılara rağmen ve henüz geçen yıl ekonomideki kötü gidişin belirtileri yurttaşın günlük yaşamında duyulmamış olduğu halde, 1975 Ekimi’nde yapılan kısmi seNATO seçimlerinde, bizim oy oranımız büyük ölçüde arttı. 1973 milletvekili seçimlerinde yüzde 33 olan oylarımız, ondan bir buçuk ay sonra yapılan genel yerel seçimlerde yüzde 38’e yükselmişti. 1975 Ekimi’nde büyük bir atılımla yüzde 44’e yükseldi...</p>

  <p class="normal2">– O sırada Adalet Partisi’nin 1973’te aldığı oy oranında da aynı yükselme...</p>

  <p class="normal1">– O da yükseldi ama Adalet Partisi, hükümetin başında bulunarak, iktidarı değiştirmesi beklenmeyen bir seçime girdi. Yani iktidarda olmanın ve hükümetin başında bulunmanın bütün avantajlarıyla seçime girdi. Sağdaki oylardan büyük bir kısmını kendinde topladı. Hükümette olmanın bütün avantajlarını baskı ölçüsünde kullanarak, seçime girdi, oylarını arttırabileceği kadar artırdı ve yine de CHP’nin oy oranının bir hayli altında kaldı... Şimdi ekonomideki bozuklukların, artık önlenemez hale geldiği bir aşamaya erişmiş bulunuyoruz. Ülkedeki siyasal ve sosyal bunalımın çok daha ileri ölçülere vardığı bir aşamaya gelmiş bulunuyoruz ve her alandaki olumsuz belirtiler giderek artıyor. Ben, öyle inanıyorum ki, gerek bizim halka umut verici niteliğimizi sürdürebilmemiz, gerek bugünkü hükümetin hem kuruluşu, hem tutumu bakımından geçersizliğinin her gün daha iyi anlaşılması sonucunda, biz 1977 seçimlerinde çok iyi sonuç alabileceğiz.</p>

  <p class="indentmetinbold">Ben, partimin genel başkanı olarak bir yandan günü düşünmek, bir yandan yıllar sonrasını düşünmek zorundayım. Herkes bu zorunluluğu duymayabilir ve hükümetten çekilme kararında hata ettik diyebilir... Tutumumuzun doğru olup olmadığı seçimden sonra belli olacak. O zamana kadar bu konuda bana yöneltilecek eleştirileri saygı ve tahammülle karşılamaya mecburum...</p>

  <p class="normal2">– O sırada parti içi huzursuzluklar, bu sonucu önleyecek bir tehlike olarak bilinmiyor mu?</p>

  <p class="normal1">– Tamam, şimdi ona geliyorum. Fakat o noktaya gelinceye kadar benim büyük sıkıntılarım olacak. Ben, seçim sonrasını düşünerek hareket etmeye mecburum. Aksi halde, yalnız günü düşünseydim, partimin genel başkanı olma hakkını kendimde göremezdim. Ben, bir yandan günü düşünmek, bir yandan bir yıl sonrayı, bir buçuk yıl sonrayı, iki yıl sonrayı, on yıl sonrayı bir arada düşünmek zorundayım. Fakat herkes bu zorunluluğu aynı ölçüde duymayabilir ve bugün toplumun karşı karşıya kaldığı sıkıntılar karşısında, hükümetten çekilmekle hata ettik diyebilir. Hükümetten çekilmemekle ne kadar daha büyük hata etmiş olabilirdik: Onu ispatlayabilme olanağı yok fiilen. Fakat ben, onu kendi takdir ölçülerimle hesaplıyorum, ama kimseye de siz ille benim bu takdir ölçülerimi kabul edeceksiniz diyemem... Tutumumuzun doğru olup olmadığı seçimden sonra belli olacak. O zamana kadar ben, tahammül etmeye, bu konuda bana yöneltilecek eleştirileri saygı ile ve tahammülle karşılamaya mecburum. Fakat sizin de değindiğiniz gibi, bu arada önemli olan CHP’nin halk gözünde umut niteliğini arttırarak sürdürebilmesidir... Bunun için de dışadönük çalışmaya yöneltici tedbirleri, tüzükle de ilgili olarak demin belirttiğim gibi almamız gereklidir. Dışadönük çalışmalar, partililerin de moralini yükseltecektir. Şunun için yükseltecektir: Bizim halkımız çok görmüş, geçirmiş bir halktır ve olayları, gelişmeleri, geleceği olağan-üstü bir yetenekle değerlendirebilen bir halktır. Benim ne zaman Ankara’da, başkentin politika kulislerinde moralim dayanamayacağım kadar bozulsa, Anadolu’ya giderim, halka giderim ve moralim, geleceğe güvenim kuvvetlenmiş olarak Ankara’ya dönerim.</p>

  <p class="normal2">– Şu arada böyle bir ihtiyaç hissediyor musunuz?</p>

  <p class="normal1">– Tabii gidebilsem iyi olur ama, dediğim gibi, tüzük ve program çalışmalarını yapmam gerekir. Fakat o ölçüde tahammülüm zorlanmış değil. Demek istediğim şu ki: Parti yönetiminde görev alanları dışadönük çalışmaya zorladığım oranda, bu kulis çekişmelerinin olumsuz etkileri azalacaktır ve halkın taze havasıyla arkadaşlarımızın maneviyatları yükselebilecektir...</p>

  <p class="normal2">– Efendim, öyle zannediyorum ki, bu açıklamalarınız ve düşündüğünüz tedbirler bazı kimselere biraz iyimser gözükebilir. Şu nedenle: Parti dışı çalışmalara yönelik özendirici, hatta zorlayıcı tedbirleri ne kadar alırsanız alın, birtakım kişilerin kendi kişisel ihtiraslarını, hesaplarını, amaçlarını sanırım ortadan kaldıramazsınız ve bu kişisel ihtiraslar, hesaplar yine kişisel rekabeti sürdürme nedeni olacaktır. Birtakım kimseler kendileri yükselebilmek için rakip saydıkları kimseleri batırmaya çalışacaklardır. Bu belki insanın doğasından gelen bir zayıflık... Buna karşı bir güvenilir yönteminiz var mı?</p>

  <p class="normal1">– Tabii, politikacıdan çok şey beklenemez. Politikacı da bir insandır ve en erdemli ve ergin kişinin bile birtakım zaafları olur. Kaldı ki, bizatihi politika, insanları bir ölçüde kişisel çalışmaya da yöneltir. Aslında Türkiye’nin bugünkü durumuna baktığımızda hiçbir CHP’linin kişisel çalışma yapmaya hakkı yoktur bence. Ama bunu ne kadar etkileyici üslup ile inandırıcı üslup ile söylersem söyleyeyim, söylediğim anda herkes üzerinde etkili olabilir. Herkes, “Ecevit doğru söylüyor, şu sırada bizim kendimizi düşünmeye hakkımız yok” diyebilir. Ama o toplantıdan çıkıp siyasetin gerçekleriyle yüz yüze geldiğinde yeniden o gerçeklere uymak zorunluluğunu duyabilir. Onun için bu konuda çok fazla şey beklememek gerekir. Bu konuda bizim talihimizden gelen bir talihsizliğimiz var. Şunu demek istiyorum:</p>

  <p class="normal1">Şu sırada CHP’ye halkın bağladığı umut olağanüstü boyutlara varmıştır. Halk bu kadar büyük ölçüde umut bağladığı bir kuruluştan ve o kuruluşun üyelerinden insani ölçüleri aşan bir davranış bekliyor. Hiç bencil olmayan, kendini tamamıyla topluma adamaya yönelen bir davranış ve çalışma bekliyor. Oysa hepimiz insanız, herkesin kendi günlük yaşamında ve mesleğinde ufak tefek birtakım zaafları olur; yaşamın ve mesleğin zorlamalarından, gereklerinden ileri gelen zaafları olur. Bu zaaflar bir ölçünün ötesinde giderilemez. Ama ölçü ne ise o ölçüye kadar gidermek zorundayız; bu zaafları, kendi içimizde, Halk Partisi içinde gidermek zorundayız. Aksi halde yalnız CHP’ye değil, halka ve demokrasimize kötülük etmiş oluruz. Çünkü halk bize o kadar umut bağlamış ki, bizden olağanüstü sorumluluk ve özveri bekliyor. Ben, parti içi çekişmelerde bu nedenle gereken ölçüyü bulabileceğimizi umuyorum...</p>

  <p class="normal1">Bu tüzük değişiklikleriyle bir de şu sonucu elde edebileceğimize inanıyorum: Elbet yine çekişme olacaktır parti içinde. Fakat herkes oyun kurallarının adaletli biçimde uygulandığı ve korunduğu inancında olabilmelidir. Bir parti yönetimi, oyun kurallarında en adaletli biçimde davranabilir, en tarafsız biçimde davranabilir. Fakat sistemde birtakım kapılar, gedikler varsa, yönetimin iyi niyetine rağmen haksızlıklar olabilir veya haksızlıklar olduğu ya da olabileceği kuşkusu zihinlerde yer etmiş olur... Biz haksızlık olasılıklarına karşı, bütün tedbirleri almak kararındayız. Yalnız hukuki tedbirleri değil, teknik tedbirleri de almak kararındayız. Bu arada bildiğiniz gibi üyelerle ve parti temsilcilikleri ile ilgili kayıtları ve işlemleri bilgisayar sistemine bağlamayı düşünüyoruz. Çünkü kimlerin gerçekten üye olup olmadığı, kimlerin parti içinde oy kullanabilmek için belli bir süreyi doldurup doldurmadığı, kimlerin birkaç yerde birden üye olup olmadığı sürekli bir tartışma ve kuşku konusudur. Bilgisayar istemiyle bu kuşkuları tamamıyla ortadan kaldıracağız. Bunu bilgisayar sistemine bağlamanın mümkün olduğunu gösteren bir olabilirlik araştırması yaptırdık. Bilgisayar sistemini işletebilmemiz için o konuda da tüzüğe bir hüküm koymamız gerekiyor. Çünkü bilgisayar sisteminin işlemesi, belli bilgilerin, verilerin düzenli ve sürekli biçimde, belli bir yere gelmesine bağlı. Bunun için örgüte yeni yükümlülükler getireceğiz. Bu da tüzük değişikliğine bağlı.</p>

  <p class="normal1">Kısacası yine çekişme olacaktır ama herkes bu çekişmenin adalet içinde yürüdüğünden emin olacaktır. Bu da partiye büyük ölçüde huzur getirecektir inancındayım.</p>

  <p class="normal2">– Efendim, son açıklamalarınız bana bir soruyu hatırlattı. Bu gibi çekişme dönemlerinde genel merkez grubu ile genel merkez grubunun dışında olan ve o grupla savaşan gruplar arasında birtakım iddialar ortaya atılır. Ve genellikle genel merkez dışındakiler, genel merkezin birtakım haksızlıklar, hatta tertipler, oyunlar düzenlediğini, yetkilerini kötüye kullandığını ileri sürerler... Şimdi bu tür iddialara da rastlanmaya başlandı. Bunlarda ne kadar gerçek payı var? Veyahut bu tür iddialar karşısında sizin aldığınız vaziyet ne oluyor?</p>

  <p class="indentmetinbold">Ben Genel Merkez’in iyi niyetine inanıyorum. Fakat benim inanmam yetmez. Önemli olan yetkilerin kötüye kullanılabileceği kuşkusunu bütün partililerin zihninden silmektir. Bu da parti içi düzen değişikliği ile sağlanabilir...</p>

  <p class="normal1">– Ben Genel Merkez’in iyi niyetine inanıyorum. Fakat benim inanmam yetmez. Veya Genel Merkez’in gerçekten büyük bir iyi niyetle davranıyor olması yetmez. Önemli olan, yetkilerin kötüye kullanılabileceği kuşkusunu bütün partililerin zihninden silebilmektir. Bu da uzun uzadıya belirttiğim parti içi düzen değişikliği ile sağlanabilir.</p>

  <p class="normal2">– Evet, ben geleceğe dönük olarak değil de, bugünkü dönem için sormuştum sorumu...</p>

  <p class="normal1">– Ben bu işin içinden başka türlü çıkamayacağım veya kendim çıksam bile birçok kimseleri inandıramayacağım kanısına vardığım için güvenceleri ve çözümleri parti içi düzeni değiştirmekle sağlamaya çalışıyorum.</p>

  <p class="normal2">– Efendim bir de size, kişisel olarak yöneltilen bir eleştiriyi bu fırsattan yararlanarak sormak istiyorum. Deniyor ki, Sayın Ecevit halka dönük çalışmalarda daima halkın ayağına gider, onlarla temas eder bir özelliğe sahiptir. Ama bu özelliği parti içinde sürdürmez. Parti içinde özellikle grupta öyle kimseler vardır ki, hâlâ sizinle ilişkisi, elinizi bir fırsatını bulup sıkmaktan öteye gitmemiştir. Onlarla konuşmazsınız, onlara açık değilsiniz, onlarla gereken temasları, onların özledikleri, istedikleri biçimde sürdürmezsiniz. Sizi bir fildişi kulesine çekilmiş lider gibi görürler. Bu eleştirilere karşı sizin görüşünüz nedir?</p>

  <p class="normal1">– Bu eleştirilerde gerçek payı vardır. Fakat bu konuda benim de, kiminin kabul edebileceği, kiminin kabul etmeyeceği bir mazeretim vardır. Gerçek payı derken, şunu söylemek istiyorum: Gerçek olmayan payı da vardır bu iddiaların. Evet, parti içi ilişkiler bakımından eksiğim, kusurlarım oluyor ama, örneğin, bir grup üyesi arkadaşımız benimle görüşmek istediği vakit, bazı istisnai durumlar dışında bir-iki günden fazla beklettiğim vaki değildir. Hatta genellikle gününde görüşürüm. Şimdi şu sırada beni mesela, vicdanımda rahatsız eden iki istek var. İki parlamenterimiz Rusya gezimden önce benimle görüşmek isteklerini bana ulaştırmışlardı. Bildiğim kadarıyla parti içi çekişmelerle de ilgisi olmayan konular, konuşacaklardı. Fakat araya gezim girdi, işte sizinle görüşmem girdi. <span class="ideitalik">Hürriyet</span>’le görüşmem girdi. Bugüne kadar o olanağı bulamadım diye vicdan azabı duyuyorum. Ve bu hafta içinde o görevi de yapacağım. Fakat bir günden fazla geciktirdim mi bir görüşmeyi, bu benim için taşınmaz bir vicdan yükü olmaya başlar. Milletvekillerimizin, Senatörlerimizin benimle görüşme isteklerine günü gününe o kadar özen gösteririm. Ama bunun yetmediğini de biliyorum. Gönlüm istiyor ki arkadaşlarımla daha uzun sohbetlere zaman ayırabileyim. Fakat buna benim çalışma anlayışım ve çalışmada verdiğim öncelikler bir ölçünün ötesinde olanak bırakmıyor. Geçmişte partililerle, parlamenterlerle sohbete çok geniş vakit ayıran bazı üst kademe parti yöneticileri bilirim. Fakat onlar halkla hiç temas etmezlerdi. Bütün günlerini Genel Merkez’de, tıklım tıklım dolup taşan odalarında veya parlamento kulisinde, kahve çay içip sohbet ederek geçirirlerdi. Öylelerinin ne partiye yararı oldu, ne kendilerine yararı oldu. Şimdi ad vermek istemiyorum ama bu hatırlatmayı yapınca birçok partilimizin aklına bazı adlar gelecektir; onlar siyaset hayatından silinip gitmişlerdir. Hatta unutulmuşlardır.</p>

  <p class="indentmetinbold">Ben, 24 saatin bir bölümünü okumaya ayırmak zorundayım. Yalnız politika ile ilgili konuları okumanın da bir politikacıya yarardan çok zarar getireceğine inanırım. Belli bir noktaya gelmiş politikacı, toplum sorunlarına yalnız dar siyasal açıdan değil, her açıdan bakabilmek zorundadır...</p>

  <p class="normal1">Benim çalışma yöntemimin bir özelliği, mümkün olduğu kadar halka daha çok gidebilmek... Halkla temas edebilmek. Bu da bir zaman problemi ortaya çıkarıyor. Halka giderken de hazırlıksız gitmiyorum. Bir yurtiçi geziye çıkacağım vakit, bir tek konuşma yapacak olsam bile günler önceden hazırlanmaya başlarım. Evvela o bölgeyi bilen kimselerle, o arada milletvekilleri ile senatörlerle görüşür, o bölge hakkında bilgi toplarım. Ayrıca bazı uzman arkadaşlarıma o bölge ile ilgili hazırlık görevi veririm. O hazırlıkları incelerim. Kendim konuşma notlarımı titizlikle hazırlarım. O konuşma notlarımdan ayrıca basın özetini kendim çıkarırım. Bunlar tabii çok zaman alan şeyler...</p>

  <p class="normal1">Ayrıca benim çalışma yöntemimin bir özelliği de, okumaya verdiğim önemdir. Bir politikacının kendini günlük olaylara ve temaslara bir ölçünün ötesinde kaptırırsa, okuyamayacağını, okuma olanağını bulamayacağını biliyorum. Çünkü, hele Türkiye gibi hızla gelişme sürecinde olan bir demokratik ülkede 24 saat, bir aktif politikacı için çok yetersizdir. Ben bu 24 saatin bir bölümünü okumaya ayırmak zorundayım. Yalnız politika ile ilgili konuları okumanın da, bir politikacıya yarardan çok zarar getireceğine inanırım. Politikacı, özellikle belli bir görev noktasına gelmiş politikacı, toplum sorunlarına yalnız dar siyasal açıdan değil, her açıdan bakabilmek zorundadır. Politikanın dışından da bakabilmek zorundadır. Aksi halde politika için politika yapar duruma gelir. İnsan için politika yaptığını, insanlık için politika yaptığını unutur. Ona insanı sürekli hatırlatacak ve anlatacak bir kültür yenilemesi de gereklidir. Ben buna sanırım bazı politikacıların verdiğinden daha büyük önem veriyorum, bazılarının gösterdiğinden daha büyük özen gösteriyorum.</p>

  <p class="normal2">– Ne gibi şeyler okuyorsunuz politika dışında?</p>

  <p class="normal1">– Edebiyat okuyorum, psikoloji okuyorum, felsefe okuyorum, politika ile önemli ölçüde ilgili olan ekonomik konuları da okumaya çalışıyorum. Ayrıca politika ile ilgili olarak da, hem kitap okuyorum, hem Türk ve yabancı pek çok yayın organını izlemek zorunda kalıyorum.</p>

  <p class="indentmetinbold">Eskiden benim bir avantajım vardı, İnönü Genel Başkan, ben Genel Sekreter iken dış politikayı aylarca izlemediğim dönemler olurdu. Ama bu yüzden vicdan huzursuzluğu duymazdım. Çünkü nasıl olsa İnönü, dış politikayı hepimizden daha iyi izleyip değerlendiriyor, diye düşünürdüm. Ama İnönü’den sonra dış politikayı izlemenin sorumluluğu da benim üstüme yüklendi...</p>

  <p class="normal1">Eskiden benim bir avantajım vardı. Rahmetli İnönü Genel Başkan, ben de Genel Sekreter’ken aslında dış politikanın önemini bilmekle ve dış politikaya büyük ilgi duymakla birlikte, dış politikayı aylarca izlemediğim dönemler olurdu. Ama bu yüzden de vicdan huzursuzluğu duymazdım. Çünkü “nasıl olsa İnönü dış politikayı hepimizden iyi izliyor ve hepimizden iyi değerlendiriyor, büyük tecrübesi ve yetenekleri ile hepimizden iyi izleyip değerlendiriyor” diye düşünürdüm. Ve gerçekten öyle olurdu. Bu konuda bir sorumluluk duymazdım. Ama rahmetli İnönü’den sonra dış politika ile ilgilenmenin de sorumluluğu benim üstüme yüklendi. Üstelik Türkiye’de çok geç kalmış bir adımı ilk kez biz attık. Dış ilişkiler kurmaya başladık. Bu da benim zamanımı almaya başladı. Ayrıca benim bir özelliğim, politikaya, yazarlıktan gelmiş olmam. Bu benim için büyük yararlar sağladığı kadar, birtakım sıkıntılar da getiriyor. Benden yazı bekleniyor. Ayrıca eski bir gazeteci ve yazar olarak, gazeteci arkadaşlarımla yapacağım, yaptığım görüşmelere büyük özen gösteriyorum. Konusunu önceden biliyorsam, o konuda hazırlık yapma gereğini duyuyorum. Hatta yazarlık ve gazetecilik alışkanlığı ile imkân bulursam, demeçlerimi, konuşmalarımı basılmadan önce gözden geçirme gereğini duyuyorum. Şimdi bu yılbaşından itibaren politikayla dolaylı veya dolaysız ilgili konularda yaptığım bu gibi çalışmalara hatırlayabildiğimiz kadarıyla bir göz atacak olursak: Yılbaşında Demokratik Sol düşünce forumunda, sanırım parti doğrultusu bakımından bir aşama olan uzun bir konuşma yaptım. Bunda, işçi ve köylü hareketi ile ilişkimizi ortaya koydum. Bu belli bir hazırlığın sonucu idi. Ve buradan bir kitapçık ortaya çıktı. Daha sonra uzun hazırlıkların sonucunda bir bütçe konuşması hazırladım. Bundan 227 sayfalık bir kitap ortaya çıktı. Daha sonra Paris’te Fransız Kültür Radyosu’nun hazırladığı üç günlük bir açık oturuma katıldım. Bunun için bir doktora çalışması yapan öğrenci gibi, haftalarca çalışma zorunluluğu duydum. Çünkü dünya için hayati konularda, bütün dünyanın önüne çıkıp üç günlük bir açıkoturuma katılacaktım. Ayrıca ben bir yurtdışı gezide bulunduğum sırada bir oldubitti ile karşılaştım. Benden habersiz ve izinsiz olarak, benim birçoğunu kendi dosyamdan çıkarıp attığım eski şiirlerim, bazıları yanlışlarla dolu olarak kitap halinde basıldı. Bu bana hiç hesapta olmayan ve çok sıkışık bir dönemime rastlayan bir yükümlülük getirmiş oldu. O kitabı toplatıp, kendi şiirlerimi kitap haline getirmek zorunluluğunu duydum. Bütün bu işin gücün, toplum bunalımının, parti içi bunalımın ve yurtdışı gezilerimin arasında o kitabı da hazırlamak zorunda kaldım. Şiirlerimi gözden geçirdim, şiir çevirilerimi, sanat yazılarımı gözden geçirdim ve niçin şiir yazmaya devam ediyorum diye de uzun bir önsöz hazırlama zorunluluğunu duydum. Bu arada birtakım uzun konuşmalarım oldu. İşte nihayet sizinle bu, günler süren konuşmayı yapıyoruz. Şimdi şunu düşünelim ki, ben politikacı olmasaydım, başka hiçbir işim de olmasaydı, sadece yazar olsaydım altı ay içinde bu kadar şeyi ortaya çıkarmaya yine de güç zaman bulabilirdim. Ben hem bu zamanı bulmak zorundayım hem de direkt siyasal görevlerimi veya bunlar dışında kalan siyasal görevlerimi yapmak zorundayım. Oysa her politikacıdan bu ölçüde yazması, bu ölçüde bu kadar çok kitap çıkarması beklenmiyor. Ama benim bir yazarlık geleneğim olduğu için, bu da benden bekleniyor. Bütün bu nedenlerle, kişisel temaslara gönlümün istediği kadar vakit ayıramıyorum. Bunun sıkıntısını ve ezikliğini duyuyorum. O vakti ayırabilsem, kendim için de çok yararlı olacağını biliyorum ama gün 24 saat ve kendi çalışma anlayışım ve yöntemlerim içinde maalesef ancak bu kadar zaman bulabiliyorum.</p>

  <p class="normal2">– Efendim, sanırım sizin çalışkanlığınıza kimse bir şey diyemez de, belki öncelikler konusunda içlerinde kalmış özlemleri, istekleri dile getirenler bu eleştirilerde bulunuyorlar.</p>

  <p class="normal1">– Arkadaşlarımın eleştirilerini haklı buluyorum. Ancak haklı bulunsa da, bulunmasa da kendi mazeretlerimi öne sürüyorum.</p>

  <p class="normal2">– Efendim, bir de bununla ilgili olarak şu husus var. Bütün dikkatinize ve dediğiniz gibi vicdan azabı konusu olan bazı görüşme eksikliğine ayrıca şu husus ekleniyor: Temaslarınızı daima resmi düzeyde, resmi havada yapmak, onun dışında bir özel ilişki, dostluk, ahbaplık kurmamak, özel yaşantınızda onlarla bir yakınlığa girmemek. Bu arada mesela, –İnönü’den demin söz ettiniz– İnönü’nün her akşam evine mutlaka birtakım kimseleri davet edip, onlarla ille ciddi olmayan birtakım konuşmalar yaptığını, böylelikle bir yakınlık, bir gönül alma, bir değer verme, bir önem verme havasını yarattığını ve bunun da, parti içinde dayanışma, lidere duyulan yakınlık bakımından yararlar sağladığını ileri sürüp şimdi bu eksikliği duyduklarını söyleyenler var.</p>

  <p class="indentmetinbold">Herkesin birtakım zaafları vardır. Benim de vardır. Fakat özel yaşamı kalmamış bir adam durumundayım. Özel yaşamda, temasa ayırabildiğim zaman çok sınırlıdır... Bunu da giderek içimize sindirmemiz gerekiyor...</p>

  <p class="normal1">– Bu konudaki eleştiride de haklılık var. Fakat anlattığım nedenlerle bundan ötesine fiilen vaktim ve enerjim kalmıyor. Üstelik şimdi eşim de en az benim kadar çalışıyor. Bir yandan arkadaşları ile birlikte kendi başlattığı partinin Tanıtma Komitesi var. Orda sürekli yayınlar yaparak çalışıyor. Bir yandan da Köylü Derneği’ni kurdu. Böylece artık ikimizin de zamanı doldu. Bırakınız eşle, dostla yemek yemeyi, baş başa yemek yeme olanağını bile çok nadir bulabiliyoruz. Onun için temaslarımı bir ölçüde sınırlamaya mecbur oluyorum. Bir de partide taşıdıkları görevler ve sorumluluklar gereği sürekli temas etmem zorunlu olan arkadaşlarım var. Onlarla temasa öncelik veriyorum. Onun dışında, bazen şikâyet konusu olan bir özelliğim vardır: Uzmanlarla görüşmek, danışmanlarla görüşmek. Ona da vakit ayırmaya kendimi mecbur sayıyorum. Fakat bu vakti ayırırken, sürekli temas kurduğum uzmanların beni parti içi çekişmelerde taraf tutarmış gibi gösterecek kişiler olmamasına özen gösteriyorum. O yüzdendir ki, çok danışma ihtiyacını duyduğum bazı arkadaşlarıma belli dönemlerde danışma olanağı bulamamak gibi durumlara kendimi soktuğum oluyor.</p>

  <p class="normal1">Özetleyecek olursak, ille kendimi haklı göstermeye çalışmam doğru değildir, bunu biliyorum. Herkesin birtakım zaafları vardır. Benim de bu zaaflarım vardır. Fakat özel yaşamı kalmamış bir insan durumundayım. Veya özel yaşamına ayırabildiği zamanı da dinlenmek için değil, kendi kafasını yenilemek için kullanmaya çalışan bir insan durumundayım. Aslında bütün demokratik ülkelerde bildiğim kadar, siyaset adamlarının yaşamları bir hayli yüklüdür. Özel yaşamları, özel yaşama ve temasa ayırabildikleri zaman çok sınırlıdır. Bunu da giderek içimize sindirmemiz gerekiyor.</p>

  <p class="normal2">– Parti içi durumla ilgili olarak izin verirseniz son bir sorum olacak. Bu, bir yerde ilk sorumla bağlı. Başında da konuyu açarken demiştim ki, edindiğimiz izlenim bu hizmet yarışının artık sizin hoşgörü sınırını da aşacak bir noktaya geldiğini gösteriyor. Nitekim son grup toplantısı ile ilgili haberlerde, sizin bu toplantıda, “Bu partiye acıyın, işi bu kadar dayanılmaz hale getirmeyin” dedirtecek durumlarla karşılaştığınız anlaşılıyor. Partiyi “acınacak” hale düşüren olaylar nelerdir, bunu sormak istiyorum. Bir de daha önceki Parti Meclisi konuşmanızda da şöyle bir cümleniz olmuştu: “Parti içinde daha solcu görünmek için, sorumsuz davranmak alışkanlık haline geldi. Dışımızdaki sol örgütlerle ilişki kurmak bakımından yarışanlar var.” Bu sözleriniz, gerek biraz önce değindiğim, gerek şimdi değindiğim sözleriniz, parti dışında birtakım kaygılar, kuşkular yaratabilir. Daha açık anlaşılma ihtiyacı uyandırabilir...</p>

  <p class="normal1">– Parti içi durumdan üzülmemin nedenlerini konuşmamızda uzun uzadıya anlatmış olduğumu sanıyorum. Aslında Türkiye’nin şu bunalımlı döneminde ve parti tüzüğünün doğurduğu birtakım zararlı durumlar ve aksaklıklar nedeni ile bu çekişmelerin olması doğal olabilir. Belki doğal sayılmak gerekir. Fakat Türkiye’nin içinde bulunduğu ortam bizden bu hakkı kaldırıyor. Bizim politikacılardan ve partilerden normal olarak beklenebileceğin ötesinde bir bütünlük ve dışadönük çalışma göstermemizi halk bizden çok haklı olarak bekliyor. Bu bekleyişe uygun bir davranışta bulunmamız, hem Türkiye’de demokratik rejimi yaşatmak için zorunludur hem de CHP’yi seçimle işbaşına getirebilmek için zorunludur. O bakımdan bunun üzerinde bu kadar ısrarla duruyorum.</p>

  <p class="normal2">– Affedersiniz, oysa son sözünüz âdeta partinin acınacak hale geldiği izlenimi verebilir dışarıya.</p>

  <p class="normal1">– Hayır. Bu, dayanamayıp yerimden yaptığım bir müdahalenin dışa yansıması... Tabii en çok şikâyetçi olduğum konulardan biri de Kurul toplantılarında yapılan konuşmaların, eksiği ile, fazlası ile, başı ve sonu atılarak ve izinsiz olarak dışarı sızdırılması... Fakat bu maalesef öteden beri gideremediğimiz bir hastalıktır. Şimdi tam üslubunu ve seçtiğim kelimeleri, daha doğrusu seçmeden kullandığım kelimeleri hatırlamıyorum ama bir noktada yerimden bir müdahale gereğini duydum. Ve o müdahalenin de konusu bu idi. Yani Parti Meclisi’nin kamuoyuna resmen açıklanmamış bir toplantısındaki konuşmalarla ilgili olarak basına yalan yanlış birtakım şeyler yansıtılmış. Bir arkadaşımız onları doğruymuş gibi kürsüye getirdi; orada tepki gösterdim. Zaten kâfi derecede zarar veriliyor partiye, bir de böyle aslını, esasını bilmediğimiz söylentileri doğruymuş gibi kürsüye getirmeyin, bu partiye yazık oluyor dedim. Yani, Parti acınacak halde değil, fakat bazı partililerin daha sorumluca davranmalarını istedim.</p>
</body>
</html>
