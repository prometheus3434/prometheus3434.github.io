<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ecevit</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal3" id="calibre_toc_12">Basın Toplantısında Sorulan Sorular ve Ecevit’in Cevapları</h2>

  <p class="normal2">SORU – Sözlerinizden, iktidara geldiğiniz zaman bugünkü Türk Hükümeti’nin Ege sorunu ile ilgili politikasına kendinizi bağlı saymayacağınız anlaşılıyor...</p>

  <p class="normal1">CEVAP – Cumhuriyet Halk Partisi’nin başında bulunduğu 1974 Hükümeti de bizden sonra gelen hükümetler de Ege’nin kıta sahanlığı üzerinde Türkiye’nin hakları bulunduğu görüşünde birleşmişlerdir. Bizim ayrılığımız, daha çok yaklaşım bakımındandır, kullanılan bazı önemli deyimler ve kavramlar bakımındandır. Biz genel olarak Türkiye’nin daha açık ve kesin bir şekilde haklarını dünyaya anlatmasından yanayız. Nitekim, muhalefette bulunduğumuz dönemde de biz bu görevi istisnasız bütün dış temaslarımızda, kamuoyuna açıklamalarımızda yerine getirdik. Ayrıca konuşmamda da belirttiğim gibi, Türkiye’nin Ege’deki kıta sahanlığı haklarını coğrafi sınırlaması bakımından da açık ve kesin bir şekilde belirtmesi gerekir. Bu konuda yayınlanan bir harita, konuşmamda belirttiğim gibi son derecede sakıncalıdır. Bunun aslında kıta sahanlığıyla ilgili olmayan bir harita olduğunu umuyorum. Ancak Hükümet’in bunu açıklığa kavuşturmakta ihmalci davrandığına inanmak istiyorum. O bakımdan Hükümet’i aydınlatma gereğini duydum. Yani amaç bakımından elbette aramızda bir fark söz konusu olamaz, olmamalıdır. Fakat bu gibi konularda yaklaşım, yöntem ve üslup bazen hayati önemde olabilir. O bakımdan bazı önemli farklılıklara dikkati çekmeyi görev bildim.</p>

  <p class="normal2">– Yetkili yüksek kurulların toplanmasını ve karar almasını istiyorsunuz. Siz Parlamento’yu olağanüstü toplantıya çağırabilecek durumdasınız. Bu konuda çağırmayı düşünüyor musunuz?</p>

  <p class="normal1">– Evvela Hükümet’in ve tabii Hükümet’le birlikte konunun özellikleri bakımından Milli Güvenlik Kurulu’nun Ege konusunda izleyeceği tutum bakımından ve ileri süreceği hak iddiaları bakımından daha sağlam verilere dayanacak bir açıklığa kavuşması gerekir. Hükümet görüşlerini, tutumunu böyle bir açıklığa kavuşturmadan, Meclis’teki görüşmeler de verimsiz olabilir. Hatta belki ülke yararı bakımından sakıncalı olabilir. Çünkü Hükümet’in önceden üzerinde kesin karara varacağı tanımlamalar ve kavramlar üzerinde bir Meclis tartışması yapılırken, tereddütlere ve yanlışlığa düştüğü görülecek olursa, bu, Türkiye’nin yararı açısından son derece sakıncalı olur. Elbette konu, Hükümet de uygun görürse Meclis’e getirilecek önemdedir. Fakat önce Hükümet’in kendi görüşlerini dediğim gibi sağlam esaslara dayandırması gerekir. Bizde genellikle bu gibi konularda resmi kuruluşlar dışındaki uzmanların görüşleri ihmal edilir. Oysa demokratik olsun olmasın, bütün ülkelerde hükümetler özellikle çağımızda uzmanların bilgisine ve görüşlerine büyük önem vermektedirler. İlkin onların bilgisine ve görüşlerine başvurduktan sonra, kendi görüşlerini ve tutumlarını oluşturmaktadırlar. Biz hükümette iken, buna büyük özen gösteriyorduk. Ortak Pazar’la ilişkilerimiz konusunda olsun, kıta sahanlığı ile ilgili çalışmalarımız konusunda olsun resmi kuruluşlar dışındaki uzmanlara da danışmayı ödev biliyorduk ve bundan çok yararlanıyorduk. Bildiğim kadar bizden sonra gelen hükümetler, bunda ihmalci davranmışlardır veya bunun yararını bizim kadar veya başka birçok ülkeler kadar kavrayamamışlardır. Biz bu uzmanlardan bir kısmıyla zaman zaman bilgi almak, görüş almak ve yararlanmak için temas ediyoruz. Bu temaslardan da şunu görüyoruz ki, hükümet bazı kavramları muhtemelen yanlış olarak kullanmaktadır. İlerde büyük sakıncalar doğurabilecek yanlışlıklar yapmaktadır. Onun için çağımızın modern devlet yönetimi yöntemlerine uygun olarak Hükümet’in ve Milli Güvenlik Kurulu’nun huzurunda ilgili bilgili uzmanlarla devlet kuruluşlarının yetkilileri tartıştırılmalıdır ve Hükümet ondan sonra kesin bazı kararlara varmalıdır.</p>

  <p class="normal2">– Bu önerilerinizi daha önce hükümete bildirdiniz mi? Yoksa bugün için bu önerileriniz gecikmiş sayılmaz mı?</p>

  <p class="normal1">– Hükümetten ayrıldığımız haftalardan başlayarak. Hükümet’i Ege sorununda sürekli uyardık. Bu uyarılarımızı hem kamuoyu önünde yaptık, hem de bir kez Cumhurbaşkanı’na ve Hükümet’e yazılı olarak bildirdiğimiz görüşlerimizle yaptık. Belki bazı gazeteci arkadaşlarım hatırlayacaklardır, bizim yazılı olarak Hükümet’e bildirdiğimiz bu görüşler ilgili devlet dairelerine bile bildiğimiz kadar intikal ettirilmedi. Maalesef Hükümet bunlara beklediğimiz önemi vermedi. Bir buçuk yılı aşkın bir süredir Ege’deki denizaltı araştırmalarına ara verilmesinin sakıncalarına Hükümet’in dikkatini çekmek istiyoruz. Ayrıca özellikle, MTA Sismik-1’in denize açılmasının söz konusu olduğu günlerden beri başta Sayın Başbakan olmak üzere, bazı Hükümet yetkililerinin kullandığı deyimlerin, izledikleri yaklaşımın sakıncaları üzerinde ısrarla duruyoruz. Hükümet zaman zaman bizim bu uyarılarımızı sert tepkilerle karşıladı; bunu haksız bulduk ve uyarılarımızı iyi niyetle sürdürdük. Bu haritayı ise, Amerika gezimden döndükten sonra gazete koleksiyonlarını karıştırırken gördüm. Ve bugün bu vesileyi kullanarak Hükümet’in dikkatini çekmeyi görev bildim.</p>

  <p class="normal2">– Sayın Başbakan özellikle, uluslararası sular deyimini kullanmakta. Dün akşam bir yabancı gazetecinin sorusunu cevaplarken de aynı deyimi kullandı. “Efendim biz uluslararası sularda araştırma yapıyoruz, Yunanistan’ın bu çıkışını anlamak mümkün değildir” dediler. İkincisi, Yunanistan’ın nota alışverişinde son derece mülayim bir dil kullanılmakta, olaylar anlatılmakta özellikle son notada ve notanın sonunda sadece şöyle bir deyim kullanılmakta: “Herhangi bir sorun çıktığı takdirde sorumlu olan Yunanistan’dır” denmekte. Oysa, iç politikaya dönük demecinde son derece sert bir dil kullanılmakta, savaş havası estirilmekte, buna örnek olarak da, “Yunanistan’ın herhangi bir şey yapması çılgınlık olur, cevabımız son derece sert olacaktır” diyerek bir savaş havası estirilmektedir. Bunu nasıl yorumlarsınız?</p>

  <p class="normal1">– Uluslararası sular deyimini Ege için kıta sahanlığı sorunu ile ilgili olarak kullanmanın son derece sakıncalı olacağını, gerek bugünkü konuşmamda, gerek daha önce verdiğim demeçlerde Hükümet’i bu konuda uyarmaya çalıştım. Fakat öyle sanıyorum ki, nedense Sayın Başbakan’da muhalefetten, özellikle CHP’den gelen iyi niyetli uyarıları bile duymazlıktan gelme gibi bir davranış vardır. Oysa çok partili demokratik rejimde, muhalefetin görevi ve yararı bu gibi uyarıları yapmasındadır. Bu uyarılara uyan bir hükümet küçük düşmüş olmaz. Aksine demokratik ve yapıcı bir davranış içinde olduğunu göstermiş olur. Ege Denizi’nin bazı bölgeleri yolcu gemilerinin, şileplerin, balıkçı gemilerinin geçişi bakımından uluslararası sular veya açık deniz kavramları ile tanımlanabilir. Fakat dediğim gibi, deniz yatağı bakımından, kıta sahanlığı bakımından Ege için açık deniz, uluslararası sular deyimini kullanmak çok sakıncalıdır. Bizim dışımızda birçok devletler dediğim gibi ve New York’ta toplanan Uluslararası Deniz Hukuku Konferansı bu durumdaki denizler için, özelliği olan deniz veya yarı kapalı olan deniz deyimlerini kullanmayı yeğlemektedirler. Sayın Başbakan’ın Ege sorunu ile ilgili olarak ve MTA Sismik-1 gemisinin Ege’deki çalışmaları ile ilgili olarak Yunanistan’a karşı başka, Türk kamuoyuna karşı başka bir üslup kullanması bizim de dikkatimizi çekiyor. Bunu son derecede yadırgıyoruz. Bunu, böylesine hayati bir dış sorunu iç politikada bizce olumsuz ve gereksiz bir şekilde kullanma amacına yorumluyoruz. Ve son derece de sakıncalı buluyoruz. Türk kamuoyuna yönelik konuşmalarında ve demeçlerinde bu kadar sert ve hırçın bir üslup kullanırken, Yunanistan’a karşı da başından beri değindiğimiz ve yakındığımız gibi Sayın Başbakan bizce aşırı ölçüde yumuşak bir dil kullanmaktadır. Elbette bu dilin üslup bakımından yumuşaklığına hiçbir itirazımız yoktur, tam tersine biz uluslararası ilişkilerde uygar, hatta yumuşak bir dil kullanmaktan yanayız. Ama Türkiye’nin ulusal haklarını belirleme bakımından da Sayın Başbakan dışadönük demeçlerinde ve konuşmalarında çok yumuşak ve aşırı ölçüde çekingen davranmaktadır. Örneğin, Yunan Hükümeti öteden beri ısrarla, Ege’nin kıta sahanlığı üzerindeki, deniz yatağı üzerindeki hak iddialarını bir ulusal egemenlik sorunu olarak ilân ederken, bu deyimi kullanırken, Türk Başbakanı ve Türk Hükümeti bunu bir ulusal egemenlik sorunu olarak göstermekten, ortaya koymaktan nedense özenle kaçınmaktadır. Oysa bizim bu gibi konularda Yunanistan’dan daha çekingen davranmamız için hiçbir gerek yoktur. Aslında çağımız gibi bir yaygın iletişim, haberleşme çağında bir başbakanın yurtiçine dönük konuşmalarda başka bir üslup, yurtdışına dönük konuşmalarda başka bir üslupla konuşması taktik açısından da hiçbir yarar sağlamaz. Çünkü yabancı gözlemciler, elbette bir başbakanın içedönük konuşmalarını da, dışadönük konuşmalarını da dikkatle izlerler. Ve bu konuşmalar arasındaki çelişkiler, dünya kamuoyunda olumsuz bir izlenim yaratır.</p>
</body>
</html>
