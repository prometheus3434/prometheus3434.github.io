<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ecevit</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal3" id="calibre_toc_7">Dış Politika</h2>

  <p class="indentmetinbold">Türkiye, dış ekonomik ilişkilerinde bizim son seçim bildirgemizdeki değimimizle “çok unsurlu bir denge”ye yönelmek suretiyle dış ekonomik ilişkilerine canlılık, verimlilik kazandırabilir. Özellikle bölge ülkeleriyle daha yakın ve çok yönlü bir ekonomik işbirliği kurmamız gerekir. Gerçi Hükümet bu yönde birtakım olumlu adımlar atmıyor değil ama, koalisyon hükümeti, kendi içinde çıkan dağınıklık karşımıza yeni çıkan bazı olanakları değerlendirmekte büyük güçlükler oluyor.</p>

  <p class="normal2">İPEKÇİ – İktisadi konulardan dış politikaya geçerken, birbiri içinde olan bu iki konuyu önce bir arada inceleyelim izin verirseniz. Sayın Demirel o son sohbetimizde, Türkiye’nin Avrupa ile politik ve ekonomik ilişkilerine bazı atıflarda bulundu ve dedi ki, “Eğer Avrupa güçlü bir Türkiye, istikrarlı bir Türkiye istiyorsa, siyasi yönden bunu istiyorsa, iktisadi bakımdan da yardım etmesi gerekir. Avrupa Ekonomik Topluluğu için Türkiye’ye öngörülen yardımların boyutları çok değişmiştir. Yeni bir yaklaşım gerekir. Nitekim o doğrultuda bazı isteklerde de bulunacağız.” Bunu daha genelleştirerek, Türkiye’nin gerek ekonomik, gerek politik yönden dış ilişkileri hakkındaki düşüncelerinizi sorabilir miyim? O arada siyasal ilişkilerde özellikle Amerika ile beklenen gelişmeler, konuyu belki savunma politikası ile de birlikte ele almayı gerektirecek...</p>

  <p class="normal1">ECEVİT – Ekonominin dış politika ile ve savunma politikası ile de yakından bağlantılı olduğu doğrudur. O açıdan da baktığımız zaman Türkiye’nin bugün bir ekonomik bunalım içinde olması, özellikle dış ödemeler dengesi bakımından büyük bir zorlukla karşı karşıya gelmiş olması çok sakıncalıdır. Çünkü Türkiye şu sırada ekonomik alanda geleneksel olarak işbirliği yaptığı ülkeler tarafından büyük ölçüde yalnız bırakılmış durumdadır ve gerek dış politikasında, gerek savunma politikasında yeni düzenlemeler yapmak zorunluluğu ile karşı karşıyadır. Savunma konusunda da kendi olanaklarını geliştirme ve daha çok kendine yeterli duruma gelme zorunluluğu ile karşı karşıyadır.</p>

  <p class="normal1">Bu zorunluluklarla karşı karşıya olan bir ülkenin, ekonomisinin sağlam olmasına özellikle ihtiyaç vardır. Başkalarına, bir ölçünün ötesinde, muhtaç durumda olmamasına ihtiyaç vardır. Bir yandan dış ekonomik bağımlılığımızı artırıcı bir ekonomi politikası izlerken, bir yandan daha bağımsız bir dış politika ve savunma politikası izlemenin olanağı yoktur. Onun için Sayın Demirel’in, kalkınma sürecindeki her ülke dış borçlanmalara girebilir yolundaki sözlerinde gerçek payı olsa bile, Türkiye’nin bugünkü siyasal gerçekleri karşısında bunun ölçüsünü kaçırmanın büyük sakıncaları vardır.</p>

  <p class="normal1">Avrupa Ekonomik Topluluğu ile işbirliğimize gelince, bu konuda Türkiye yıllardan beri hata üstüne hata işlemiştir. Ve bağışlanmaz ihmalciliklerde bulunmuştur. CHP’nin yıllardan beri bu konuda yaptığı uyarıların gerçekçiliği ve haklılığı ancak son zamanlarda Adalet Partisince ve bir kısım iş çevrelerince kabul edilmeye başlanmıştır. Fakat iş işten büyük ölçüde geçmiştir. Hiç değilse bu hataları tamir etmek şimdi eskisine nazaran çok zorlaşmış bulunuyor. Avrupa Ekonomik Topluluğu’nun Türkiye’ye geçmiş yıllarda vermiş olduğu bazı sözde tavizler artık bütün geçerliliğini yitirmiştir. Bunu, bu topluluğa üye devletlerin ileri gelenleri de kabul ediyorlar. Bunlar yalnız yetersiz kalmamaktadır, bizim gibi Avrupa Ekonomik Topluluğu’na ortak üye olmayan birçok ülkeye de bu topluluk bize tanıdığından çok fazla tavizler tanımıştır. Üstelik karşılığında bizden aldığı gibi tavizleri almaksızın veya o ölçüde tavizler almaksızın... Bunların ayrıntılarına girerek vaktinizi almayayım, artık pek çok kimse bunları biliyor... Asıl acı olan şudur: Bu konuda aet ile ilişkilerimizi yeniden düzenleme zorunluluğu artık Adalet Partisi tarafından bile kabul edilir hale geldiği halde, şu âna kadar bu konuda hiçbir ciddi adım atılmamıştır. Sizin Sayın Demirel’le yaptığınız sohbet de bunu doğrulamaktadır. Sizin kendisine hatırlattığınız gibi, uzun süredir aet bizden bu yönde teklifler bekliyor, fakat Türk Hükümeti hâlâ bunları hazırlama safhasındadır. Oysa biz kısa hükümet dönemimizde, 1974 yılında, o kadar ağır iç ve dış sorunlarla karı karşıya iken bu konuya da gereken önemi verdik. Bize gelinceye kadar Türkiye’de yalnız özel sektörle devlet arasında bu konuda görüş ayrılıkları var değildi, bunun ötesinde devletin kendi içinde büyük görüş ayrılıkları vardı. Planlama bir türlü düşünürdü, Dışişleri Bakanlığı bir türlü düşünürdü. Ticaret Bakanlığı, Sanayi Bakanlığı, Tarım Bakanlığı başka türlü düşünürdü.</p>

  <p class="normal1">Bu bakanlıkların dışındaki uzmanlar başka türlü düşünürlerdi. İlk kez biz, hükümette bulunduğumuz sırada 1974 yaz başlarında, bu konunun uzmanları ile, bu konuda yetkili bilimadamlarıyla, bu konu ile ilgili resmi kuruluşların, bakanlıkların ve Devlet Planlama Teşkilâtı’nın temsilcilerini ve uzmanlarını bir araya getirdik, bir kısmına benim de katıldığım ve çok yararlandığım toplantılar yaptık. Evvela devletin kendi içindeki görüş ayrılıklarını ortadan kaldırma yolunda ileri adımlar attık ve Avrupa Ekonomik Topluluğu’na ne teklifler götürebileceğimiz konusunda bize ışık tutmak üzere bir rapor hazırlanması görevini verdik. Biz, hükümetten ayrıldığımız günlerde de bu rapor hazırlanmıştı. Fakat ondan sonra, Hükümet bu raporla ilgili olarak hiçbir işlem yapmadı. Yapmadığı, Sayın Demirel’in size sözlerinden de belli... Biz, Batılı dostlarımızdan bizi bizden daha çok düşünmelerini bekleyemeyiz, bu haksızlık olur. Türk Hükümeti kendi isteklerini belirtmemişken, Batılıların, Türkiye’nin kendi yararı açısından şu isteklerde bulunmalıdır deyip, onları kendiliğinden karşılamalarını beklemek herhalde aşırı bir iyimserlik olur.</p>

  <p class="normal1">Kaldı ki, bu konuda girişimlerde bulunmak bakımından şimdi koşullar çok elverişsiz duruma gelmiştir. Çünkü, Avrupa Ekonomik Topluluğu’nun kendi içinde ciddi sorunlar belirmiştir. Hatta benim görüşüme göre, belki ilerde bölünmeye kadar yol açabilecek sorunlar ortaya çıkmıştır. Çünkü tıpkı dünyada olduğu gibi, aet’nin kendi içinde de zenginler-fakirler ayırımı bir sorun haline gelmiştir. aet’nin asli üyeleri kendi ekonomik yapıları ve düzenleri arasındaki büyük farklılıkları ve çelişkileri bağdaştırmakta çetin zorluklarla karşı karşıya olduklarını saklamamaktadırlar. Böyle bir durumda bizimle, bir ölçünün ötesinde, ilgilenebileceklerini sanmıyorum. Ancak, Türkiye büyük bir siyasal ağırlık koyarak bunu belki sağlayabilir. Fakat bugün de o ağırlığı ortaya koyabilecek durumda değildir. Bununla beraber, bu yüzden aşırı bir kötümserliğe kapılmanın da gereği olmadığını düşünüyorum. Türkiye, dış ekonomik ilişkilerinde, bizim son seçim bildirgemizdeki deyimimizle “çok unsurlu bir denge”ye yönelmek suretiyle dış ekonomik ilişkilerine canlılık, verimlilik kazandırabilir. Özellikle, bölge ülkeleriyle daha yakın ve çok yönlü bir ekonomik işbirliği kurmamız gerekir. Gerçi Hükümet bu yönde birtakım olumlu adımlar atmıyor değil ama, koalisyon hükümeti olarak kendi içinde ortaya çıkan dağınıklık, Türk bürokrasi çarklarının yavaşlığına ve paslılığına yeni bir unsur olarak eklenince, karşımıza yeni çıkan bazı olanakları değerlendirmede büyük güçlükler oluyor...</p>

  <p class="indentmetinbold">SSCB ile ekonomik işbirliği yolunda Demirel Hükümeti’nin attığı adımları destekliyoruz. Çünkü SSCB, Türkiye’de yeni sanayi kuruluşlarına yardımcı olurken, bunların temel sanayiler olmasına ve dışa bağımlı değil, kendi kendine yeter biçimde kurulmasına öteden beri özen göstermektedir.</p>

  <p class="normal1">Bu arada şunu da eklemek isterim ki, Sovyetler Birliği ile ekonomik işbirliği yolunda Demirel Hükümeti’nin attığı adımları destekliyoruz. Çünkü, Sovyetler Birliği, Türkiye’de yeni sanayi kuruluşlarına yardımcı olurken, bunların temel sanayiler olmasına, ağır sanayiler olmasına ve dışa bağımlı değil, kendi kendine yeterli biçimde kurulmasına öteden beri, Cumhuriyet’in başından beri özen göstermektedir. Bunda kendi uzun vadeli yararını da görmektedir. Çünkü, düşünmektedir ki, Türkiye ekonomik bakımdan ne kadar kendine yeterli olursa dış ilişkileri bakımından da kendine o kadar güvenir ve Sovyetler Birliği ile daha çok karşılıklı güvene dayanan bir tutum izleyebilir. Bu hiç kuşkusuz bizim de yararımızadır. Ben bunun gibi çeşitli olanakları, gerek Ortadoğu ülkeleriyle, gerek Balkan ülkeleriyle, İskandinav ülkeleriyle ve başka ülkelerle bu gibi olanakları değerlendirerek, Avrupa Ekonomik Topluluğu ile iyi veya kötü devam edebilecek olan ilişkilerimize bir ölçünün ötesinde muhtaç durumda kalmaktan kendimizi kurtarabileceğimizi umuyorum. Ve son zamanlarda yaptığım dış gezilerde de ilk seçimlerde gerçekleşeceğini umduğum CHP iktidarına hazırlık olmak üzere, bu çok unsurlu ekonomik denge ilkesine uygun olarak, hangi ülkelerle ne gibi işbirlikleri yapabileceğimizi, ikili veya daha çok ülkelerin bir araya gelmesi suretiyle ne gibi ekonomik işbirliği girişimlerinde bulunabileceğimizi saptamaya, buna teşhis koymaya çalışıyorum. Bu teşhislerim de, benim bu konudaki iyimserliğimi destekliyor...</p>

  <p class="normal2">– Efendim, şimdi bir askeri sorun var. Aslında askeri-ekonomik ve siyasal sorunlar birbirinin içinde. Bu konudaki konuşmamızı açarken, üzerinde durduğumuz gibi... Askeri alanda da kısa sürede Amerikan Kongresi’nin imzalanmış olan anlaşmayı onaylamaması halinde belirecek bir durum söz konusu. Böyle bir olasılığın gerçekleşmesi Türkiye’nin askeri, ekonomik ve dış politikasında ne gibi etkiler yaratır?</p>

  <p class="normal1">– Ben meseleye izin verirseniz, o açıdan bakmayacağım. Çünkü bizim Hükümet’in yaklaşımından değişik bir yaklaşımımız var. Biz Amerikan Kongresi’nin ne karar vereceğine bir ölçünün üstünde bakmaksızın, Türkiye için yeni bir savunma kavramı oluşturma gereğine inanıyoruz.</p>

  <p class="normal2">– Ama o uzun vadeli bir politika...</p>

  <p class="normal1">– Hayır, söyleyeceğim efendim. Bunun için de NATO’dan ayrılmamıza gerek bulunmadığını söylüyoruz. Bunu Sovyetler Birliği’nde de bildiğiniz gibi belirttim. Ortada şu gerçek var. Amerikan dış politikasında, Türkiye açısından güven vericilik unsuru giderek eksiliyor. Bu şimdi olduğu gibi, bazen başta bulunan Amerikan yönetimlerine rağmen eksiliyor. Kendi iç sorunları var... Yönetimle Kongre’nin çelişkileri gibi... Veya etnik güçlerin, Amerikan deyimiyle etnik lobilerin, Amerikan dış politikasındaki etkileri de bunda rol oynuyor. Diyelim ki, şimdi Amerikan Kongresi, ambargonun kalkmasını ve Türkiye’ye bir ölçüde askeri yardım yapılmasını kabul etti. Amerikan seçimlerinden sonra ne olacağını bilmiyoruz. Bir Demokrat yönetim gelirse, ne olacağını bilmiyoruz veya Amerika’nın global politikasında birtakım değişiklikler olursa, ne olacağını bilmiyoruz... Herhalde Türkiye artık böylesine kritik bir jeopolitik mevkide bulunan bir ülke olarak, kendi ulusal güvenliğini, sadece Amerika’nın takdirine dayandırabilecek durumda değildir. Son 12 yılın deneyleri, bu konuda daha ihtiyatlı ve kendi kendine daha yeterli bir savunma politikası izlememiz gereğini ortaya çıkarmıştır. Onun için Sayın Demirel’e bir yerde katılmıyorum. “Hele şu Kongre kararı belli olsun da, ondan sonra karar verelim” demesine katılmıyorum. Gerçi eğer kastı, geçenlerde Sayın Feyzioğlu’nun dediği gibi, “NATO’dan çıkabiliriz” yolunda bir imada bulunmaksa, elbette ihtiyatlı konuşmakta, bekleyelim demekte haklıdır. Ama, Türkiye’nin savunma ihtiyaçları bakımından, Amerikan Kongresi’nin ne zaman çıkacağı belli olmayan kararını beklemek, Türkiye kadar kritik bir mevkide bulunan bir ülke için mümkün değildir, son derece de tehlikelidir ve yakışıklı bir şey değildir. Türkiye gibi bir eski ve köklü devletin, daima bağımsız kalmış bir milletin, kendi ulusal savunmasını, denizleraşırı bir ülkedeki kongrenin alacağı karara bağlı tutması, o kararın geciktiği kadar, kendi ulusal savunmasını da askıda tutmaya razı olması akıl alacak şey değildir. Benzetmemi hoş görürseniz yılan hikâyesine benzedi. Ne zamandır, Amerikan Kongresi karar aldı, alacak, diye bekliyoruz. Yaklaşık olarak iki yıldır bekliyoruz. Yeni bekleme dönemlerinin de ortaya çıkmayacağı ne malum?</p>

  <p class="normal2">– Ne yapılabilir veyahut ne yapılmalıdır?</p>

  <p class="normal1">– Amerikan Kongre kararı beklenedursun, Türkiye’nin bir yandan kendi ulusal savunmasını saptayacak, bu arada NATO’nun silah standardizasyonuna bağımlı olmaksızın bir savunma kavramı oluşturacak yönde teknik hazırlıklarını süratle tamamlaması ve bu yönde adımlar atması gerekir.</p>

  <p class="normal2">– Bundan kastınız, ulusal savaş sanayii midir?</p>

  <p class="normal1">– Yalnız ulusal savaş sanayii değil. Her silah sanayiini biz kuramayız. Ben bazı politikacılar kadar hayalci değilim. Nihayet ekonomimizin olanaklarını ve ihtiyaçlarımızın ölçülerini gerçekçi hesaplarla göz önünde tutmamız gerekir. Fakat ben bu konularda şimdiden teknik ayrıntıya giremem. Çünkü bu çok önemli bir sorundur. Bu konuda teknik ayrıntılara girebilmek için hükümet olmak ve Genelkurmay’la birlikte çalışmak gerekir. Ben ancak ihtiyaçları ve temel ilkeleri belirtiyorum...</p>

  <p class="normal2">– Ama kısa sürede savunma gereksinmelerimizi Amerika’ya muhtaç kalmadan karşılama olanağı vardır diyorsunuz...</p>

  <p class="normal1">– Her geçirilen gün süreyi daha uzatmaktadır. Ne kadar erken başlansa, bu konuda yapılacak çalışmalar, elbette belli bir süre geçtikten sonra sonucunu vermeye başlar. En azından değişik kaynaklı bazı silahlar alacaksak, onları hemen alabilsek bile, personelin ona göre eğitilmesi bile zaman ister. Onun için bir an önce adımların atılmaya başlanması, teknik hazırlıkların yapılması, kararların alınması gerekir. Her yitirdiğimiz gün, bir zaman kaybına yol açmaktadır ve bunun bazı acı sonuçları ortaya çıkmaktadır. Öyle ki Türkiye bugün örneğin Ege’deki açık ve kesin ulusal hakları konusunda konuşamaz hale gelmiştir.</p>

  <p class="normal2">– İzin verirseniz o konuya biraz sonra geçeceğim. Yalnız son açıklamalarınızın akla getirdiği bazı soruları sormak istiyorum. Bir kere işin ekonomik yönü akla geliyor. Yani kredili bir imkân ortadan kalkarsa, aynı krediyi başka kaynaklardan sağlamak olanağını bulabilecek miyiz? Bulduğumuz takdirde, bu ulusal savunma ve dolayısıyla dış politikamızda bazı değişiklikler gerektirmeyecek mi? Eğer kredili bir olanak söz konusu değilse, peşin ödeme ile silah sağlamak olanağına sahip miyiz?</p>

  <p class="normal1">– Şimdi ulusal savunma kavramı derken ben sadece silahlarımızın, savunma araç ve gereçlerimizin kaynağını çeşitlendirelim demiyorum. Yeni bir kavramdan söz ediyorum. Bu yeni savunma kavramının kendi gerçek ihtiyaçlarımıza ve ekonomik olanaklarımıza uygun bir kavram olması gerekir. Bugün Türkiye’nin savunması, kendi ulusal ihtiyaçlarından önce, NATO’nun, bu arada özellikle Birleşik Amerika’nın ihtiyaçlarına göre saptanmaktadır, öyle olagelmiştir. NATO’ya çok fazla bağımlı hale gelmişizdir ve NATO da Türkiye’ye çok fazla güvenme alışkanlığı ve rahatlığı içine girmiştir. Bizim kendimize özgü ihtiyaçları karşılayacak yepyeni bir savunma kavramı oluşturulabilir, belki bunun birtakım silahları daha düşük maliyetli olabilir. Bunlar teknik konular olduğu için üzerinde konuşmaya yetkili değilim. Kaldı ki, sizin de haklı olarak belirttiğiniz gibi, bu dış politika ile de yakından ilgili olacaktır. Sayın Demirel son zamanlarda dış politikada yeni çizgiden söz etmeye başladı. Bu iyi bir şey. Ama Türkiye’nin jeopolitik durumundaki bir ülke, dış politikada yeni çizgi izleyecek, savunma politikasında eski çizgisini izlemeyi sürdürecek. Buna imkân yoktur. Bu büyük bir çelişkidir, etkisi birbirine bağlıdır. Türkiye kendi ekonomik olanakları içinde bir yeni savunma kavramı oluştururken, asıl güvenliği, bütün çevre ülkeleriyle dostça ve karşılıklı güvenlik içinde yaşamada arayacaktır. Bunu sağlayabildiği oranda kendi ulusal savunmasına ayırdığı kaynakları o nispette taşınabilir ölçülere de indirebilecektir...</p>

  <p class="indentmetinbold">Hükümet, ABD Kongresi yeni kanun tasarısını kabul öderse şöyle yaparım, kabul etmezse böyle yaparım demekle Türkiye’nin, ABD’ye aşırı bağımlılığının devam ettiği izlenimini uyandırmış oluyor. Bu da Türkiye’nin izler göründüğü yeni dış politika çizgisine gölge düşürüyor...</p>

  <p class="normal2">– Zannedersem bölgede dostça ilişkiler kurma konusunda oldukça yoğun bir çalışma içinde gözüküyor bugünkü hükümet...</p>

  <p class="normal1">– Evet... Biz de onu destekliyoruz, yalnız dediğim gibi dış politikada yeni çizgi derken, savunma politikasını eskisi gibi bırakmak, bu dış politikadaki yeni çizginin de inandırıcılığını zedelemektedir... İkincisi, şu konuda çok hatalı bir tutum izliyor Hükümet: Amerikan Kongresi yeni kanun tasarısını kabul ederse şöyle yaparım, kabul etmezse böyle yaparım demekle Türkiye’nin Amerika’ya aşırı bağımlılığının devam ettiği izlenimi uyandırmış oluyor. Bu da Türkiye’nin izler göründüğü yeni dış politika çizgisine gölge düşürüyor. Oysa dediğim gibi Amerikan Kongresi’nin kararı beklenedursun, Türkiye kendi savunma politikasını da bir an önce saptamak zorundadır.</p>

  <p class="normal2">– Yunanistan’la ilişkiler ve Kıbrıs sorununa gelmek istiyorum. Karamanlis bir çeşit barış saldırısına geçmiş gözüküyor. Türlü önerilerde bulundu. Bunun içtenliği belki tartışma konusu yapılabilir. Hem bu tartışma konusundaki görüşünüzü, hem de Atina’nın bu tutumuna karşı Demirel Hükümeti’nin takındığı tavrı incelemenizi rica ederim.</p>

  <p class="normal1">– Önce izin verirseniz demin başlayıp yarım kestiğimiz konuya değineyim: Ege sorunu...</p>

  <p class="normal1">Türk Hükümeti bu sorunu hafife alıyor kanısındayım. Oysa Türkiye için son derecede önemli bir sorundur ve Ulusal Egemenlik haklarıyla doğrudan doğruya ilgili bir sorundur. Biz hükümetten ayrıldığımızdan beri kurulan iki hükümeti de bu konuda sürekli uyardığımız halde, bu önerilerimiz maalesef ciddiye alınmamıştır. Ancak son zamanlarda Sayın Cumhurbaşkanımız haklı olarak bu konuya değinmeye başlamıştır. Özellikle yabancı devlet adamlarının ziyaretleri vesilesiyle yaptığı konuşmalarda... Geçenlerde belirttiğim bir acı örneği hatırlatmak isterim. Federal Almanya Başbakanı Sayın Schmidt ülkemize geldiğinde, Türk Başbakanı Sayın Demirel tarafından onuruna verilen yemekte, Sayın Demirel bir konuşma yaptı ve Türkiye ile Yunanistan arasında bir tek sorundan söz etti: Kıbrıs sorunundan. Arkasından Alman Başbakanı Sayın Schmidt konuştu ve Türkiye ile Yunanistan arasında iki sorun olduğunu söyledi: Ege sorunu ve Kıbrıs sorunu... Daha sonra birlikte basın toplantısı yaptılar. Onu da televizyondan izledim. Yine Sayın Schmidt, Türkiye ile Yunanistan arasında iki sorun bulunduğunu söyledi: Ege ve Kıbrıs sorunları. Sayın Demirel yalnız Kıbrıs sorununa değindi... Hükümet’in büyük eksikliğini son zamanlarda Sayın Cumhurbaşkanı’nın bir ölçüde gidermeye gayret etmesi bizim için bir teselli kaynağı olmaktadır... Ege konusunda Hükümet gerekli adımları atmamakla, bu sorunun Türkiye yararına çözümünün giderek güçleşmesine yol açmaktadır. Hele Türkiye, ekonomik bakımdan ve savunması bakımından zor hareket edebilecek kadar sıkıntılı bir durumdayken –yani hareket derken dış politika alanındaki, dış ilişkiler alanındaki hareket kabiliyetini, özellikle Batı’daki etkinliğini kastediyorum–, bu bakımlardan Türk Hükümeti’nin hareket kabiliyeti azalmışken, Yunanistan’ın hareket kabiliyeti alabildiğine artmıştır. Ve Batı kamuoyunu sürekli işleyebilmektedir.</p>

  <p class="normal2">– Fakat efendim, Ege’de varlığınızı kanıtlamak bakımından sık sık manevralar düzenlenmesi...</p>

  <p class="normal1">– Manevralar her zaman düzenlenir. O normal bir şeydir, hep olagelmiştir. Onda bir yenilik yok.</p>

  <p class="normal2">– Ege’de bir ödün vermekten yana olmadığını kanıtlamak...</p>

  <p class="indentmetinbold">Sayın Demirel, dış ilişkiler konusunda çelişki ve güçlüklerin olacağını bile bile bu hükümeti kurmuştur. Onun için büyük vebal altındadır. Bu yüzden şikâyet etme hakkını da kendinde görememektedir. Onun olmasa bile Türk milletinin büyük şikâyetleri vardır ve olacaktır...</p>

  <p class="normal1">– Hayır birçoğu NATO gereği zaten yapılması gereken manevralardır. Bazılarını yalnız başımıza yaparız, öteden beri. Bizim hükümetimiz zamanında da yapılıyordu. Daha evvelce de yapılıyordu. Bu manevraların yapılmasına engel olunması son derece ağır bir bunalım ve yeni bir bunalım çıkarır ki, öyle bir bunalım çıkarmayı sanırım Yunanistan da düşünmez ve göze almaz.</p>

  <p class="normal1">Fakat fır hattı konusunda bir ölçüde daha ciddi adımlar atılır, girişimlerde bulunulur gibi görünüyor. Ama onun da ayrıntılarını bilmiyoruz... Kıta sahanlığı konusunda ise, ciddi bir adım atılmıyor. Ara sıra teknik düzeyde buluşuluyor, hiçbir sonuca varılmadan ayrılınıyor. Bizden sonraki hükümetlerin Uluslararası Adalet Divanı’na gitmek ilkesini, bizim bütün uyarılarımıza rağmen kabul etmiş olmaları da Türkiye için bu konuda bir büyük talihsizlik olmuştur ve karşımıza bir engel olarak çıkmaktadır...</p>

  <p class="normal1">Yine Demirel Hükümetleri, bir yandan milliyetçi geçinirken ve Türkiye’ye bir hayli uzak birtakım yerlerdeki Türk asıllı kimselerle ilgili kışkırtıcı ve dış ilişkilerimizi zedeleyici yayınların hükümet destekçileri tarafından, hatta trt tarafından yapılmasına göz yumarken, katlanırken, Batı Trakya’daki Türklerin durumu ile ilgilenme gereğini bile duymamaktadır. Oysa, buradaki Türkler büyük baskı altındadırlar. Kıbrıs’ta gerçeğe aykırı olarak Türk mezalimi iddiaları ile ilgili yayınlar yapılır, Rum propagandaları yapılırken, Türkiye, Türk ulusunun ve Batı Trakya Türklerinin haklı şikâyetleri ile ilgili olarak dünyada bir kamuoyu oluşturması için hiçbir girişimde bulunmamaktadır...</p>

  <p class="normal1">Sayın Karamanlis’in son zamanlardaki girişimlerine gelince, bunların içeriğini ve içtenliğini ölçebilmek, iki ülke yetkililerinin bir araya gelip aramızdaki konulara ciddi olarak eğilmeleriyle mümkün olabilir. Fakat sizin de gözlediğiniz gibi, bu konuda Türk Hükümeti’nin kararsız ve çelişkili tutumu devam etmektedir. Bu da sanırım dört parti koalisyon hükümetinin kendi iç çelişkilerinden gelmektedir. Sayın Demirel, dış ilişkiler konusunda bu çelişkilerin ve güçlüklerin olacağını bile hile bu hükümeti kurmuştur. Onun için de büyük vebal altındadır. Bir seçim hükümeti için, kısa dönemli bir hükümet için birtakım riskler göze alınabilirdi. Fakat uzun dönemde, ama birtakım dış sorunların ivedi çözümler beklediği bir uzun dönemde, böyle bir koalisyonun Türkiye için, dış ilişkileri bakımından son derecede sakıncalı olacağı belli idi. Bunu hakkı olmadığı halde göze almıştır Demirel... Bu yüzden şikâyet etme hakkını da kendinde görmemektedir. Sizinle konuşmasında da hiçbir şikâyeti yok gibi görünmüştür. Onun olmasa bile Türk milletinin bu konuda büyük şikâyetleri vardır ve olacaktır. Türk tarihinin büyük şikâyetleri olacaktır...</p>

  <p class="normal1">Kıbrıs konusunda da hiçbir adım atılmaması veya Türk Hükümeti’nin herhangi bir adım atmaya niyeti yokmuş gibi davranması, bir tutukluk içinde kalması, hem Kıbrıs Türklerinin bir an önce istikrarlı bir yaşama kavuşmalarını güçleştirmektedir, geciktirmektedir, hem de Türkiye’nin Kıbrıs konusundaki haklılığına dünya kamuoyu karşısında gereksiz yere gölge düşürmektedir. Öyle ki, şimdi bu konularda ne kadar katı olduğunu bildirimiz Makarios bile nerede ise uzlaşıcı bir tavır içinde görülebilmektedir, kendini öyle gösterebilmektedir. Eğer Türk Hükümeti’nin de makûl ölçüler içinde bir uzlaşıcı tavır içine girebileceğini bilse, Makarios bütün katılığını üslubunda da sürdürür. Fakat öyle bir risk görmüyor. Ben açılayım, uzlaşıcı görüneyim, nasıl olsa Türkiye’de bu hükümet işbaşında kaldığı sürece bir karşılık gelmeyecek, dünya da beni gerçekte olduğumdan daha iyi niyetli sansın, görsün diye, son günlerde, özellikle Sayın Birand’la gazeteniz için yaptığı konuşmada, uzlaşıcı bir tavır takınabiliyor ve Türkiye de büsbütün açığa düşmüş oluyor...</p>

  <p class="normal1">Ben, öteden beri belirttiğim gibi, Türkiye ile Yunanistan arasında dostluk ilişkileri ve her alanda yakın işbirliği kurulmasından yanayım. Ama bu, aramızdaki birtakım hayati sorunların, Ege sorunu gibi, Batı Trakya Türkleri ile ilgili sorunlar gibi hayati sorunların görmezlikten gelinmesi bahasına sağlanamaz ve Kıbrıs konusunda adımlar atmanın gecikmesi de Türk-Yunan ilişkilerinin düzelmesini de elbette büsbütün güçleştirmektedir.</p>

  <p class="normal2">– İzin verirseniz bu konuda son bir soru sorayım. Benim edindiğim izlenime göre, Sayın Demirel zamanın Türkiye lehine işlediğini düşünüyor, bunun için geçen zamandan bir sakınca görmüyor. Belki de bilhassa geçiriyor bu zamanı. Eğer bu teşhisim doğru ise sizce bu, doğru bir politika mıdır? Değilse siz olsaydınız ne yapardınız Ege ve Kıbrıs sorunlarının bir an önce çözülmesinde?</p>

  <p class="normal1">– Neler yapabileceğimi hükümette iken gösterdim. Kıbrıs konusunda olsun, Ege konusunda olsun...</p>

  <p class="normal2">– Çözüm bakımından...</p>

  <p class="normal1">– Çözüm konusunda da eğer elim kolum bağlanmasaydı, belli adımları atacaktım ve tam zamanı idi. Tam zamanı olduğunu ısrarla ve açıktan belirtiyordum. Özel görüşmelerimde parti liderlerine, grup liderlerine söylüyordum. Sayın Demirel’e de söyledim. Bu konuda gerekli adımları zaman yitirmeksizin atabilecek bir hükümetin bir an önce kurulması için her şeye hazır olduğumu söylüyordum. Erken seçime, azınlık hükümetine, hatta Adalet Partisi’nin bu konuda adımlar atabilecek bir hükümet kurmasına bile yardımcı olabileceğimizi söylüyordum.</p>

  <p class="normal2">– Bu fırsat kaçırıldığına göre, bugünkü noktada ne yapılabilir?</p>

  <p class="normal1">– Bugünkü noktada yapılabilecek şeyler çok daha güçleşmiştir ama, hiçbir adım atmadan durmak, hiçbir çözüme götürmez bir ülkeyi. Herhalde Kıbrıs konusunda bir nihai anlaşma için elbette Türklerin meşru haklarından bir taviz vermeksizin ama belli ve makûl ölçüler içinde uzlaşıcı adımlar atarak, bir çözüm yolunda Türkiye’nin şimdi olduğundan çok daha aktif olması mümkündür. Bu konuda Rumlardan karşılık görülmese bile, en azından aleyhimizde oluşturulan dünya kamuoyu, lehimize çevrilebilir... Ege konusunda Türkiye’nin haklarını daha kararlı ve etkin biçimde savunması gerekir ama bu genellikle Türkiye’nin dış politikasındaki ve savunma politikasındaki kararsızlıktan kurtulmasına bağlıdır...</p>

  <p class="normal1">Bu, zamanın geçmesine önem vermemek, işleri zamana sermek Sayın Demirel’in politikacı olarak tabiatında gördüğüm bir niteliktir ve bana göre bir kusurdur bu. Çünkü zamanın ne getireceğini kimse bilemez ve Ege konusunda zamanın çok şey götürdüğü, en azından işleri güçleştirdiği bilinmektedir... Kıbrıs konusunda da Sayın Demirel’in deyimiyle, “Kıbrıs bir yere gitmiyor, olduğu yerde duruyor.” Bu doğrudur. 1974 Barış Harekâtı’ndan sonra da Türkiye açısından bir yere gitmesi söz konusu değildir. Ama Türkiye de bir yere gidememektedir. Türkiye bir türlü Kıbrıs sorununu aşamamaktadır dış ilişkilerinde... Ve yeni çizgi diye attığı her adımın da Kıbrıs açısından atıldığı izlenimi bir ölçüde olsun dünyada uyanmaktadır. Türkiye dış ilişkilerini sadece Kıbrıs açısından düzenleyemez. Kıbrıs elbette bizim milli politikamızda daima önemli bir unsur olacaktır. Ama yalnız Kıbrıs açısından dış sorunlara baktığımız takdirde, çok gerçekdışı bir perspektif ve tablo karşımıza çıkar.</p>

  <p class="normal2">– Kıbrıs ve Ege ile ilgili olarak bir son soru eklemek istiyorum bu açıklamalarınızdan esinlenerek: Kıbrıs’ta hareketsiz politikanın bir nedeni de, sanıyorum şu demin değindiğiniz uzlaştırıcı adımları atsa “işte ben aldım, sen verdin” gibi sizden gelecek, CHP’den gelecek bir propagandadan ürküyor denebilir.</p>

  <p class="normal1">– Kıbrıs konusunda Sayın Demirel bu izlenimi öyle sanıyorum ki yabancılara da veriyor. Fakat bunda tamamı ile haksızdır. Bu kaygısında haklı olabileceğini gösterecek hiçbir davranışımız olmamıştır. CHP’nin olmamıştır, öteki muhalefet partisi Demokratik Parti’nin de olmamıştır. Daha doğrusu hiçbir muhalefet partisinin bu konuda hükümete güçlük çıkartıcı bir tavrı olmamıştır ve bir seçim geçirdik, 1975 seçimlerini, görüldü ki, orada da benim Kıbrıs sorununu iç politikada istismar etme eğilimim yoktur.</p>

  <p class="normal2">– Ama o zaman verilmiş bir ödün yoktu.</p>

  <p class="normal1">– Ödün yoktu ama, kazanılmış şeyler vardı bizim zamanımızda. Herkes benim, herkes değil belli çevreler benim bir fatih havası içinde seçim kampanyasına gireceğimi sandılar. Halbuki benim başından beri böyle bir eğilimim yoktu. Bunu ayıp sayardım. Böyle ordunun sırtından mücahitlik, fatihlik taslamayı ben şahsen ayıp sayarım. Ayıp saydığımı Demirel çok iyi bildiği halde, bilmezlikten gelinir. Benim Kıbrıs Barış Harekâtı sırasında iradem dışında yayınlanan miğferli, süngülü resimlerimi toplatmak için ne kadar çaba gösterdiğimin bugünkü kamu yöneticileri arasında tanıkları vardır ve 1975 seçimlerinde de bu konuyu iç politikada istismar etmemeye özen gösterdim. Ayrıca geçen yılın yaz aylarından beri bu konuda hükümeti makûl ölçüler içinde, uzlaşıcı adımlar atmaya teşvik ettim ve yardımcı olacağımızı söyledim. Hükümet’in bu konudaki güçlüğü, kendi içinden ve Sayın Demirel’in politikadaki cesaretsizliğinden ileri gelmektedir. İnsan bazı şeyleri zamana serebilir, ama zamanında halli gereken ulusal sorunları zamana serme hakkı yoktur. Kaldı ki, biz Kıbrıs konusunda izlediğimiz istismarcılıktan uzak, yapıcı, anlayışlı tutumu izlemesek bile, çok sorumsuzca bir tutum izlesek bile, bir Başbakan ulusal sorunlarda belli bir adımı atmanın ulusal yararımız gereği olduğuna inanıyorsa o adımı atmak zorundadır... Ben bu adımı atarsam muhalefet ne der diye düşünüyorsa, o kimse ciddi bir politikacı değildir, ciddi bir devlet adamı değildir...</p>

  <p class="normal1">Ege konusundaki sorunuza, “Sen olsaydın ne yapardın?” sorunuza geri geliyorum. Neler yapabileceğimizi göstermiştik dedim; izin verirseniz hatırlatayım: 1974 başlarında hükümete geldikten sonra o sırada bize çok kapalı ve bize karşı çok katı, çok kötü niyetli bir cunta yönetiminin Yunanistan’da bulunmasına rağmen, bütün iyi niyet girişimlerinde bulunduk. Israrla bir araya gelelim, aramızdaki sorunları görüşelim, Kıbrıs sorununu, Ege sorununu görüşelim diye müracaatlarda bulunduk. Yunanistan bizim bütün bu müracaatlarımızı reddetti. Ben olumlu bir davranış bulacağım konusunda fazla umut beslemediğim halde, Brüksel’de o zamanki Yunan Başbakanı’yla uzun bir görüşme yaptım ve bugün hükümette bulunan Adalet Partisi benim o davranışımı ağır biçimde eleştirdi: “Sen bir sonuç alacağından emin olmadan, nasıl gider de Yunan Başbakanı’yla görüşürsün” diye...</p>

  <p class="normal2">– Sanırım bugünkü yaklaşımı da bu. Yani, “Ben Karamanlis’le olumlu bir sonuç alacağıma inanmadan görüşmem. Önce teknisyenler konuşsun...”</p>

  <p class="normal1">– Benim tutumum bunun tam tersidir. Bu kadar önemli siyasal sorunları teknisyenler çözemez. O sırada Yunan Cunta Hükümeti’nin bana söylediği oydu. Bunu teknisyenler konuşsun diyorlardı. İpe un sermek isteyenler böyle derler önemli konularda. Hangi teknisyen Ege’deki ulusal haklarımız konusunda kendi başına adımlar atabilir? Bunu bir teknisyenden, ne kadar iyi niyetli ve cesur olursa olsun bir büyükelçiden, bir diplomattan beklemek büyük haksızlıktır. Başbakanın kendisi birtakım adımları atma cesaretini gösteremeyecek, bir büyükelçi bu cesareti gösterme hakkını kendinde bulacak. Bu olanaksız bir şey. Ben muhalefetin eleştirilerini göze alarak ve hiçbir sonuç alamamayı göze alarak Brüksel’e gittim ve Yunanistan Başbakanı’yla görüştüm. Elim boş döndüğüm zaman ağır eleştirilere uğradım Türkiye’de muhalefet tarafından. Fakat, bütün dünyayı içtenliğimize inandıracak ölçüde o iyi niyet hareketlerinde bulunmuş olmam, bizim Ege’de haklarımızı fiilen kullanmamızı kolaylaştırmış oldu. Kimsenin söyleyecek sözü kalmamıştı. Türkiye meseleye barışçı yoldan, müzakere yoluyla çözüm bulmak için elinden geleni yapıyor, aynı iyi niyetle karşılık görmeyince çaresizlikten mecbur kalarak haklarını fiilen kullanma durumuna gidiyor makûl ölçüler içinde. Dünya bunu düşündü ve bizim Çandarlı’yı donanmamızın eşliğinde Ege’ye çıkararak, kesin hakkımız olduğuna inandığımız bölgelerin bir kısmında ilk araştırmaları yapmamız, dünya da bize karşı en küçük bir tepki uyandırmadı. Ve Yunanistan da mırın kırın etti ama, hiçbir şey yapamadı. Fakat şimdi bütün dünya, “Gemini Ege’ye çıkaramazsın” diye Türk Hükümeti’nin karşısına çıkabiliyor. Bu, kendisine milliyetçi diyen Demirel Hükümeti’nin milli haklarımızı dünyaya kabul ettirerek korumakta, bizim 1974’teki hükümetimizin ne kadar gerilerinde kaldığının somut, açık bir örneğidir...</p>

  <p class="normal1">Kıbrıs konusunda da bildiğiniz gibi aynı şeyi yaptım. İngiltere’nin ortak hareket etmemiz konusundaki önerimize olumlu karşılık vereceği bakımından büyük umutlar beslemiyordum. Ama dünya kamuoyu önünde Türkiye’nin haklılığını güvence altına almak için, davet edilmeksizin, olumlu karşılık bulma umudum zayıf ola ola o girişimde de bulundum. Ve şimdi o girişimde bulunmuş olmamızın haklılığı İngiltere’deki son yayınlarla büsbütün ortaya çıkıyor...</p>

  <p class="normal2">– Ama orda sizin sanki Wilson’u aldattığınız...</p>

  <p class="normal1">– O tamamıyla yanlış. Bir açıklama gönderdim; Sandey Times’da yayınlandı.</p>

  <p class="normal2">– Fakat altına da çok garip bir dipnotu konarak yayınlandı. Sanki sizi yalancı yerine koydular.</p>

  <p class="normal1">– Maalesef bu konuda kendilerini yanıltan bazı kaynaklar olduğunu sanıyorum ama, o görüşmelerin tutanakları bugün de devletimizin arşivlerindedir...</p>

  <p class="normal2">– Ben, affedersiniz bu vesile ile açıklayayım... Sandey Times’ın Yayın Müdürü dostum, kendisine bir mektup yazdım ve bunu hatırlattım. Yani bu dipnotuna karşı duyduğum üzüntüyü belirttim ve gerçeği öğrenmek istiyorsan kendi bakanlığınızdaki tutanaklara bakmak kâfidir dedim, iki hafta geçti hiçbir cevap almadım.</p>

  <p class="normal1">– Bende İngilizlerin bu konuda, son zamanlardaki tutumu büyük hayal kırıklığı uyandırdı güvenilirlik bakımından. Ve büyük üzüntü duydum. Bu, İngiltere’nin işlemiş olabileceği bazı hataları, bizim sırtımızdan tevil etme yolunda bir çabadır...</p>

  <p class="normal1">Son zamanlarda yaptığım dış temaslarda yeri gelse de gelmese de bu konuya da değiniyorum. Ya ben ya heyette bulunan öteki arkadaşlarım...</p>

  <p class="normal2">– Bu konu derken?</p>

  <p class="normal1">– Ege konusu... Bu konunun siyasal veya teknik yetkilileriyle konuşuyoruz ve genellikle edindiğim izlenim şudur: Bu konuda küçüklü büyüklü birçok devletler, Türkiye’nin haklı olduğunu kabule ve Türkiye’yi bu konuda desteklemeye hazırdırlar. Bu konudaki izlenimlerimi ben hükümete de sırası geldikçe ulaştırmış bulunuyorum. Ama herhalde başka ulusların, başka devletler yöneticilerinin bizden daha çok bizi savunmalarını bekleyemeyiz.</p>
</body>
</html>
