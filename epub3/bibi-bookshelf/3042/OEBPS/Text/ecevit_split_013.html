<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ecevit</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal3" id="calibre_toc_11">Ege Sorunuyla İlgili Basın Toplantısını Açış Konuşması<sup class="calibre3"><a href="../Text/ecevit_split_024.html#footnote-100-8" id="footnote-100-8-backlink">[8]</a></sup></h2>

  <p class="normal1">Bir Türk sismik araştırma gemisinin Ege’de çalışmaya başlaması üzerine Yunanistan’ın Ege sorununu uluslararası kuruluşlara götürmeye kalkışması, öyle sanıyorum ki, bu ülkenin, sık sık yaptığı gibi, Türkiye ile arasındaki anlaşmazlıklara başka ülkeleri de çekme amacına yöneliktir. Oysa bu tutum, hiçbir zaman, iki komşu ülke arasındaki ilişkileri gerginleştirmekten ve sorunların çözümünü güçleştirmekten başka bir sonuç vermemiştir.</p>

  <p class="normal1">Dış temaslarımdan edindiğim izlenime dayanarak söylüyorum ki, Yunanistan, Ege sorunu ile ilgili haksız tutumuna, başka devletlerden, umduğu desteği bulamayacaktır. Bir buçuk yılı aşkın süredir, bir yandan Türk Hükümetlerini Ege konusundaki haklarımızı arama ve kullanma bakımından daha etkin davranışlara teşvik ederken, bir yandan da bütün dış temaslarımızda görüştüğümüz yabancı devlet yöneticilerine, Türkiye’nin ulusal hakları açısından Ege sorununu anlatmaya özen gösterdik. Yunanistan’ın, geçmişte yarattığı birtakım oldubittileri hukuki dayanak gibi kullanarak, Ege’de aşırı haklar iddia etmesi, görebildiğim kadar, dünyanın hiçbir yerinde ciddiye alınmamakta, haklı bulunmamaktadır.</p>

  <p class="normal1">Yunanistan’ın, bu konudaki haksız tutumuyla ilgili olarak, Amerika Birleşik Devletleri’nden tek yanlı garanti sağladığı yolundaki izlenimi de, öyle inanıyorum ki, kendi açısından aşırı iyimser bir yoruma dayanmaktadır.</p>

  <p class="normal1">1974 yılında, hükümette bulunduğumuz sırada, Çandarlı gemisini, Türk donanmasının eşliğinde, Ege’deki bazı Yunan adalarının batısına Ege Denizi’nin ortalarına kadar göndermiştik. Çandarlı’nın araştırma yaptığı alanın, kıta sahanlığı bakımından hak iddia ettiğimiz alanlardan biri olduğunu da o sırada resmen açıklamıştık. Yunanistan o girişimimize büyük bir tepki gösterememişti. Gösterdiği kadarı ile de, dünya kamuoyunu etkileyememişti.</p>

  <p class="normal1">CHP hükümetten ayrıldıktan sonra, Türkiye’nin, Ege’deki kıta sahanlığı araştırmalarını bir süre ihmal etmiş olması, şimdi bu araştırmalar, üstelik 1974’tekinden çok daha sınırlı bir alanda, yeniden başlayınca, Yunanistan’ın sert tepki göstermesine haklılık kazandırmaz.</p>

  <p class="normal1">Bizim görüşümüze göre, Ege konusunda bugünkü Türk Hükümeti’ne yöneltilebilecek başlıca kusur, hak iddiası ve kullanımı bakımından, 1974’teki aşamanın daha ilerisine gitmiş olması değil, bir hayli gerisinde kalmış olmasıdır.</p>

  <p class="normal1">1974’te, Çandarlı gemisi Ege’ye gönderildiği zaman, bu geminin araştırma yaptığı alanlardaki kıta sahanlığı üzerinde hak iddia ettiğimizi resmen açıklamıştık. Şimdi ise, Türk Hükümeti, böyle bir hak iddiasında bile bulunmamaktadır.</p>

  <p class="normal1">Yunanistan’ın ona rağmen gösterdiği tepkiyi, hele nerede ise savaş tehditlerinde bulunmasını anlama olanağı yoktur.</p>

  <p class="normal1">Bizim bu konuda Türk Hükümeti’ne tavsiyelerimiz şunlardır:</p>

  <p class="normal1">1) MTA Sismik-1 araştırma gemisinin Ege’de, Türk karasuları dışındaki çalışmaları sürdürülürken, Türk Hükümeti, bunun, yalnızca bir bilimsel araştırma ile değil, ulusal hak iddialarımızla ilgili olduğunu resmen açıklamalıdır. İki yılı aşkın bir süre önce yaptığımız ve dünya kamuoyunun herhangi bir tepkisiyle karşılaşmadığını gördüğümüz bu tür açıklamalardan şimdi kaçınmak için bir neden yoktur. Bu konuda gösterilen çekingenliğin, Yunanistan’ı haksız tutumunda cüretlendirmekten başka bir sonuç sağlamadığı ortaya çıkmıştır.</p>

  <p class="normal1">2) Türk Hükümeti, MTA Sismik-1 gemisinin “ihtilaflı sularda” araştırma yaptığını söylüyor. Bizim görüşümüze göre böyle bir yaklaşım ve açıklama doğru değildir. Türk Hükümeti, Ege’de kıta sahanlığı bakımından hak iddia edebileceğimiz alanları resmen açıklamalıdır ve araştırmaları bu alanlarda sürdürmelidir. Bu konuda Yunanistan açısından bir ihtilaf varsa, bunu söylemek, Türkiye’ye değil, Yunanistan’a düşer.</p>

  <p class="normal1">3) Türk basınında, geçen ay, resmi kaynaklara dayanılarak bir kıta sahanlığı haritası yayınlanmıştır. Resmen yalanlanmamış olmakla birlikte, bu haritanın, kıta sahanlığı ile ilgili olabileceğine ihtimal vermek istemiyoruz. Çünkü, Ege’nin jeolojik yapısı göz önünde tutulursa, bu haritada Türkiye’nin kıta sahanlığı gibi gösterilen alanlar, doğal haklarımızın çok gerisinde kalmaktadır. Bu konuda derhal bir resmi açıklama yapılmalıdır. Bunda geç kalınması, ilerde büyük sakıncalar doğurabilir ve bundan Hükümet sorumlu olur.</p>

  <p class="normal1">4) Hükümet yetkililerinin, kıta sahanlığı bakımından hak iddia etmemiz gereken alanlar için, “açık deniz” veya “uluslararası sular” gibi deyimleri kullanmaları ve başka devletlerin de isterlerse bu alanlarda deniz yatağı araştırmaları yapabileceklerinden söz etmeleri çok yanlış ve sakıncalıdır. Gemilerin seyri bakımından bu tanımlama doğru olsa bile, Ege’nin deniz yatağı bakımından doğru değildir. Uluslararası deniz hukuku çalışmalarında Ege durumundaki denizler için, “özelliği bulunan deniz” veya “yarı kapalı deniz” gibi deyimler kullanılmaya başlanmıştır. Bu durumdaki denizlerde ise kıyı devletlerinin, deniz yatakları bakımından bazı ayrıcalıkları, özel hakları bulunduğu anlayışı dünyada yaygındır. Ona rağmen, Türk Hükümeti’nin, aşırı bir cömertlikle, Ege’yi, deniz yatağı bakımından açık denizlerle bir gibi göstermesi, ileride başka devletlerin de hak iddia etmelerine yol açabilir ve Türkiye’yi çok güç durumda bırakabilir.</p>

  <p class="normal1">5) Türk Hükümeti, anlaşılmaz nedenlerle, deniz hukukuna ilişkin iç mevzuatımızı çağın gerçeklerine göre düzenleme olanağını sağlayan yetki yasasını kullanmaktan vazgeçmiştir; bu yasanın süresini geçirmiştir. Oysa bir ülke, kendi mevzuatıyla kendi ulusal deniz haklarını belirlemeden, nerede ne hak iddia edeceğini bilemez. Yetki yasası derhal yeniden çıkartılmalı ve bununla ilgili yasa gücünde kararnameler daha çok geç kalınmaksızın yayınlanmalıdır.</p>

  <p class="normal1">6) Ege’de Türkiye’nin kıta sahanlığının tanımlanması bakımından olsun, bu tanımlamanın hangi ölçeklere dayanacağı bakımından olsun, bazı devlet daireleriyle konuyu iyi bilen bazı Türk uzmanları arasında, hatta belki de doğrudan doğruya bazı devlet daireleri arasında, derin görüş ayrılıkları bulunduğu anlaşılmaktadır. Uluslararası deniz hukuku çalışmalarında ortaya çıkan eğilimlerin veya kavramların yorumlanışında da, bazı Türk uzmanlarının Hükümet’ten değişik düşündüğü bilinmektedir. Gerek Hükümet üyelerince Ege sorunuyla ilgili olarak zaman zaman kullanılan sakıncalı deyimler, gerek basında çıkan ve Türkiye’nin gerçek ulusal haklarıyla bağdaşmayan haritalar, bizde Hükümet’in, bu konuyla derinliğine ilgilenmediği, o yüzden bazı yanlış kavramları veya tanımlamaları benimser göründüğü izlenimini yaratmıştır.</p>

  <p class="normal1">Milli Güvenlik Kurulu ve Hükümet, deniz bilimiyle ve deniz hukuku ile yakından ilgilenen Türk uzmanlarını dinlemek üzere derhal toplanmalıdır ve ilgili devlet kuruluşları yetkilileri ile bu uzmanları tartıştırarak, önemli kavramlar, tanımlamalar, gelişmeler ve Ege deniz yatağındaki sınırlamalar üzerinde daha sağlam bir anlayışa varmalıdır. Aksi halde, Türkiye’nin bazı hakları gözden kaçırılabileceği ve yitirilebileceği gibi, ileride Hükümet bu yüzden ağır sorumluluk altında kalabilir. Hükümet, böyle bir yaklaşım izler ve Türkiye’nin Ege’deki ulusal haklarını daha açık ve kesin bir şekilde savunursa, Cumhuriyet Halk Partisi’ni ve öyle inanıyorum ki, Türk kamuoyunu daha çok yanında bulacaktır ve Yunanistan’ın Ege sorunuyla ilgili ciddi müzakerelere yaklaşma olasılığı artacaktır.</p>

  <p class="normal1">Bu arada, şimdiye kadar sürdürülen teknik düzeydeki görüşmelerden hiçbir sonuç alınamayacağı, bir an önce iki ülke arasında yüksek düzeyde görüşmelere başlanması gerektiği inancımızı da bir kez daha belirtmek isterim.</p>

  <p class="normal1">Türkiye, Ege davasında haklıdır. Haklılığını bütün dünyaya benimsetebilecek durumdadır. Yunanistan gibi aşırı hak iddiaları ile veya tehditlerle ortaya çıkmayı hiçbir zaman düşünmemiştir. Türkiye’nin amacı, Ege’de iki kıyı devletinin de haklarını adaletli ölçülerle sağlayacak bir anlaşmaya barışçı yollardan varılmasıdır.</p>

  <p class="normal1">Böylesine makûl bir yaklaşım içinde Ege sorununa kararlı olarak çözüm arayacak bir Türkiye’nin, yıllardan beri, Ege’nin deniz yatağı üzerinde tek taraflı ve aşırı hak iddialarında bulunan ve on beş yıla yakın süredir birtakım oldubittilerle fiili durum yaratmaya kalkışan Yunanistan karşısında dünya kamuoyunu yanında bulacağından hiç kuşku duymuyorum.</p>
</body>
</html>
