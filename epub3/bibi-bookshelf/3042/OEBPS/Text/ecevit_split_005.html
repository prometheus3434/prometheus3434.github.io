<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ecevit</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal3" id="calibre_toc_6">Ekonomik Sorunlar</h2>

  <p class="indentmetinbold">Ekonomist olmadığım için, ekonomik konularda yaptığım her açıklamadan önce mümkün olduğu kadar geniş bir uzman çevresine danışırım. Bu konuda hiçbir kompleksim yoktur. Bence bir siyaset adamı ve bir yazar, en büyük hatayı kendisinin her şeyi bildiğine inanırsa yapar. Benim böyle bir iddiam yoktur...</p>

  <p class="normal2">İPEKÇİ – İzin verirseniz, ekonomik konulara geçelim. Bu alanda da işe önce kişisel bir soru sorarak başlamak istiyorum. Bu soru yaygınlaştırılmaya çalışılan bir izlenimle, bir iddia ile ilgili... Denir ki, “Ecevit iktisatçı değildir, iktisattan anlamaz, bu alandaki görüşleri romantiktir.” Bu iddialara karşı ne dersiniz?</p>

  <p class="normal1">ECEVİT – Bunun tabii hangi verilere dayandığını bilmeliyim ki, bir cevap verebileyim. Ben genellikle iyi bilmediğim konularda, hatta bazen çok iyi bildiğim konularda, o konuları benden daha iyi bildiğine veya en az benim kadar bildiğine inandığım kimselere danışırım. Kendim de ekonomist olmadığım için, ekonomik konularda yaptığım her açıklamadan önce mümkün olduğu kadar geniş bir uzman çevresine danışırım. Onlardan bilgi ve görüş alırım. Bu konuda hiçbir kompleksim yoktur. Bence bir siyaset adamı ve bir yazar, en büyük hatayı kendisinin her şeyi bildiğine inanırsa yapar. Benim böyle bir iddiam yoktur. Özellikle ekonomik konularda öteden beri CHP çevresinde ve içinde uzmanların toplanmasına özen göstermişimdir. Ve bu konularda daima yetkili, bilgili kişilere danışmaya özen göstermişimdir. Zaman zaman bütçe üzerinde CHP’nin sözcülüğünü yaparım. Bu konuşmalarımı bazen aylar, bazen haftalar önce hazırlamaya başlarım ve söyleyeceğim her rakamı, vereceğim her bilgiyi birkaç süzgeçten geçiririm. Nitekim kitap halinde bastırdığım 1976 bütçe konuşmamda AP’nin kesintili olarak 10 yıllık bir süre içinde iktidarda izlediği ekonomik politikayı temelinden eleştirdim. Fakat bu eleştirilerimin dayandığı verilerden hiçbirini Sayın Demirel veya başka bir AP’li reddedemedi. Örneğin, AP’nin tutumunun Türk ekonomisindeki yapısal bozuklukları büsbütün derinleştirdiği ve yaralar haline getirdiği yolunda verilere, rakamlara dayanarak iddialar öne sürdüm. Demirel’in ve AP’nin yatırımcılık iddiasının bir aldatmaca olduğunu, yine birtakım rakamlara ve belgelere dayanarak ifade ettim; bunlardan hiçbirine, hiçbir somut cevap veremedi Sayın Başbakan ve öteki AP sözcüleri. Konuyu başka alanlara kaydırmak istediler.</p>

  <p class="normal1">Bu ekonomik konularda açıklamalar yaparken ve eleştiriler yaparken izlediğim yöntem, CHP’nin ekonomik politikasıyla ilgili olarak izlediğim tutum ise, hem uzmanlara danışılarak oluşturulan bir tutumdur, hem de halktan, halkımızın eğilimlerinden ve özlemlerinden esinlenerek oluşturulan bir tutumdur. Örneğin, halk sektörü kavramımız, ilkemiz vardır. Bizim halk sektörü kavramımız tümü ile Türk halkında son yıllarda ortaya çıkan bazı eğilimlerden, sağlıklı eğilimlerden esinlenmiştir. Özellikle yurtdışına giden işçilerimiz, bildiğiniz gibi aralarında birleşip şirketler veya kooperatifler kurarak devletin de, özel kesimin de ihmal ettiği geri kalmış bölgelerde sanayi yatırımları veya tarımsal sanayi yatırımları yapmaya çalışmaktadırlar. Yani dar gelirli halk kesimi ücretli işçi veya köylü olarak bir araya gelip sanayi yatırımları kurmak istemektedirler. Biz halktaki bu sağlıklı eğilimden hareket ederek, halk sektörü kavramını oluşturduk ve özellikle yurtdışı gezilerimde veya Türkiye’ye gelen yabancı devlet adamlarından bazıları ile veya gazetecileri ile yaptığım görüşmelerde, bizim bu kavramımızın dünyada şimdiden geniş bir ilgi uyandırmakta olduğunu görüyorum. Öte yandan kamu iktisadi kuruluşlarında çalışanların yönetime egemen olması, işçi, mühendis ve diğer yöneticilerle ücretli yöneticilerin yönetime hâkim olma fikri bütün dünyada değişik ölçülerde ve biçimlerde denenmekte olan ve yer yer de başarı ile uygulanmakta olan bir sistem. Örneğin, Yugoslavya kendi yolunda bu yönde bir hayli ileri adımlar atmıştır. Batı Almanya’da son zamanlarda bu yönde önemli yasalar çıkarılmış ve uygulamalara girişilmiştir, İsveç’te bu konu önemle tartışılmaktadır. Şimdi benim bu gibi konularda ortaya attığım düşüncelerden hangileri niçin gerçekçiliğe aykırı bulunuyor da, romantikliğime kanıt sayılıyor, onu bilmeden cevap vermem zor.</p>

  <p class="normal2">– İzin verirseniz Sayın Demirel’in son konuşmasında yaptığı açıklamalar konusundaki görüşlerinizi öğrenmek istiyorum. Sayın Demirel o açıklamalarında enflasyonla savaş konusunda nasıl bir tutum izlediğini ve ne gibi tedbirler aldığını açıklamış bulunuyor. İsterseniz önce bu noktadan başlayalım.</p>

  <p class="normal1">– Sayın Demirel enflasyon hızını kendi hükümeti döneminde kestiği iddiasına sanırım ki, artık kendisi de pek inanamıyordur. Çünkü devletin şu âna kadar yayınlanan resmi belgelerinde bile Türkiye’de enflasyon hızının azalmadığı, tersine arttığı görülmektedir.</p>

  <p class="normal2">– Affedersiniz, bu konuda kendisi diyor ki, “1975, 1973 ve 1974’te daha iyi oldu, 1976 olmayacak.” Bunu kabul ediyor, yalnız kümülatif olarak bugüne kadar gözüken artışın yıl sonuna kadar azalacağını ileri sürüyor.</p>

  <p class="normal1">– Şimdi vereceğim bazı rakamlar var. O rakamlar sanırım Sayın Demirel’in bu iyimser iddiasının da doğru olmadığını gösterecektir. En azından Sayın Demirel’in bu iyimser iddiasının hangi verilere dayandığını, hangi göstergelere dayandığını bilmemiz gerekir. Şu kadar öyle bir göstergeyle karşılaşmış değiliz. Kaldı ki, Demirel’in bu yıl enflasyon hızının artabileceğini kabul etmesi, kendi hükümetinin ekonomik tutumunun ne kadar ters olduğunu gösterir. Çünkü bugün dünyada az sayıda birkaç istisnayı bir yana bırakacak olursak, ülkelerden çoğunda enflasyon hızı artık tek haneli rakamlarla ifade edilir hale gelmiştir. Türkiye’de ise çift haneli rakamlarla ifade edilmektedir. Ve bütün dünyada enflasyon hızı düşerken, Türkiye’de bu hızın artması, herhalde bugünkü Türk Hükümeti’nin tutumunun doğruluğuna bir kanıt sayılamaz. Tüketici fiyatlarında geçen yıl yüzde 20 dolaylarında artış olmuştu. Oysa bu yılın yalnız ilk 5 ayında yüzde 10 artış vardır. Bu yıl yalnız tüketici fiyatlarında değil, toptan eşya fiyatları endeksinde de yüzde 20 ile yüzde 30 arasında bir yükselmeyi uzmanlar beklemektedir. Geçinme endekslerine Ankara’dan bir örnek vermek isterim. 1973’ten 1976’ya kadar ilk beş ayın bir karşılaştırmasını yaparsak şu durumla karşılaşırız: 1973’ün ilk beş ayında Ankara’da geçinme endeksinde yüzde 4 artış olmuştur. 1974’te yüzde 4.7, 1975’te yüzde 10.7, 1976’da yüzde 8.6. Demek ki, dünyada fiyat artışlarının en çok hız kazanmış olduğu 1974’e oranla, Türkiye’de 1976 yılında, yani dünya fiyat artış hızlarının düşmeye başladığı bir dönemde, geçinme endeksi, 1974’ün üstüne çıkmıştır. Öyle sanıyorum ki, ilk beş aylık artış hızı bu yıl hızlanarak devam edecektir. Çünkü geçinme endekslerini doğrudan veya dolaylı etkileyen bazı temel maddelerde ve hizmetlerde yer alan önemli yükselişler henüz beş aylık dönemin endekslerine yansımış değildir. Asıl önemli olan, toptan eşya fiyatlarının da bu yıl çok yükselmeye başlamış olmasıdır. Geçen yıl toptan eşya fiyatları geriden geliyordu. Geçinme endeksleri daha hızlı yükseliyordu. Fakat bu yıl toptan eşya fiyatları endeksindeki yükseliş de artmıştır.</p>

  <p class="normal2">– Sayın Demirel, gıda maddelerine bir baskı olduğunu söylüyor, öteki ürünlerde tehlike görmüyor.</p>

  <p class="normal1">– O da gerçeğe tamamıyla ters düşüyor. Şimdi rakamlarla bunu belirtmeye çalışacağım... Bu yılın belirgin ve kaygı verici bir niteliği, özellikle sanayi ürünlerinin fiyatlarında hızlı artışların görülmesidir. Sanayi ürünleri fiyatlarında bu yılki yükseliş, son beş yılın en üst düzeyine varmıştır. Bunu örnekleriyle göstermek isterim: 1973 yılının ilk beş ayında, sanayi ürünlerinin fiyat artışı yüzde 5.6 idi. 1974’te bu, yüzde 12.4’e çıkmıştır. Fakat bu aslında olağanüstü bir döneme rastlar. Dünyadaki çok büyük petrol fiyatları artışı ve hammadde fiyatları artışı sonucu olarak, aynı zamanda Türkiye’de birkaç yıldır baraj arkasına alınıp bekletilen ve patlama noktasına gelen fiyat artışlarının tescil edildiği dönemdir 1974’ün ilk beş ayı... O dönemde yüzde 12.4’e çıkmıştır. 1975 yılında yüzde 1 düzeyinde kalmıştır. Fakat bu yıl 1976’nın ilk beş ayında sanayi ürünlerinin fiyatlarında yüzde 12.1 artış olmuştur... Burada 1974’ün artış hızına göre binde 3 gibi küçük bir fark görülüyor, bu yılın lehine. Fakat bu dahi aldatıcıdır. Çünkü bu verdiğim rakam, henüz elektrik fiyatlarına, demir-çelik fiyatlarına ve çimento fiyatlarına yapılan zamların muhtelif sektörlere yansımasından önce yapılmış hesaplara dayanmaktadır. Onların da yansıması ile birlikte artış hızı daha da yükselecektir. Sayın Demirel, sizin de belirttiğiniz gibi, bu yılki fiyat artışlarının daha çok gıda maddelerinde, yiyecek maddelerinde ileri geldiğini söylüyor. Fakat aslında daha çok sanayi ürünleri ve girdileri fiyatlarındaki artışlardan ileri gelmektedir... Üstelik kamu iktisadi kuruluşlarının hemen bütün mamulleri için zam istekleri aylardan beri bekletilmektedir. Bunlardan bazıları şimdilik kabul edilmiştir. Fakat bunları bekletmenin yükünü Türk ekonomisi uzun süre taşıyamayacaktır. 1975 Ekim seçimlerine kadar fiyatlar suni birtakım tedbirlerle ve ekonomiye uzun vadede, hatta orta vadede büyük zararlar verebilecek bazı gecikmelerle yükseltilmiyormuş gibi bir tutum izlenmiştir. Fakat artık fiyatları suni yollardan düşük tutma veya düşük gösterme olanağı ortadan kalkmaktadır. Zam yapılmadığı izlenimini vermek ve bu yoldan hükümete puan toplamak uğruna zorunlu hale gelmiş, kaçınılmaz hale gelmiş fiyat ayarlamalarının suni olarak geciktirilmesi, kısa süre sonra ekonomiyi büsbütün olumsuz yönde etkilemektedir. Yatırımlar açısından, ekonomik kuruluşların iç finansmanı açısından olumsuz bir yönde etkilemektedir. Ve piyasada çift fiyatlar oluşmasına yol açmaktadır. Bu da devletin ve halkın değil, karaborsacıların, istifçilerin işine yaramaktadır. Nitekim kendi hükümetinin bazı fiyatları suni olarak düşükmüş gibi göstermekle karaborsacılara hizmet etmiş olduğunu sizinle yaptığı sohbette Sayın Demirel de itiraf etti. Uzun süre örneğin demir-çelikte çift fiyatın Türkiye’de geçerli kaldığını söyledi. Serbest piyasada, yani gerçekte, bazı demir-çelik mamullerinin fiyatı 9 liraya yükselirken, resmen bunun fiyatının 5 lirada tutulduğunu ve bunun sakıncalar doğurduğunu, sizinle yaptığı konuşmada ifade etti. Bugün de gerçek fiyat 9 lira olmakla beraber, Hükümet’in 7 lira resmi fiyat saptadığını söylüyor. Demek ki, arada yine iki liralık bir fark vardır. Ama Sayın Demirel fiili fiyatın bugünkü resmi fiyat düzeyine ineceğini söylüyor. Oysa bugün piyasadaki son durum, bazı demir-çelik ürünlerinin fiyatlarının dokuz lirayı da aştığını, 10 lirayı bulduğunu, hatta aştığını gösteriyor...</p>

  <p class="normal1">1974’te fiyatların artış hızından sürekli şikâyet ederdi Sayın Demirel... Fakat artık bu şikâyet hakkını kaybetmiş bulunuyor. Kaldı ki, 1974’te biz bazı fiyatları yükseltirken, biraz önce belirttiğim gibi, hem dünyadaki petrol fiyatlarında ve çeşitli hammadde fiyatlarında, sanayi ürünlerinde yer alan büyük değişiklikler, fiyat yükselişleri gerçeğini kabul etmiş oluyorduk. Hem de bu fiyatları yükseltirken, bir yandan işçi ücretlerinde ve kamu görevlilerinin aylıklarında, bir yandan da destekleme alımı yoluyla köylünün gelirinde olağanüstü artışlar sağlıyorduk. Şimdi ise hem tarım ürünleri için uygulanan destekleme alım fiyatları çok düşük tutuluyor, hem de tarımda kullanılan girdiler dahil, her şeyin fiyatları büyük ölçüde artıyor...</p>

  <p class="normal2">– Bu noktada bir saplantı yapmak istiyorum izin verirseniz. Tarım taban fiyatlarının çok düşük tutulduğunu söylediniz. Gerçekten çok düşük sayılabilir mi? Bereketli bir yıl olması nedeniyle düşük tutulsa dahi tarım üreticilerinin eline iyice bir para geçebileceği düşünülebilir. Birinci husus bu. İkincisi, toplusözleşmelerle enflasyon oranının üstünde zamlar sağlandığı gözlemi var. Ve nihayet son getirilen kanunlarla, sosyal güvenlik alanında son alınan yasal tedbirlerle, memurlara, emeklilere getirilen bazı yeni maddi olanaklar var. Bunlar acaba fiyatlardaki artışın etkisini bir oranda azaltmış sayılmaz mı?</p>

  <p class="indentmetinbold">Geçen yıl gümrüksüz olarak 680 milyon dolar değerinde demir-çelik ithali yapıldı ve bu yüzden mahdut sayıda aracılar, istifçiler bir milyar lirayı aşkın kâr sağladılar. Öyle sanıyorum ki, bu kârların küçük bir kısmını da tedhişçi hareketlerin finansmanına yönelttiler... Örneğin, Ticaret Odası bile –elimizdeki belgelere dayanarak söylüyorum– Ülkü Ocakları’na bağışta bulunmaktadır...</p>

  <p class="normal1">– Bu konulara da değinirim. İzin verirseniz önce fiyat artışları ile ilgili açıklamalarımı bitireyim. Bu destekleme alım fiyatları çok düşük tutulurken, satış fiyatlarının, tüketici endekslerine yansıyan fiyatların çok yükseldiğine birkaç örnek vermek isterim. Örneğin, devletin bu yılki çay alım fiyatlarında yüzde 17 düzeyinde bir artış oldu. Buna karşılık çayın satış fiyatında yüzde 40 artış oldu. Ekmeklik buğday fiyatı ortalama yüzde 4.5 yükseldi. Ekmek fiyatı ise birçok yerlerde şimdiden yüzde 25 yükseldi. Buğday fiyatlarının fazla yükseltilmemesine gerekçe olarak Hükümet, “Biz tüketiciyi koruduk. Çünkü vatandaşın çoğu ekmek tüketicisidir, buğday tüketicisidir” diyordu. Ama, görülüyor ki, tüketici hiç korunmamıştır. Üreticiye ancak ortalama yüzde 4.5 zam verilmiş, fakat bu, tüketiciye yüzde 25 olarak yansıtılmıştır... Öte yandan, kahvede yüzde 100 zam oldu. Tüp gazında yüzde 60 zam oldu. Gazdaki bu artış fiilen sağlanmış oldu. Böylelikle Hükümet’in zam vermiyorum iddiaları vatandaş için geçersiz kaldı. Aynı şey kömür fiyatlarında da bir gerçek olarak ortadadır. Görünürde kömürün satış fiyatı yükseltilmiyor ama, vatandaş normal yoldan kömürünü alamadığı için, birkaç kat yüksek fiyata karaborsadan almak zorunda kalıyor, eğer gücü yetiyorsa... Demir-çelik, son altı ayda yüzde 80 pahalılandı ve ona rağmen karaborsaya düştü... Bu vesileyle şunu belirtmek isterim: Demirel’in de itiraf ettiği üzere Hükümet’in zam yapmadığı izlenimini suni olarak yaratabilmek için uzun süre demir-çelikte çift fiyata izin verilmiş olmasının bir sonucu şu oldu: Geçen yıl 1975’te gümrüksüz olarak 680 milyon dolar değerinde 1 milyar 86 milyon ton demir-çelik ithali yapıldı ve bu yüzden mahdut sayıda aracılar, istifçiler 1 milyar lirayı aşkın kâr sağladılar. Öyle sanıyorum ki, bu kârlarının küçük bir kısmını da tedhişçi hareketlerin finansmanına yönelttiler...</p>

  <p class="normal2">– Bu kanıya nasıl varıyorsunuz efendim?</p>

  <p class="normal1">– Bir yerden bu paraların sağlandığı, bu arada bazı iş çevrelerinin de buna mali katkıda bulunduğu biliniyor. Örneğin, Ticaret Odası bile –elimizdeki bazı belgelere dayanarak söylüyorum– Ülkü Ocakları’na bağışta bulunmaktadır...<sup class="calibre3"><a href="../Text/ecevit_split_021.html#footnote-100-5" id="footnote-100-5-backlink">[5]</a></sup></p>

  <p class="normal1">Çimento 10 Nisan 1975’e kadar resmi fiyatı fabrika teslimi, torba fiyatı olarak, 19 lira 75 kuruş iken, şimdi resmen 26 liraya yükseltildi. İnşaat ayı olan mayısta ise, fiilen 42 liraya kadar çıktı. Bundan da tabii karaborsacılar yararlanıyor... Şimdi o yüzden Türkiye yakın zamana kadar çimento ihracatçısı iken, çimento ithali yoluna gidiyor. Daha doğrusu Sayın Demirel, çimento ithal edilerek fiyat istikrarının sağlanacağını iddia ediyor. Oysa bazı çimento fabrikalarının aslında düşük maliyetle sağlanabilecek şekilde, tesislerine değirmenler eklemek suretiyle çimento üretimlerini arttırma olanağı vardır ve bu yolda başvurmalar olmuştur. Ama, bunun için gerekli malzemeyi ithal edemiyorlar. Çünkü, devlet kendilerine gerekli döviz olanaklarını sağlayamıyor. O yüzden Türkiye belki de çimento ithali zorunda kalacaktır... Türkiye’de tüm yatırımların yüzde 53’ünü inşaat yatırımları oluşturur, inşaat yatırımlarında son zamanlarda demir, çelik, çimento, tuğla, kereste ve sıhhi malzeme gibi maddelere yapılan zamlar dolayısıyla inşaat maliyeti altı ay içinde yüzde 30 oranında yükselmiştir. Bu tabii konut fiyatlarını ve kiralarını da olumsuz yönde etkiliyor. Son aylar içinde Ankara’da yer yer kiraların yüzde 50 dolaylarında arttığı haberlerini alıyoruz. Ayrıca kat fiyatlarında da olağanüstü artışlar olmaktadır ve inşaat maliyetindeki bu yükseklik giderek inşaatı olumsuz yönde etkileyeceği için, kiraları da büsbütün yükseltecektir. Bu tabii geçinme endekslerine önemli ölçüde yansıyacaktır.</p>

  <p class="normal1">Asıl ilginç bir nokta, gübre konusunda ortaya çıkıyor. Biliyorsunuz, bu hükümet gübre konusunda çok iddialı idi. İşbaşına gelir gelmez gübre fiyatlarını indirdi ve bununla övündü. Fakat şimdi Türkiye’de gübre sıkıntısı başladı. Şu sırada belki gübre bulabilirsiniz, ama gübreyi asıl kullanması gereken aylarda üretici köylü, gübreyi bulamadı, karaborsada bile bulmakta güçlük çekti. Bunun çok ilginç bir nedeni, devletin resmi belgelerinde görülüyor... 1974 yılında CHP hükümetteyken Türkiye 101 milyon dolarlık gübre ithal etmişti. 1975’te gübre ithali 48 milyon dolara düşürüldü. Bu yıl çok daha düşük olacağı anlaşılıyor. Bunun da göstergesi şu: Gübrenin tarım zorunluluğu açısından en çok ithal edilmesi gereken ocak-şubat ayları arasında bir karşılaştırma yapacak olursak, 1975 yılının ocak-şubat ayında 21 milyon dolarlık gübre ithal edilmişken, bu yıl ancak 1 milyon 600 bin dolarlık gübre ithal edilmiştir. Bu yüzden Türkiye’de büyük bir gübre karaborsası çıkmıştır. Ve gübreye en çok muhtaç olduğu dönemde köylü ya gübre kullanamamış veya buna olağanüstü paralar ödemek zorunda kalmıştır. Bu yıl destekleme alım fiyatlarının düşük tutulmasına bir de gübre karaborsasını ekleyecek olursanız köylünün ne kadar güç durumda kaldığı ortaya çıkar ve tabii bu gelecek yıllarda üretimi de olumsuz biçimde etkileyecektir.</p>

  <p class="indentmetinbold">Hükümet işbaşına geldiğinde gübre fiyatlarında suni olarak sağladığı ucuzluğu CHP’nin yaptığı stoklar sayesinde uygulayabilmiştir. Fakat kendi politikasının sonuçları Türkiye’de bu yılın büyük gübre karaborsası ve sıkıntısını doğurmuştur...</p>

  <p class="normal1">Görülüyor ki, Hükümet işbaşına geldiğinde gübre fiyatlarında suni olarak sağladığı ucuzluğu, CHP’nin uzun vadeli politikası sayesinde, yani CHP’nin yaptığı gübre stokları sayesinde uygulayabilmiştir. Fakat kendi politikasının sonuçları Türkiye’de bu yılın büyük gübre karaborsasını ve yokluğunu doğurmuştur...</p>

  <p class="normal1">Sayın Demirel, piyasada gerçek fiyatlar yükselirken, resmi fiyatları, hele kamu sektörünün ürettiği mallarda resmi fiyattan düşük tutmanın sakıncasını şimdi ilk kez sizinle yaptığı sohbette itiraf ediyor, kabul ediyor. Ama iş işten geçtikten sonra, yani vurguncu bu sayede vurgununu vurduktan sonra itiraf ediyor. Bunun da günahı elbette Demirel Hükümeti’nin üzerindedir... Türkiye’de iş çevreleri artık eskisi kadar günü gününe düşünmüyorlar. Birçok iş çevreleri, gelecekle ilgili hesaplarını, projeksiyonlarını en az devlet kadar ciddiyetle yapıyorlar. Bunun için bir temel maddenin fiyatı, siyasal nedenlerle suni olarak düşük tutulup, bu yüzden gerçek fiyatla resmi fiyat arasında fark doğduğu vakit işini bilen ve geleceğin trendlerini saptayabilen işadamları nasıl olsa demir-çeliğin, çimentonun, gübrenin fiyatı yükselecek, başka türlü olmasına olanak yok diye hesaplıyorlar ve hükümetin kendilerine ucuza sağladığı malları stok ediyorlar, bunlar piyasadan çekildiği ve fiyatları resmen yükseldiği vakit piyasaya çıkarıp olağanüstü kârlar sağlıyorlar. 1974’te CHP hükümette iken bu oyuna fırsat vermedi. Resmi fiyatlarla gerçek fiyatları bir düzeye getirdi. O sayede karaborsayı önledi ve kendisinden önce veya sonra karaborsacıların cebine giden parayı devletin kasasına veya halkın kesesine aktarmış oldu...</p>

  <p class="normal1">Fiyat artışlarına, özellikle geniş halk topluluklarını yakından ilgilendiren ve sanayii ilgilendiren fiyat artışlarına birkaç örnek vereyim.</p>

  <p class="indentmetinbold">Sayın Demirel hükümete geldiği vakit patiskayı, kaput bezini ucuzlattığını söylüyordu. Oysa son zamanlarda iki kez zam gördü bunlar. 1975 Aralık ayında düzenlediği basın toplantısında Sayın Demirel kendi hükümetinin, örneğin koyun eti fiyatını 27-28 liraya indirdiğini söyleyerek övünüyordu. Oysa şimdi koyun eti fiyatı 40-45 lira arasındadır...</p>

  <p class="normal1">Bildiğiniz gibi, elektriğe yüzde 27 oranında zam yapıldı. Üstelik bu genellikle sanayiciye yüzde 42 dolaylarında yansıdı. Çünkü daha evvel elektrik ücretini peşin olarak ödeyen sanayicilere belli bir indirim yapılırdı. Şimdi bu indirim de kaldırıldığı için fiilen elektrik ücretlerindeki yükselişin, sanayiciye yansıması daha da çok oldu... Sayın Demirel hükümete geldiği vakit patiskayı, kaput bezini ucuzlattığını söylüyordu. Oysa son zamanlarda iki kez zam gördü bunlar da... 1975 Aralık ayında düzenlediği, yani daha birkaç ay önce düzenlediği basın toplantısında Sayın Demirel, kendi hükümetinin, örneğin koyun eti fiyatını 27-28 liraya indirdiğini söyleyerek övünüyordu. Oysa şimdi koyun eti fiyatı 40-45 lira arasındadır...</p>

  <p class="normal1">Dar ve orta gelirli halkın gelirlerinde sağlanan yükseliş, acaba fiyat artışlarını karşılamıyor mu, dengelemiyor mu? Şimdi bu sorunuza geliyorum... Birçok kesimlerde köylü için dengelenmediği kesindir. Buğdayda yer yer üretim fazlalığı olmuş olabilir. Ama buna karşılık, dediğim gibi, gübrenin fiyatı artmıştır, traktörün fiyatı artmıştır. Fakat her yerde üretimin aynı oranda arttığı söylenemez. Kaldı ki bir sanayiciye, senin bu yıl üretimin ve satışın fazla, onun için kazancını kısıyorum denmezken, köylüye karşı bu gerekçenin kullanılması açık bir haksızlıktır... İşçilere ve kamu görevlilerine gelince... Bizim kamu görevlisi aylıkları için katsayının 11’e yükseltilmesi isteğimizi Demirel Hükümeti reddetti. Oysa daha 1974’te AP bize ısrar ediyordu, “katsayıyı 11’e yükseltiniz” diye. Bunu yapmayan Hükümet, son günlerde bildiğiniz gibi yan ödeme uygulamasını bir ölçüde de yan ödemenin mantığına aykırı bir tutumla yaygınlaştırdı. Bu aslında katsayıyı yükseltmeye oranla çok daha adaletsiz ve demesiz durumlar ortaya çıkarıyor. Bazı kimseler az yan ödeme alıyor, bazıları çok yan ödeme alıyor. Halbuki katsayı gereği gibi yükseltilseydi daha adaletli bir uygulama sağlanmış olacaktı. Kaldı ki, yan ödemelerde yapılan yükseliş, emeklilere yansımıyor. Oysa katsayıyı yükseltseydi, emekli kamu görevlileri de bundan yararlanmış olacaklardı...</p>

  <p class="normal2">– Bütçe olanakları buna izin verir miydi? Yani katsayıyı 11’e çıkarmaya...</p>

  <p class="normal1">– Bütçede, devlet masraflarında o kadar israf var ki, bunun hesabı bizden sorulamaz. Bugünkü hükümetten sorulur. Hükümet eğer tasarrufa dikkat etmek istiyorsa, bir koalisyon kanadının komandolarını, bir başkasının akıncılarını devlet kadrolarına suni olarak doldurmaktan vazgeçer. Devletin elindeki olanakları gerçek kamu görevlilerine, iyi niyetli kamu görevlilerine daha adaletle dağıtabilirdi. Bu yan ödemelerle de bir hayli para verilmiştir. Ama bu adaletsiz olarak dağıtılmıştır... Şimdi asgari ücretteki ve işçi ücretlerindeki yükselişlere bakacak olursak şöyle bir durum ortaya çıkar: 1975’te fiyat yükselişi yüzde 20’nin bir miktar üstünde olmuştur, geçim endeksleri bakımından. 1976’da, Sayın Demirel’in de itiraf ettiği gibi, 1975’in de üstüne çıkacaktır. Bizim geniş bir uzmanlar çevresinde danışarak yaptığımız tahminlere göre, 1976 sonunda bir yıllık fiyat yükselişleri muhtemelen yüzde 30’u bulacaktır. Böylelikle 1974’ten bu yana asgari ücretlerde sağlanan yükseliş, fazlasıyla gitmiş olacaktır, fiyat yükselişleri dolayısıyla. Fazlasıyla diyorum, çünkü bizim asgari ücretten vergi alınmaması yolundaki önerimizi bu hükümet ve hükümet partileri kabul etmediler. Bu kabul edilmeyince asgari ücreti yükselen işçinin ödediği vergi de çoğalıyor ve göründüğü ölçüde bir yükseliş gerçekleşmemiş oluyor...</p>

  <p class="indentmetinbold">CHP’nin demokratik sol politikasının etkisi ve baskısı altında kalan Hükümet, sosyal güvenlik yönünde bazı adımlar atmıştır. Vaktiyle alay konusu yaptığı bazı önerilerimizi şimdi yavaş yavaş bir ölçüde yasalaştırma yoluna girmektedir. Fakat sadece sosyal güvenlik tedbirleriyle gelir dağılımı adaletsizliği düzeltilemez...</p>

  <p class="normal1">Sosyal güvenlik tedbirlerine gelince... Özellikle CHP’nin demokratik sol politikasının etkisi ve baskısı altında kalan Hükümet, bu yönde bazı adımlar atmıştır. Vaktiyle alay konusu yaptığı bazı önerilerimizi şimdi yavaş yavaş bir ölçüde yasalaştırma yoluna girmektedir. Fakat sadece sosyal güvenlik tedbirleri ile Türkiye’deki gelir dağılımı adaletsizliği düzeltilemez. Bir kere şunu göz önünde tutmak gerekir ki, nüfusumuzun yüzde 65’e yakın bir oranını oluşturan köylü henüz sosyal güvenlikten yararlanamıyor. O halde onun mağdurluğu artarak devam ediyor demektir. Sosyal güvenlik alanında atılan yeni adımlarla ancak orta ve düşük gelir düzeylerindeki bir kısım ücretlilerin yaşamlarına bir ölçüde ferahlık getirildiği söyleniyor. Bu da bazı konularda gelir açısından değil, belli sosyal ihtiyaçların karşılanması açısından oluyor. Fakat sadece sosyal güvenlik tedbirleriyle de Türkiye’deki gelir dağılımının yapısal bozukluğunu düzeltme olanağı yoktur. Böyle bir düzeltme için birtakım kurumsal düzenlemeler gerekir. Gelir dağılımı ile ilgili 1968’de yapılan resmi bir araştırma şunu ortaya çıkarıyordu ki, Türk toplumunun en yüksek gelirli kesimini oluşturan yüzde 10’u, toplam gelirden yüzde 45 pay almıştır. 1973 yılında da aynı konuda bir araştırma yapıldı. Bunun sonuçları henüz resmen yayınlanmadı ama biliyoruz ki, 1973’te yapılan bu araştırma da aynı gerçeğin devam ettiğini gösteriyor... Gelir dağılımında gerçek bir adalet, en yüksek gelir düzeyinden aşağıya doğru transferlerle sağlanır. Fakat Türkiye’de vergi düzeni değişmediği için ve yüksek kazançlılardan ödemeleri gereken vergiyi alma yolunda yeteri kadar yönetsel tedbir de alınmadığı için üst düzeydekilerden aşağıya doğru hiçbir gelir transferi olmamaktadır. Bu nedenle de Türkiye’de gelir dağılımı adaletsizliği devam etmektedir... Üstelik Türkiye’de vergi ödeyenlerin başında ücretliler gelir. Ücretliler gelirin üçte birini alırlar, fakat verginin üçte ikisini öderler. Şimdi ücretlerine yapılmakta olan zamlarla birlikte ödedikleri verginin oranı da progresif olarak yükselmektedir. Böylelikle Türkiye’nin gelir dağılımı adaletsizliğinde belki bozulma olmaktadır, fakat bir düzelme olmamaktadır.</p>

  <p class="normal2">– Sonuç olarak, sabit ve dar gelirlilerin gelirlerindeki artışlar, fiyatlardaki artışın etkisini azaltmayacak diyorsunuz.</p>

  <p class="normal1">– Bazıları için dengeleyecek, bazıları için azaltmayacak. Toplusözleşmelerle sağlanan ücret artışlarına gelince... Bu konuda da en belirgin aksaklık dengesizliktir. İş kollarının zorluğuna ve sağlık bakımından taşıdığı risklere bakılmaksızın çok tutarsız ücret artışları olmaktadır. Örneğin, hafif sayılabilecek bazı işlerde olağanüstü ücret artışları sağlanırken, çok daha ağır ve rizikolu işlerde bunun çok altında ücret artışları sağlanmaktadır. Yani toplusözleşme düzenine rağmen, işçi ücretlerinin, sanayi işçisi ücretlerinin kendi içinde de büyük dengesizlikler vardır.</p>

  <p class="normal2">– Buna karşılık son zamanlarda özellikle işveren çevrelerinden gelen bir iddia var efendim. Toplusözleşmelerde istenen zam oranları, bu iddiaya göre çok aşırı düzeylere erişiyor ve o nedenle birtakım işyerlerinin, birtakım fabrikaların kapatılma zorunluluğunun doğduğu ve bu zorunluluğun yerine getirilerek birçoğunun kapandığı ileri sürülüyor.</p>

  <p class="indentmetinbold">İş çevrelerinin çalışma düzenimizi ve bununla ilgili yasaları eleştirmeden önce bir özeleştiri yapmaları gerekir...</p>

  <p class="normal1">– Bu konuda iş çevrelerinin belki bir özeleştiri yapmaları gerekir. Yani çalışma düzenimizi ve bununla ilgili yasaları eleştirmeden önce bir özeleştiri yapmaları gerekir. Benim gördüğüm kadar, tekelleşme özlemi eğilimi içinde bulunan bazı işverenler, ücretlerde özellikle olağanüstü artışlar sağlamaktadırlar ki, o ölçüde ücretlere tahammül edemeyecek birtakım muhtemel rakipler ortadan silinsin, küçük ve orta boy sanayi işletmeleri ortadan silinsin diye. Bunun bazı örneklerini biliyorum ama ayrıntılarına girmek istemiyorum. Nasıl olsa onlar bunu benden daha iyi biliyorlar, onun için evvela kendi aralarında bir özeleştiri yapmaları gerekir düşüncesindeyim.</p>

  <p class="normal2">– Bugün işyerlerinin, fabrikaların kapatılmasının nedenleri işçi isteklerindeki yükseltilen çok tekelleşmenin bir sonucu mu oluyor?</p>

  <p class="indentmetinbold">Bir tüketim kültürü oluşturulmaktadır. Bunu oluşturanların başında da iş çevreleri, özellikle sanayiciler gelmektedir. Halkta tüketim hırsını kamçılamak için ellerinden ne gelirse yapmaktadırlar. Hem tüketim hırsını kamçılayacaklar, hem de kendi fabrikalarında çalışan işçilerde tüketim hırsı uyanmasın isteyecekler, buna imkân yoktur...</p>

  <p class="normal1">– Muhtelif etkenler vardır. Girdi fiyatlarında büyük yükselişler, Türk ekonomisinin dış pazarlara açılabilecek nitelikte, yapıda kurulmamış olması, özellikle AP döneminde ikame endüstrisine, içedönük tüketim endüstrisine yönelmiş olması gerçeği vardır. Ve suni desteklerle ayakta tutulan bir sanayidir. Bugün bir ölçüde olsun dış pazarlarda boy ölçüşebilecek duruma gelmedikten sonra, sadece Türkiye’nin iç pazarı kadar cılız bir iç pazara dayanarak bir sanayinin ayakta durmasına olanak yoktur. Bazı bilgili işverenler, sanayi adamları bu gerçekleri çok iyi bilmektedirler ve sizin gazetenizde de bazı aydın sanayicilerin Türk ekonomisindeki, Türk sanayisindeki yapısal bozukluğu belirten, bu konuda hem hükümetlerin, hem de iş çevrelerinin hatalarını itiraf eden yazıları çıkmıştır. Öte yandan iş çevrelerinin, sanayicilerin bu konuda işçileri ve işçi haklarını eleştirmeleri şu açıdan da haksızdır: Türkiye’de özellikle son 15-20 yıllık dönemde sanayi daha çok tüketime, üstelik bir ölçüde lüks tüketime yöneldiği için, bir tüketim kültürü oluşturulmaktadır. Ve bu tüketim kültürünü oluşturanların başında da iş çevreleri, özellikle sanayiciler gelmektedir. Halkta tüketim hırsını kamçılamak için ellerinden ne gelirse yapmaktadırlar. Hem tüketim hırsını kamçılayacaklar, hem de kendi fabrikalarında çalışan işçilerde tüketim hırsı uyanmasın isteyecekler, buna imkân yoktur. Bir başka açıdan daha sanayicilerin eleştiride bulunmaları haksızlıktır: Türkiye’de aşırı dedikleri ücret artış isteklerinin bir nedeni olarak bizzat sanayiciler, sendikalar arası rekabeti, yarışmayı gösteriyorlar. Oysa bu yarışmayı kızıştıranların başında da yine –bütün sanayiciler değilse bile– bir kısım sanayiciler gelmektedir. Bütün bunları ancak Türkiye’de hem çalışanların haklarını tatmin edici ölçüde gözeten, hem de Türkiye’de sağlıklı bir sınaileşme, gerçek bir sınaileşme çığırını açacak olan bir iktidar düzeltebilir. Biz ancak CHP’nin böyle bir iktidarı oluşturabileceği düşüncesindeyiz.</p>

  <p class="normal2">– İzin verirseniz yine bugünkü hükümetin iktisadi politikasına dönelim. Sayın Başbakan bana yaptığı açıklamalarda ithalât hacmini genişletici bir düşünce içerisinde bulunduğunu bildirdi. Ve 5 milyar olarak öngörülen ithalâtın, 6 milyara çıkarılacağını, bunun olanaklarının bulunduğunu söyledi. Böylelikle arzı arttırmak, üretimi arttırmak, dolayısıyla fiyat artışlarında beklenenden daha az bir yükselmeyi gerçekleştirmek umudunda olduğu anlaşılıyor. Buna katılıyor musunuz?</p>

  <p class="normal1">– Buna katılmak mümkün değil. Bu konuda müsaade ederseniz bazı resmi bilgileri hatırlatayım: Türkiye 1975 yılına kısa ve orta vadeli dış borcu hemen hemen olmaksızın girdi. 1974 yılının ekim ayı sonunda yani CHP Hükümeti’nin son günlerinde, Türkiye’nin net döviz rezervi 1 milyar 940 milyon lira idi. Bunun ancak 200 milyon dolar kadarı eski yıllardan kalan dövize çevrilebilir mevduat borçları idi. Transfer bekleyen paralar 500-600 milyon dolar kadar tutuyordu. Demek ki, yaklaşık olarak Türkiye’nin l milyar 400 milyon dolarlık kesin net döviz rezervi vardı, CHP hükümetten ayrılırken.</p>

  <p class="normal1">Şimdi 1975 ve 1976 durumuna bakalım. 1975 yılının ithalâtı ile ihracatı arasındaki fark, ihracatın aleyhine olarak 3 milyar doları buldu. Buna karşılık ihracat dışında Türkiye’nin geçen yıl 1 milyar 312 milyon dolar tutarında işçi dövizi geliri oldu. Kısa ve orta vadeli borçlanmalar, bu arada dövize çevrilebilir mevduat yolundan 1 milyar 426 milyon lira tutarında borç alındı. Ve döviz rezervlerimizde 417 milyon dolarlık bir erime oldu. 1976’nın ilk beş ayında döviz rezervlerimizde yemden 168 milyon dolarlık bir erime görüldü. Uluslararası Para Fonu’ndan son hakkımız olan 150 milyon doları çektik. 300 milyonun biraz üstünde de dövize çevrilebilir mevduat adı altında ödünç döviz sağlandı. 11 Haziran’da Merkez Bankası’ndaki döviz rezervi görünürde 830 milyon dolardı. Fakat bunun tümü ve fazlası dövize çevrilebilir mevduattan ve orta ve kısa vadeli borçlanmalardan ileri geliyordu. Gerçekte ise bugün döviz rezervimiz eksi 1 milyar 400 milyon dolardır. Ve buna bekleyen transferler de dahil değildir. Sayın Demirel’in size “günde 40 milyon dolar olarak ödeyeceğiz” dediği, bekleyen transferler de eklenecek olursa döviz rezervlerimiz bakımından açığımızın çok daha büyük boyutlara vardığı görülür. Demek ki, bekleyen transferleri bir yana bıraksak bile CHP hükümetten ayrılırken Türkiye’nin net ve kesin döviz rezervi 1 milyar 400 milyon dolardı. Bugün ise eksi 1 milyar 400 milyon dolardır. Demek ki bizim devrettiğimiz 1 milyar 400 milyon dolarlık döviz eridiği gibi onun da ötesinde 1 milyar 400 milyon dolarlık bir açık ortaya çıkmış bulunmaktadır. Bu gerçek karşısında Sayın Demirel’in iyimserliğini anlamak olanağı yoktur. Çünkü bir kere yeni dış borçlanmalara umut bağladığı anlaşılıyor. Bu, gerçek ve sağlıklı bir açık kapatma yolu elbette ki değildir. Kaldı ki Türkiye’nin bu bakımdan olanakları ve güvenilirliği gitgide azalmaktadır. Üstelik gelişmiş ülkelerde, özellikle kapitalist ülkelerde, ekonomi ve yatırımlar yeniden canlandığı için kredi kaynaklarını, bundan bir-iki yıl öncesine oranla daha büyük ölçüde o ülkelerin kendi ekonomileri kullanmaya başlamıştır. Bu yüzden de bizim kredi bulma olanaklarımız daralacaktır. Öte yandan işçi dövizleri gelişindeki azalış devam etmektedir. Ve Merkez Bankası ile Dresdner Bank arasındaki anlaşmaya Sayın Demirel’in bağladığı umutların da o ölçüde gerçekleşeceğini beklemek aşırı bir iyimserlik olur. O noktaya birazdan değineceğim.</p>

  <p class="indentmetinbold">Benim son umutlarımdan biri, Türkiye’de durum düzelir, istikrarlı bir hükümet kurulur, yurtdışındaki işçilerimizin Türk ekonomisine ve siyasal durumuna güveni artar da, dışarıda kalan tasarruflarıyla Türkiye’nin yatırımlarına ve kalkınmasına katkıda bulunurlar idi. Şimdi Demirel Hükümeti bu umudu da harcamak üzere hazırlıklara girişmiş bulunuyor. Eğer sağlayabilirse bu dövizleri Türkiye’ye aktaracak ve sorumsuzca yürütmekte olduğu seçim ekonomisine biraz daha yakıt sağlamış olacaktır...</p>

  <p class="normal1">Asıl ihracat-ithalât konusu kaygı vericidir. Şimdi izin verirseniz ona geliyorum... 1976 yılının ilk beş ayına bakacak olursak, gerçi, ihracat bakımından umut verici gelişme var gibi görünür. İlk beş ayda 934 milyon dolarlık ihracat yapılmıştır. Fakat bunun bazı konjonktürel nedenleri vardır. Bir kere geçmiş yıldan kalan pamuk ve tütün stoklarını satma olanağı bulunmuştur. Üstelik bu arada dünya pamuk piyasasında yükselme olmuştur. Bu da Türkiye’nin ihracat gelirlerine olumlu biçimde yansımıştır. Sanayi ülkelerindeki ekonomik faaliyetin canlanmaya başlaması da bizim ihracat olanaklarımızı bir süre için arttırmıştır. Fakat mayıs ayında bu olumlu gelişmenin durduğunu görüyoruz. O kadar ki 1976 yılının mayıs ayının ihracat rakamı, 1974’ün bile altına düşmüştür. Şöyle ki, 1974 Mayısı’nda ihracatımız 127.6 milyon dolarken, 1976’da bu, mayıs ayında, 116.1 milyon düzeyinde kalmıştır. Ekime kadar da ihracat bakımından ölü mevsimin süreceğini göz önünde tutarsak, bu yıl ihracat bakımından iyimser tahminler yapmak çok zorlaşmaktadır. Sayın Demirel, yıl içinde toplam ihracatımızdan sağlanacak gelirin 2.5 milyar olacağını söylüyor. Bizim uzmanlarla birlikte yaptığımız en iyimser tahminlere göre bu, 2 milyara ya varacak, ya varmayacaktır.</p>

  <p class="normal1">İşçilerimizin çok sayıda bulunduğu Avrupa ülkelerindeki canlanmaya rağmen, Türkiye’nin işçi dövizleri geliri düşmeye devam etmektedir. Örneğin, 1975’in ilk beş ayında 435 milyon dolar işçi dövizi geldiği halde, 1976’nin ilk beş ayında ancak 312 milyon dolar tutarında işçi dövizi Türkiye’ye gelmiştir. Aradaki fark 123 milyondur. Düşüş oranı yüzde 30’dur. En iyimser bir tahminle Dresdner Bank-Merkez Bankası işbirliği formülü işçi dövizlerini ancak geçen yılki düzeyine yükseltebilir. Bu dahi çok iyimser bir tahmindir. İşçi dövizleri gelirinin azalmasında asıl nedenler bize göre şunlardır: Birincisi: Yurtdışından ekonomik durumla ilgili sağlıklı değerlendirmeler yapabilecek durumda olan Türk işçisinin, belli ki, Türk ekonomisine ve bugünkü Türk Hükümeti’nin ekonomik politikasına güveni giderek sarsılmaktadır. Öte yandan, birçok ithalâtçılar transferlerdeki gecikme dolayısıyla, dışarıdan karaborsadan döviz toplayarak ithalâtlarını yapmaktadırlar. Bu da Türkiye’nin resmi işçi döviz gelirinde azalmaya neden olan bir başka etkendir sanırım. Toplam işçi dövizleri için bu yılın resmi tahmini, programa göre 1 milyar 300 milyon dolardır. Fakat bizim ve uzmanlarımızın tahminimize göre, yıl sonunda ancak 950 milyon doları bulabilir.</p>

  <p class="normal1">Dresdner Bank - Merkez Bankası işbirliği formülüne gelince: Bir kere bunun beklenen olumlu sonuçları vermesinin çok güç olacağını Sayın Demirel bile sizinle sohbetinde bilir görünüyor; onun için geniş propaganda yapma gereğini kabul ediyor. Bu türlü geniş propaganda kamu sektörüne, kamu iktisadi kuruluşlarına para toplamak için de açılmıştı, fakat sonuç vermemişti. Çünkü, bunların işleyiş biçimine güveni yoktu işçinin. Devlet tahvilleri çok olumlu ve çekici koşullarda satışa çıkarılmak istenmiştir. Bundan da beklenen sonuç alınamamıştır. Yurtdışındaki Türk işçisi, dediğim gibi, ekonomik olayları ve hükümetlerin tutumlarını oldukça iyi izleyebilecek ve değerlendirebilecek durumdadır. Belli ki, bugünkü hükümetin tutumunu beğenmemektedir ve ona güvenmemektedir. Türkiye’nin hem siyasal, hem ekonomik bakımdan yakın geleceğine güvenle bakamamaktadır. Nitekim bizim itirazlarımıza karşın, kamu iktisadi kuruluşlarının satışa çıkarılması yetkisi, bildiğiniz gibi, bütçe yasasına konuldu, takat bu konuda da hiçbir adım atılamadı. Çünkü halkta bugünkü hükümet yönetiminde devlet sektörüne güven yok...</p>

  <p class="normal1">Genel olarak, Dresdner Bank - Merkez Bankası anlaşması konusunda ne düşündüğüme gelince: Demirel Hükümeti, 15 aydır Türkiye’de sorumsuzca bir seçim ekonomisi uyguluyor. Eğer geçimler zamanından önce yapılmazsa ve 1977 Ekimi’ne kadar Demirel Hükümeti işbaşında kalırsa, daha bir o kadar süre Türkiye’de daha da sorumsuz bir seçim ekonomisi uygulanacak demektir. Oysa, dünya ağır bir bunalımın etkilerinden henüz tümüyle kurtulmuş değildir. Bütün ülkeler, ekonomilerini bu bunalımın gereksinmelerine göre, uzun veya orta vadeli planlar içinde zapturapt altına almaya çalışmaktadırlar. Böyle bir dönemde Türkiye gibi kıt kaynaklı ve gelişme sürecindeki bir ülkenin üç yıla yakın bir süreyi sorumsuzca bir seçim ekonomisi içinde geçirmesi, korkunç bir durumdur. Günü kurtarmak, kurtarırmış gibi görünebilmek uğruna, Türkiye’nin uzak geleceği de değil, yakın ekonomik geleceği ipotek altına sokulmaktadır. Büyük tehlikeler içine atılmaktadır. Benim bu konudaki son umutlarımdan biri Türkiye’de durum düzelir, istikrarlı bir hükümet kurulur, yurtdışındaki işçilerimizin, Türk ekonomisine ve siyasal durumuna güveni artar da, dışarıda kalan tasarrufları ile Türkiye’nin yatırımlarına ve kalkınmasına katkıda bulunurlar idi. Şimdi Demirel Hükümeti, bu umudu da harcamak üzere hazırlığa girişmiş bulunuyor. Eğer sağlayabilirse, bu dövizleri Türkiye’ye aktaracak ve sorumsuzca yürütmekte olduğu seçim ekonomisine biraz daha yakıt sağlamış olacaktır. Bunlar Türkiye’nin kalkınmasına bir katkıda bulunmayacaktır. Türkiye’de yatırımları hızlandırmayacaktır, hızlandıramayacaktır. Bunun nedenlerini izin verirseniz, birazdan açıklamak isterim. Onun için eğer bu yeni tertip başarılı olursa, o dövizlere yazık olacaktır. Kaldı ki, Türk ekonomisinin ve maliyesinin bugünkü hızla uçurumdan aşağı doğru yuvarlanışı karşısında, devletin hukuki de olsa bazı yükümlülüklerini yerine getirmekte fiili güçlüklerle karşılaşmasından korkulabilir. Örneğin kamu görevlileri aylıklarından meyak için kesilen paraların sorumsuzca tüketildiği bilinmektedir. Bu sorumsuzluğu gösteren bir hükümetin, başka benzer konularda da ya aynı sorumsuzluğu göstereceğinden veya çaresizlik içine düşüleceğinden kaygı duyulabilir.</p>

  <p class="normal2">– Efendim, aslında, ekonomik gelişme ve genişleme için borcu göze almak gerekli değil midir?</p>

  <p class="indentmetinbold">Ekonomik genişleme ve gelişmede borcu bir ölçüde göze almak gerekli. Ama bunun borç olduğunu bilerek, ülkeyi kısa sürede o borç yükü altından kurtaracak yatırımlara yönelmek şartı ile... Yani ekonomiyi yapısal bakımdan güçlendirecek yatırımlara yönelmek şartı ile... Oysa Türkiye’de bugünkü hükümetin yönetiminde öyle bir eğilim görülmüyor...</p>

  <p class="normal1">– Elbette bir ölçüde gerekli... Fakat bunun borç olduğunu bilerek, ülkeyi kısa sürede o borç yükü altından kurtaracak yatırımlara yönelmek şartı ile. Yani ekonomiyi yapısal bakımdan güçlendirecek yatırımlara yönelmek şartı ile... Oysa Türkiye’de, bugünkü hükümetin yönetiminde öyle bir eğilim görülmüyor ve öyle bir eğilim olsa bile o yöne yönelme olanakları hiç değilse, şimdilik hemen hemen ortadan kalkmış bulunuyor.</p>

  <p class="normal1">Bu gerçekler karşısında Sayın Demirel’in resmi yıllık programdaki 5 milyarlık ithalât hedefini de az bulup, hangi yetkiye dayanarak bilmiyoruz, “5 milyar değil 6 milyar dolarlık ithalât yapacağız” demesini insanın aklı almıyor. Çünkü henüz 5 milyarlık ithalâtın dahi kaynakları ortada yok. Biz tüm iyimserliğimizi kullanarak birtakım tahminler yaptık uzmanlarla birlikte. Çıka çıka 4 milyar 100 milyon dolara çıkabildik, bu yıl sağlanabilecek döviz olanakları bakımından... Buna ihracat geliri, işçi dövizi geliri, dövize çevrilebilir mevduat ve öteki krediler dahil... Üstelik bugün 600 milyon dolarlık transfer talebi beklemektedir. Ayrıca ödenmeyen bedeller vardır. Yani mal gelmiş, fakat bedeli ödenmiyor. Bu şekilde hem transferler, hem de ariyere denilen gecikmiş ödemeler bir araya gelirse bunların tutarı yaklaşık 1 milyar doları bulmaktadır.</p>

  <p class="normal2">– Ama transferleri hızlandırdılar şimdi değil mi?</p>

  <p class="indentmetinbold">Dış proje kredilerini kullanmaya başlamak için, yatırımların başlamış ve belli bir düzeye çıkmış olması gerekir. İnşaatı yapılacaktır, bütün hazırlıkları tamamlanacaktır. Sonunda birtakım yatırım malzemeleri dışarıdan gelecektir. Oysa yatırımların kendi kaynaklarımızla gerçekleştirilmesi gereken bölümlerinde büyük gecikmeler ve eksiklikler vardır. Bu yönden de projelerle ilgili dış kredi olanakları bakımından Sayın Demirel’in iyimser görünme çabalarının bir dayanağı yoktur...</p>

  <p class="normal1">– Şimdi ona geliyorum. Sayın Demirel, sizinle yaptığı sohbette –yanılmıyorsam– günde asgari 40 milyon dolarlık transfer yapacağım diyor. Yapıyorum veya yapacağım diyor. Ayda 25 işgünü olduğunu düşünürsek, bu bir ayda 1 milyar dolar transfer yapacağım demektir. Bunu nerden yapacak? Ortaya koyduğum hesaplar karşısında Merkez Bankamızın 1 milyar 400 milyon net açığı olduğu bir sırada, 25 gün içinde 1 milyar dolar transfer... Bunu yapmasına imkân yok. Bu aslında sorumsuzca bir beyandır. Belli ki, işin içyüzünü bilmeyenleri kandırabilmek umudu ile ve iç politika hesapları ile söylenmiş bir sözdür. Fakat bir başbakanın, özellikle dış ödemeler dengesi konusunda, transferler konusunda açıklamalar yaparken çok dikkatli konuşması, kendisinin bu konuda söyleyeceği sözlerin, vereceği rakamların dış ekonomik ve mali çevrelerce yakından izleneceğini bilmesi gerekir. Türk başbakanının bu türlü, hiçbir hesaba, kitaba sığmayan demeçler vermesi öyle sanırım ki, dış âlemde de bu konularda Türkiye’ye şimdi duyulmakta olan güvensizliği büsbütün arttıracaktır. Sayın Demirel, 15 Haziran 1975 günü yaptığı basın toplantısında, transferlerde bekleme olmadığı ve bundan sonra olmasının da söz konusu olmadığını söylüyordu. Fakat asıl Sayın Demirel’in bu sözleri söylemesinden sonra, Türkiye’de transfer gecikmeleri olmaya başlamıştır. Şimdi günde 40 milyon transfer yapıyoruz, yapacağız sözlerinin ciddiyeti, 15 Haziran 1975’te söylediği o sözlere bakarak ölçülmelidir...</p>

  <p class="normal1">Türkiye’nin yakın ekonomik geleceğine şu şekilde yeni yükler, ipotekler getiriliyor: Bir kere bildiğiniz gibi bazı maddeler için, istifçiliğe müsait bazı maddelerin ithali için, kredili ithalât sistemi uygulanmaya başlandı. Tabii bunun yükü bundan sonra gelecek hükümete aktarılmış oluyor, öte yandan dövize çevrilebilir mevduata kur garantisi veriliyor. Ayrıca özel sektörün yatırım projeleri finansmanı için doğrudan doğruya Avrupa sermaye piyasalarından yaptığı borçlanmalara da kur garantisi veriliyor. Türk parasının değeri de sürekli biçimde düştüğüne göre bunun da büyük yükü Türk ekonomisinin yakın geleceğine yüklenmiş olmaktadır.</p>

  <p class="normal1">Projeler için sağlanacak dış krediler konusunda Sayın Demirel’in iyimserliği şu açıdan da geçersizdir: Dış proje kredilerini kullanmaya başlamak için yatırımların başlamış ve belli bir düzeye çıkmış olması gerekir, inşaatı yapılacaktır, bütün hazırlıkları tamamlanacaktır. Sonunda birtakım yatırım malzemeleri dışarıdan gelecektir. Oysa yatırımların kendi kaynaklarımızla gerçekleştirilmesi gereken bölümlerinde büyük gecikmeler ve eksiklikler vardır. Bu yönden de projelerle ilgili dış kredi olanakları bakımından Sayın Demirel’in iyimser görünme çabalarının bir dayanağı yoktur.</p>

  <p class="normal1">Öte yandan ithalâtta önemli eksilmeler başlamıştır. Tabii bu da yatırımları olumsuz yönde etkileyecektir. Örneğin 1976 yılının ilk dört ayının ithalâtı 1 milyar 862 milyon dolardır ki, bu geçen yıla oranla görünüşte yüzde 7’lik bir artış anlamına gelir. Gerçekte ise ithal malı eşyanın dünya fiyatlarında yükseliş göz önünde tutulacak olursa fiilen geçen yılın altında ithalât, o arada yatırım malı ithalâtı yaptığımız ortaya çıkar.</p>

  <p class="normal2">– Yalnız efendim, bu arada Sayın Demirel yokluk ve kuyruk bizim dönemimizde olmadı, olmayacak diyor...</p>

  <p class="indentmetinbold">Bu hükümetin bilhassa umut bağladığı özel sektör, ekonomide gördüğü sıkıntılar ve olumsuz belirtiler dolayısıyla yatırımdan belirgin bir biçimde kaçınmaya başlamıştır. Bunun en belirgin kanıtını inşaat alanında görebiliriz. 1976 Ocak-Şubat döneminde sınai yapılar için inşaat ruhsatı müracaatı, para değeri olarak 1975’in ilk iki aylık dönemine oranla yüzde 51 düşüktür...</p>

  <p class="normal1">– Şimdi bir kere en başta köylüyü ilgilendiren gübrede, köylünün gübreye en çok muhtaç olduğu aylarda kesin bir yokluk vardı. Ve büyük bir karaborsa vardı. Onun dışında Türkiye’de çimento yokluğu baş göstermiştir. O yüzdendir ki, resmi fiyatı biraz önce de belirttiğim gibi 26 liraya yükseltilen çimentonun bugün piyasa değeri 42 liraya kadar çıkmıştır. Onun için Sayın Demirel’in bu iddiasının da aslı yoktur... 1976 Mayısı’nda alınan sert tedbirlerle ithalâtta gerçekleştirilen kısıntı sonucu bu ayın ithalâtı 257 milyon dolara düşmüştür. Oysa ortalama ayda 400 milyon dolaylarında ithalât yapılmaktaydı. 1976 Mayısı ithalâtı 1974 başından beri en düşük düzeyi göstermektedir. Transferlerde Sayın Demirel’in iddiasına rağmen devam eden ve devam edecek olan gecikmeler de ithalâtı büsbütün düşürebilir. Bu yalnız yatırımları değil, üretimi de olumsuz şekilde etkileyecektir. Nitekim, bunun bazı acı belirtileri şimdiden resmi ve kesin rakamlarla ortaya çıkmaya başlamıştır. Örneğin, yatırımlar bakımından en önemli ithal malları arasında yer alan kazan ve makine ithal rakamlarına bakacak olursak, 1975 yılının ilk iki ayında bunların ithali için 212 milyon dolar ödenmişken, bu yılın ilk iki ayında 206 milyon dolarlık ithalât ancak yapılabilmiştir. Bu konuda dünyadaki fiyat artışları da dikkate alınırsa bu en az yüzde 10’luk bir ithalât daralışını gösterir, sadece makine ve kazan konusunda... Hükümet’in gerçekleri saklamaya nasıl çaba gösterdiğini ve nasıl çelişkilere düştüğünü bazı kesin kanıtlardan biliyoruz. Örneğin, geçenlerde bir milletvekili arkadaşımız hem Maliye Bakanlığı’na, hem de belli yatırımcı bakanlıklara yazılı sorular yöneltti. O yatırımcı bakanların Maliye’ye transfer talepleri olup olmadığını Maliye Bakanlığı’ndan sordu. Maliye Bakanlığı’ndan gelen cevapta, böyle bir talep bulunmadığı yazılı idi. Oysa aynı günlerde yatırımcı bakanlıklardan bu sorulara gelen cevaplarda bir hayli transfer taleplerinin bulunduğu ve uzun süredir bekletildiği ortaya çıkıyordu. 2 milyar lirayı buluyordu ki, bunlar ancak birkaç kamu kuruluşunun transfer istekleriyle ilgiliydi...</p>

  <p class="normal1">Şimdi izin verirseniz Türkiye’deki yatırımların durumuna gelmek istiyorum. Bu, tabii dış ödemeler dengesi alanındaki olumsuz gelişme ile de, ekonomideki başka aksaklıklarla da yakından ilgilidir... Bir kere hele bu hükümetin bilhassa umut bağladığı özel sektör, ekonomide gördüğü sıkıntılar ve olumsuz belirtiler dolayısıyla yatırımdan belirgin bir biçimde kaçmaya başlamıştır. Hem kurulu işletmeleri tam kapasite ile çalıştırmakta, bunların girdi ihtiyacını karşılamakta zorluk çekmektedir, hem de yeni yatırımlara girişmek bakımından sıkıntılarla karşılaşmakta ve çekingenliğe düşmektedir. Bunun en belirgin kanıtını inşaat alanında görebiliriz... Özel sektörün sınai yapılara inşaat ruhsatı almak için yaptığı başvurmalara bakalım. Bu ruhsatlar için başvurma dönemi özellikle yılın ilk iki ayıdır. 1976 Ocak-Şubat ayları döneminde sınai yapılar için inşaat ruhsatı müracaatı, para değeri olarak 1975’in ilk iki aylık dönemine oranla yüzde 51 düşüktür. Daha sağlam bir gösterge, ruhsat istenen inşaatın metrekaresidir. Bu konuda 1975 yılında istenen ruhsatların kapsadığı metrekare, 1974’e göre yüzde 1 düşmüştü. 1975 Eylül ayı ile 1976 Şubat ayı arasında yüzde 16 düşüş vardır. 1976 Ocak-Şubat ayında da metrekare olarak istenen inşaat ruhsatlarındaki düşüş, geçen yılın ocak-şubat ayına göre yüzde 52’dir. Mart ayında da aynı düşüş eğilimi sürmektedir. Bunlar özel sektör yatırımlarındaki gerilemenin çok açık bir göstergesidir...</p>

  <p class="indentmetinbold">Sayın Demirel 1975’te kamu yatırımlarında programın yüzde 95 oranında gerçekleştiğini söylemiş ve bu yıl daha da iyi olacağını belirtmiş. Sayın Demirel’in verdiği oran, ödemelerle ilgili orandır, gerçekleşmeyle ilgili oran değildir...</p>

  <p class="normal1">Sayın Demirel 1975’te kamu yatırımlarında programın yüzde 95 oranında gerçekleştiğini sizinle yaptığı sohbette söylemiş ve bu yıl daha da iyi olacağını belirtmiş. Sayın Demirel’in verdiği oran, ödemelerle ilgili orandır, gerçekleşme ile ilgili oran değildir. Bu yatırımlardan birçoğu geçen yıldan beri hâlâ döviz tahsisi ve transfer beklemektedir ve bizim yaptığımız hesaplara göre, bu yıl kamu iktisadi kuruluşlarının fizik yatırım gerçekleşmesi geçen yıldan bir hayli düşük olacaktır. Bu yılki gerçekleşmenin yüzde 65 dolaylarında kalacağını tahmin ediyoruz. Çünkü kamu iktisadi kuruluşları, yılın ilk beş ayında programda öngörülen yatırımın, o beş aylık dönem için öngörülen yatırımın, ancak yüzde 50-60’ını gerçekleştirebilmişlerdir. Yılın bundan sonraki kesiminde yatırımları hızlandırabileceklerini gösteren bir belirti de yoktur. Kaldı ki Sayın Demirel’in verdiği nakdi ödeme ile ilgili oranı kabul etsek bile –ki kabul etme olanağı yoktur– inşaat ve girdi maliyetlerindeki büyük artışlar karşısında bu nakdi gerçekleştirmenin hiçbir anlam taşımadığı kolaylıkla ortaya çıkar.</p>

  <p class="normal1">Maliyet artışlarına bir örnek vermek isterim: 1974’te 58 büyük projenin maliyet tutarı 40 milyar 286 milyon lira idi. Şimdi aynı projelerin maliyet tutarı 74 milyar 921 milyon liraya çıkmıştır. Kesin artış 34 milyar 635 milyondur. Maliyet artış oranı yüzde 86’dır. Bu durumda, nakdi gerçekleşmelerle övünmenin geçersizliği ortaya çıkıyor... Demirel’in öteki bazı iddialarının da gerçekçilikten ne kadar uzak olduğuna birkaç örnek vermek isterim. Örneğin, bu yıl 16 çimento fabrikasının inşaatına başlanacağından söz ediliyor, halbuki bunların ortada henüz projesi yok, zaten programda da ancak bunların proje hazırlıklarının yapılacağı belirtilmiş. Ama proje hazırlıklarından daha büyük bir hızla temel atma hazırlıkları yapılıyor... Dördüncü demir-çelik projesi, son zamanlarda Sayın Demirel’in en çok övündüğü bir düşünce... Bunun sık sık sözünü ediyor. Fakat ne projesi var, ne de yeri belli. Gerçi Sivaslılara haklı olarak bekledikleri müjdeyi verdi. Bu Sivas’ta yapılacak dendi. Fakat bunun kararı henüz yetkili makamlardan çıkmış değil ve projesi de ortada yok... Ereğli Demir-Çelik’in üretimi 1976 ortasında iki katına çıkacaktı, fakat bununla ilgili yatırımlar da sonuçlanmış değil, şimdiden bir yıl ertelenmiş bulunuyor... Termik santraller konusunda ilginç bir durum var. Sizinle yaptığı konuşmada Sayın Demirel 50’ye yakın yeni termik santral yapılacağını söylüyor. Anlaşılan bu yıl veya seçime kadar büyük törenlerle bunların temeli atılacak. Oysa bilinen ve bugün değerlendirilebileceği düşünülen rezervler açısından 10, en fazla 15’in üstünde yeni termik santral olanağını teknisyenler göremiyorlar. Bunlar da ancak 10 yıllık bir projelendirme, işletmeye alma çalışmasından sonra faaliyete geçebilecekler. Henüz bunlardan hiçbirinin ciddi veya tamamlanmış bir etüdü bile yok. Eğer Sayın Demirel bu konularda çok iddialı ise tek tek bunları kamuoyu önünde tartışmaya hazırız...</p>

  <p class="indentmetinbold">Sulama projelerine geçiyorum: Küçüklü büyüklü 33 sulama projesi ilân edildi. Bunların da temel atma törenlerine herhalde tanık olacağız. Bunların toplam maliyeti 1 milyar 821 milyon lira... Fakat bunlar için konulan ödenek 7 milyon liradan ibaret... 1 milyar 821 milyon için 7 milyon ödenek konuyor... Bunlardan kimi 100 milyonluk, kimi 200, kimi 250 milyonluk yatırımlar... Bunlar için bütçeye konan ödenek 50 bin, 100 bin lira... 100 bin lirayı aşan pek yok... 100 bin lira ile bugün mütevazı bir eve başlanamaz. Bu projelerle ilgili olarak ayrılan ödenekler temel atma, limonata ve pasta ikram etme masrafıdır...</p>

  <p class="normal1">Sulama projelerine geliyorum: Küçüklü büyüklü 33 sulama projesi ilân edildi. Bunların da temel atma törenlerine herhalde tanık olacağız. Bunların toplam maliyeti 1 milyar 821 milyon lira. Fakat bunlar için konulan ödenek 7 milyon liradan ibaret. 1 milyar 821 milyon için 7 milyon ödenek konuyor. Bunlardan kimi 100 milyonluk, kimi 200, kimi 250 milyonluk yatırımlar. Fakat bunlar için bütçeye konulan ödenek 50 bin lira, 100 bin lira... 100 bin lirayı aşan pek yok. 100 bin lira ile bugün mütevazı bir eve başlanmaz. Demek ki Sivas’taki konuşmamda da belirttiğim gibi, aslında bu projelerle ilgili olarak ayrılan ödenekler, temel atma, limonata, pasta ikram etme masrafıdır. Bunun ötesinde bir şey yapılmayacaktır... Ayrıca 50 barajdan söz ediliyor. Bunların detaylı projeleri bile ortada yoktur. Ve programda da yerleri yoktur. Ödenekleri hiç yoktur. Ama bunların da yatırımları yapılamasa bile, belli ki temel atma törenleri yapılacaktır.</p>

  <p class="indentmetinbold">Programda yeri olmadığı halde, projesi bulunmadığı halde, finansmanı, kredisi olmadığı halde yatırımlar ilân edilmesinin ve bunların seçim çalımı için, gösteriş için temellerinin atılması ne olacaktır?.. Bu uydurma temel atmalar, Türk ekonomisinin geleceğini bağlayacaktır. Başbakan Yardımcısı Sayın Erbakan son zamanlarda trilyonluk yatırımlardan söz ediyor. Belki bazı kimseler bunu Sayın Erbakan’ın şakacı üslubuna veriyorlar. Fakat bu, Sayın Erbakan’ın şakacılığından daha çok, bizzat Demirel’in ve Demirel Hükümeti’nin ciddiyetsizliğinden ileri geliyor. Yakında bizzat Sayın Demirel de trilyonluk yatırımlardan söz ederse şaşmamak gerekir...</p>

  <p class="normal1">Yatırımlarda bu yıl ciddi bir iç tasarruf sorunu ile de karşılaşılacağı anlaşılıyor. Bunun bazı belirtileri şimdiden ortaya çıkmıştır... Banka mevduatında dövize çevrilebilir mevduatla ilgili bölümü çıkaracak olursak, 1976 yılının ocak ayı ile mayıs ortası döneminde bir yıl önceye göre mevduat yüzde 8.5 oranında gerilemiştir. Sermaye piyasasında da geçen yılın ilk dört ayında büyükçe miktarda tahvil ve hisse senedi satışı varken, bu yıl o da düşmüştür. Böylece, biraz önce belirttiğim gibi, yatırımların yurtiçi finansmanı da çok zorlaşmış olmaktadır. Oysa yurtiçi finansman gerçekleşmeden projelerle ilgili dış kredilerin kullanılma olanağı yoktur. Bu mevduattaki azalış Türk ekonomisinin yapısal aksaklığı ve yanlış yönlendirilmesi sonucu, tüketim ekonomisine dönüşmüş olmasından da ileri gelmektedir. Hiç değilse nedenlerinden biri budur... Programda yeri olmadığı halde, projesi bulunmadığı halde, finansmanı, kredisi olmadığı halde yatırımlar ilân edilmesinin ve bunların seçim çalımı için, gösteriş için temellerinin atılmasının sonucu ne olacaktır? Bu uydurma temel atmalar Türk ekonomisinin geleceğini bağlayacaktır. Çünkü, bunları projesi arkadan gelerek, finansmanı sonradan bularak da olsa bir sonuca bağlamak gerekecektir. Halbuki bu yatırımların belli bir yerde yapılması gerekir mi, gerekmez mi, daha bunun bile hesabı yapılmamışken, sadece temel atma töreni uğruna bunların yapılması, hem Türk ekonomisinin geleceğini yolundan saptırıyor, ona birtakım olumsuz yükler getiriyor, hem de gecikmiş yatırımları bir an önce bitirip devreye sokma olanakları büsbütün yitirilmiş bulunuyor... Bu, programda yeri bulunmayan, projeleri olmayan yatırımlar için değil, sadece 1976 yılı programında resmen öngörülen yatırımların gerçekleşebilmesi için marjinal iç tasarruf oranının yüzde 49 olması gerekiyordu. Fakat bunun olanak dışı bulunduğu şimdiden anlaşılmıştır. Bildiğiniz gibi Başbakan Yardımcısı Sayın Erbakan, son zamanlarda trilyonluk yatırımlardan söz ediyor. Belki bazı kimseler bunu Sayın Erbakan’ın şakacı üslubuna bağlıyorlar. Fakat, bu gayri ciddi yatırımlarla temel atmalık sözde yatırımlarla ilgili olarak verdiğim örnekler gösteriyor ki, bu aslında Sayın Erbakan’ın şakacılığından çok, bizzat Sayın Demirel’in ve Demirel Hükümeti’nin ciddiyetsizliğinden ileri gelmektedir. Yakında bizzat Sayın Demirel de trilyonluk yatırımlardan söz ederse şaşmamak gerekir...</p>

  <p class="normal1">Son olarak şunu belirtmek isterim: Sayın Demirel’in, sizinle sohbetinde, 1977’ye kadar ekonomiyi sürükleyebilmek için batan kamuflaj tedbirlerini alacağı, geleceği ipotek altına alacağı görülüyor. Fakat bu, dediğim gibi, 1977’ye kadar ekonomiyi yaşatmaz, ona Demirel’in kullandığı tabir ile vayabilite katmaz, yani kendi kendine yeterlilik katmaz. Ekonomiyi ancak birtakım aldatıcı, göz boyayıcı tedbirlerle bir ölçüde sürükleyebilir. Fakat, belirttiğim nedenlerle, yatırımlar çok aksayacağı için işsizlik büyük ölçüde artacaktır, nitekim artmaktadır. Çok sakıncalı yollardan borçlanmalarla geçici ve suni mal arzları gerçekleştirilmek istenecektir. Bundan da ancak istifçiler yararlanacaktır. Ve memleketin asıl muhtaç bulunduğu yatırımlar gecikir, o yüzden maliyetler alabildiğine yükselir ve bunlar ekonominin devresine girmediği için Türk ekonomisinin gelişmesi engellenirken, birtakım uydurma temel atmalarla göz boyanacaktır. Bunların Türkiye’yi yalnız ekonomik bağımlılığa ve bunun sonucu olarak da siyasal bağımlılığa götürmesi değil, aynı zamanda büyük sosyal bunalımlara sürüklemesi de beklenebilir ve Türkiye’de eğer komünizm ciddi bir tehlike olacaksa, bu ancak Demirel Hükümeti’nin tutumunun yol açmakta olduğu bunalımların sonucu olarak ortaya çıkabilir...</p>
</body>
</html>
