<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_14">Vitamin</h1>

  <p class="normal"><span>“Hayat ilginç,” dedi Fevzi Karar havlusuyla yüzünü kurularken. “O facia hariç tabii, sizinle tanışmak çok hoşuma gitmişti ama bir soruşturmanızda yer alacağımı hiç düşünmemiştim.”</span></p>

  <p class="normal"><span>“Olacakları bilseydik zevki kaçardı hayatın,” dedim. Dudak bükerek kafa salladı Fevzi Bey. Havluyu omzuna attı, raketini dayadığı tellerden aldı, az ötemizde aynı işlemlerle meşgul rakibine el salladı ve aynı eli, artık böyle yerlerde kafeterya denir mi, denmezse ne denir çıkaramadığım ama aynı görevi gördüğü bariz yeri göstermede kullandı. “Oturalım, o zaman.”</span></p>

  <p class="normal"><span>Caddebostan Büyük Kulüp veya telaffuzunu bilmediğim ama yazılışının sağlamasını az evvel internet sitesinden yaptığım</span> <span class="ideitalik">Cercle d’Orient</span><span>, açıkçası dışarıdan bakan bencileyin garibanın sandığı kadar şatafatlı değildi. Daha kapıdan şaşırmış, hatta azıcık hayal kırıklığı yaşamıştım. Girişi kontrol eden elemanın bakışından konuşmasına her hali, boşu boşuna eve kadar gidip üstümü değiştirdiğim hissi yaratmıştı. Hoş, pas lekeli turuncu gömlek ve rengi iyice atmış, gene pas lekeli kot pantolonla gelsem herhalde ‘Fevzi Bey beni bekliyordu,’ cümlemin üzerine içeri buyur etmez, bir şeyler sorar, muhtemelen ilgilisi kimse ona telefon açar, sorumluluk almazdı. Ama Taunus’un modeline aldırmadığı açıktı. E, eski meski, sağlam arabadır bizimki. İyi baktığımızdan pek gıcır görünür; kim bilir, belki görevli beni eski araba toplayan zengin tayfasından sanmıştı. Gerçi geleceğim kapıya bildirilmişti ama öyle el kol sallayarak girebileceğimi hiç düşünmemiştim, onu diyorum.</span></p>

  <p class="normal"><span>Bol yeşillikli ve dediğim gibi, hayal ettiğimden çok daha sadeydi içerisi. Deniz tarafındakileri sarmaşık kaplı tellerle çevrili tenis kortları da öyle…</span></p>

  <p class="normal"><span>Neyse, uzatmayayım, kafeterya, çay bahçesi veya ne deniyorsa işte o açık hava masalısına geçtik. Meraklısına söyleyeyim: Sadeliği ölçüsünde şıktı burası. Hani dışarıdan göründüğü veya duvarlar ve sarmaşıklardan hareketle pek görünmediği diyelim, kadar yokmuş dedim ya az evvel, dikkatle bakınca gayet düzenli, kaliteli ve şık olduğunu görüyordum şimdi.</span></p>

  <p class="normal"><span>Az ötedeki masada oturan, orta yaşı epey geçkin ve içlerinden birisinin paşalık dönemini gayet iyi hatırladığım gruba selam veren Fevzi Bey seçtiği masayı işaret ederken ne içeceğimi sordu; sektirmeden çay, dedim. Adam, bir ay öncesinden gayet net hatırladığım ‘Yazık ulan size’ bakışlarıyla masaya otururken bir sürat tepemize dikilen delikanlıya çayımı ve kendi ‘Her zamankinden’ini ısmarladı.</span></p>

  <p class="normal"><span>Garson uzaklaşırken, “Buraya daha önce gelmiş miydiniz?” dedi. Gelmediğimi biliyordu, en azından rahatlıkla tahmin edebilirdi. Hoşuma gitmedi ya, tınacak değildim.</span></p>

  <p class="normal"><span>“Hayır, fırsatım olmadı maalesef.”</span></p>

  <p class="normal"><span>“Yazık,” dedi bu. “Nezih yerdir.”</span></p>

  <p class="normal"><span>“Görüyorum.”</span></p>

  <p class="normal"><span>İç çekerek, “Pekâlâ,” dedi Fevzi Bey, “ziyaretinizi neye borçluyum?”</span></p>

  <p class="normal"><span>“Faruk Bey’den bahsetmenizi istiyorum biraz.”</span></p>

  <p class="normal"><span>“Faruk?” deyip kaşlarını çattı bu. “Hayırdır?”</span></p>

  <p class="normal"><span>“Pek hayır değil,” dediğim anda çayım ve Fevzi Bey’in, vitamine boğulmuş görünen turunculu kırmızılı ‘Her zamankinden’i gelince sustum. Garson ayrılınca devam ettim: “Faruk Bey’in öldürüldüğü ortaya çıktı.”</span></p>

  <p class="normal"><span>E, ne var bunda, öldürülmüştü zaten. Cümleyi böyle kurunca istediğim etkiyi yaratmayacağını anca bittiğinde kavradım. “Yani,” diye ekledim aceleyle, “Faruk Bey’in o gün saldırganların değil, başka birisinin kurşunuyla can verdiği anlaşıldı.”</span></p>

  <p class="normal"><span>Fevzi Bey en bozuk göze bile bariz gelecek türden bir irkilmeyle oturduğu yerde doğrulurken içimden, ‘Hah,’ çektim. Gel bakalım. Kaşları iyice çatıldı beyefendinin. “Nasıl…” dedi, soru işareti yerine yanlışlıkla üç nokta koyup durdu. Gözlerini kıstı.</span></p>

  <p class="normal"><span>“Polis o katliamla ilgili araştırmaları hâlâ sürdürüyor. İşte, arada, bir şekilde bu durum ortaya çıkmış.”</span></p>

  <p class="normal"><span>Şahane Hanım’dan bahsetmeyecektim ya, Fevzi Bey anında uyandı.</span></p>

  <p class="normal"><span>“Siz nasıl öğrendiniz peki?”</span></p>

  <p class="normal"><span>Laf saklayamamama söverek, “Polisle aram iyi,” dedim.</span></p>

  <p class="normal"><span>“Sonra üzerinize vazife mi edindiniz?”</span></p>

  <p class="normal"><span>Hay Vedat be! Neyine oğlum senin alengir? Mecbur, açacaktım kartları.</span></p>

  <p class="normal"><span>“Faruk Bey’in eşi…”</span></p>

  <p class="normal"><span>Dudak büzüp kaş kaldırarak lafımı kesti Fevzi Bey. “Şahane mi? O nereden duymuş?”</span></p>

  <p class="normal"><span>“Eee…” Dur, anasını satayım. “Neden duymamış olsun?” Oğlum, cümleye bak! Soruya bak! Ne yapıyorsun sen?</span></p>

  <p class="normal"><span>Büzülen dudaklar bu sefer büküldü ve yüzünü ekşitti seninki. “Demek bana özel dedektif sorması… O zaman da garip gelmişti zaten.”</span></p>

  <p class="normal"><span>Beni tavsiye etmesine teşekkür etmeyi, gidişatı kesmemek adına erteleyerek, “Dedektif sorması mı? Neden?” dedim.</span></p>

  <p class="normal"><span>“Şahane pek ilgilenmez bu tip şeylerle…”</span></p>

  <p class="normal"><span>“Nasıl şeylerle?” Aha, dur…</span></p>

  <p class="normal"><span>“Dünya işleriyle.” Bu sefer ben çattım kaşları. Fevzi Bey tekrar arkasına yaslandı. “Şahane kendi dünyasında yaşar,” dedi. Kafası pek basmaz hayata diyordu adam. İkinci görüşmemde edindiğim fikir doğruydu demek. Fala inanmalar, vesaire. Şahaneler şahanesi Şahane Yutmaz, gözümde bittikçe bitiyordu.</span></p>

  <p class="normal"><span>“Valla,” dedim, “bir şekilde öğrenmiş işte.” Faldan desem olurdu aslında, ikimiz de kadının zihinsel durumu konusunda fikir birliğine varmış gibiydik nasılsa. Ama demedim. “Orası önemli değil,” diye yanıt beklemeden devam ettim. Fevzi Bey’e makul geldi herhalde, hafifçe kafa sallayıp, “Haklısınız,” dedi. Ayrıntıdan bana ne, der havadaydı. Partide de böyleydi zaten. Ufaksın sen, ben kocamanım; anlat bakalım diyordu. “E, peki, siz bir koldan, polis diğer koldan mı çalışıyor?” Merak vurgusu yoktu sesinde.</span></p>

  <p class="normal"><span>“Öyle bir şey,” dedim gırtlağımın üretebileceği en buz tonla.</span></p>

  <p class="normal"><span>“İlginç,” dedi bu, bir daha dudak bükerek. “Polis işine sivil karıştırmaz sanıyordum. Epey hatırlısınız herhalde. Yani ününüzü biliyordum ama…” Aklına bir şey gelmiş gibi durdu, kaşlarını çattı. “Hay Allah,” dedi, “demek Faruk… Fakat kim–”</span></p>

  <p class="normal"><span>“Ve neden?” diyerek kestim lafını. “Ben de onun peşindeyim işte.”</span></p>

  <p class="normal"><span>Turuncu vitamin çılgınlığından bir yudum alarak, “Tamam,” dedi Fevzi Bey. “Bir yardımım dokunursa sevinirim. Faruk çok yakın arkadaşımdı.”</span></p>

  <p class="normal"><span>“Biliyorum. O yüzden sizlerle görüşmek istedim.”</span></p>

  <p class="normal"><span>“Bizler?”</span></p>

  <p class="normal"><span>“Siz, Ege ve Sinan Beyler…”</span></p>

  <p class="normal"><span>“Ha, evet,” dedi Fevzi Bey. O feci günü ve olayı çok gerilerde bırakmış, benden duyunca ‘Ha, şu mu?’ gibilerinden hatırlamıştı sanki. “Yalnız onlara hemen ulaşmanız zor. Sinan dışarı çıktı; Ege İzmir’de bu hafta…”</span></p>

  <p class="normal"><span>Ege’nin İzmir’de değil, İzmir’in Ege’de bulunduğu ve İstanbul’a gelemeyeceği veya hayırdır, Sinan Bey kabız mıydı yahut tuvalet çetelesini mi tutuyorsunuz türünden yersiz esprileri geldikleri yere geri iteleyerek, “Dışarı derken?” dedim.</span></p>

  <p class="normal"><span>“Yurtdışına elbette,” dedi gülümseyerek. “Şili…”</span></p>

  <p class="normal"><span>“Ha, evet,” dedim ben de. Kelimeler ağızdan parayla çıkmıyordu nasıl olsa. İstediğim kadar sarf edebilir, madem o diyor, ben de ‘Ha, evet,’ diyebilirdim. “Kayak, değil mi? Bahsetmişti. Ne zaman dönecek?”</span></p>

  <p class="normal"><span>“İki hafta sürer herhalde.”</span></p>

  <p class="normal"><span>“Ege Bey?”</span></p>

  <p class="normal"><span>“O haftaya burada olur.”</span></p>

  <p class="normal"><span>“Pekâlâ, onlarla da ilk fırsatta görüşmeye çalışırım. Şimdi, söylediğim gibi, Faruk Bey o günkü saldırıda, görünenin aksine planlı bir cinayetle öldürülmüş.”</span></p>

  <p class="normal"><span>“Nasıl?” dedi Fevzi Bey.</span></p>

  <p class="normal"><span>“Uzaktan atılan bir kurşunla. Görünüşe göre, bir keskin nişancı söz konusu. Profesyonel işi.”</span></p>

  <p class="normal"><span>Yine dudak bükerek kafa salladı Fevzi Bey. Takdir mi ediyordu, nedir? Fakat onca zenginliğine karşın mimik konusunda pek fakirdi adamcağız. Dudakları ya büzüyor, ya büküyordu. Kafa sallıyor, bir de kaş kaldırıp çatabiliyordu. Hâlbuki ne bileyim, Robert De Niro gibi yüz sarkıtma veya orta parmakla burnun yanakla birleştiği yeri kaşımaktan tut, ustalarda ense ovmaya, sakal, sakal yoksa çene sıvazlamaya kadar ne numaralar vardı.</span></p>

  <p class="normal"><span>Gariban garson işini de hiç lafa karıştırmamaya karar verdim. Neden verdin peki derseniz, yanıt veremem. İçgüdüsel desem gülersiniz, o yüzden veremem diyorum.</span></p>

  <p class="normal"><span>“Sizden ricam,” dedim, durdum, adamın yüzüne baktım. Faruk Bey’in katliamdan ayrı bir cinayete kurban gitmesine verdiği tepkiyi yorumlayamıyordum. Hani, ne bileyim, Allah göstermesin, sevdiğim bir arkadaşımla ilgili böyle haber alsam, üzüntüsü falan bir yana, feci meraklanırdım. Yanımda can vermesini hiç saymıyorum. Üstelik Faruk Bey’in daha kırkı bile çıkmamıştı. Hani, tamam, herkes acısını farklı gömer, unutur veya unutma demeyelim, herkesin yarası aynı sürede kabuk bağlamaz, kabul. Ama adamda o türde bir hava yoktu ve hiç mi dışa vurulmazdı, onu diyorum. Tabii, kiralık katili, en azından on küsur bin dolarlık tüfekle bin metreye yakın mesafeden adam vurabilenini yoldan geçen herhangi bir vatandaşın tutamayacağı varsayımı Fevzi Karar’ı şüpheli listesine kolayca yazmamı sağlayabilirdi. Ama bunun ve uyuz tavırlarının dışında adamdan şüphelenmemi gerektirecek bir şey yoktu elimde henüz. Ha, nedir, kulaktan dolma ve önyargılara dayanan yarım yamalak bilgilerle adamdan şüphelenmek için bir şeyler uydurabilirdim. Mesela Şahane Hanım’la tıngırdadığını, Faruk Bey’in bunları bastığını ve falan filanı düşünebilirdim. Yahut aralarındaki bir iş anlaşmazlığının zıvanadan çıkarak husumete uzandığını varsayıp ona göre kurcalayabilirdim. Ama hissiyatım hepsini elinin tersiyle kenara itiyor ve ‘Bunda başka iş var,’ diyordu. Ne? Hissiyat sadece Şahane Hanım misali zenginlerde veya şu, arkadaşını sırtından vuran Tefo haini gibi zekâ kumkumalarında mı olur? Benim de vardı işte…</span></p>

  <p class="normal"><span>Lakin benimkisi ‘Bunda başka iş var’ cümlesinden ötesini kurmuyor, parmağıyla paslı motorumu işaret ederek ‘Ben tüyoyu verdim, gerisine o baksın,’ diyordu.</span></p>

  <p class="normal"><span>Sabırsız pozlarda “Evet?” dedi Fevzi Bey, size iç dökmede kullandığım uzun aralığa son vermek için.</span></p>

  <p class="normal"><span>“Sizden ricam,” dedim bir daha, “Faruk Bey’le ilişkiniz, genel durumu türünden bilgiler. Mesleğin klasik soruları… Örneğin, iş durumu nasıldı? Husumet besleyeni var mıydı?”</span></p>

  <p class="normal"><span>“İşleri gayet iyiydi,” dedi Fevzi Bey hiç düşünmeden. “Husumet meselesi için bir şey söylemem zor. Çıkar çatışmaları olmuştur birileriyle ama çok sevilirdi. Yani birisinin tutup canına kastedeceğini sanmam. Tabii her şeyini ayrıntısıyla bilmem mümkün değil.”</span></p>

  <p class="normal"><span>“Belki bir borç meselesi vardı? Önemli bir miktar…”</span></p>

  <p class="normal"><span>Hafifçe güldü bu. “Sanmıyorum,” dedi. ‘Her zamankinden’inden iri bir yudum daha aldı. Sağlık fışkırıyordu adamdan. Eh, karşılığında sigaramı çıkarıp yakmazsam ayıp dedim, çıkardım, yaktım, etrafa bakındım ve az önce içeceklerimizi getiren delikanlıya sigaramı göstererek kül tablası talebimi ilettim.</span></p>

  <p class="normal"><span>Delikanlı tablamı bıyık altından sırıtarak getirdi. Mekânın gediklisi Fevzi Bey’in karşısında sigara içenlere uyuz kaptığını biliyordu belki. Ben bilmiyordum nasılsa. Çayımdan bir yudum, sigaramdan bir nefes aldım ve klasiklerden devam ettim:</span></p>

  <p class="normal"><span>“Peki, son dönemlerinde dikkatinizi çekecek türde bir değişiklik var mıydı Faruk Bey’de?”</span></p>

  <p class="normal"><span>“Ne gibi?” dedi bu.</span></p>

  <p class="normal"><span>“Herhangi bir şey olabilir. Her zamankinden daha durgun veya daha neşeli… Ya da gergin…”</span></p>

  <p class="normal"><span>“Yoktu.” Durakladı, biraz düşündü. “Bilmiyorum. Dikkatimi çekmedi.”</span></p>

  <p class="normal"><span>“Peki. Kötü bir alışkanlığı var mıydı, kumar mesela?”</span></p>

  <p class="normal"><span>Bu seferki bakış iyice aşağılar, ‘Sen bizim gibi adamlara bunu ne cüretle yakıştırırsın?’ der gibiydi. Ama sadece bakış öyleydi. Kalanı, yani yüz ifadesi ve beden dili gayet kontrollüydü. Mimiklerden veya hareketlerden bir anlam çıkarmayı becerebildiğimden değil ama ne bileyim, demin Faruk Bey’in nasıl öldürüldüğünü açıklamıştım. İnsan merak etmez miydi ayrıntısını?</span></p>

  <p class="normal"><span>“Kötü alışkanlığı yoktu. Kumarın ardından kadın ve uyuşturucu gibilerini soracaksanız hiç zahmet etmeyin. O taraklarda da bezi yoktu.”</span></p>

  <p class="normal"><span>Pekâlâ. Faruk Bey’in bol parası, şahane, en azından görünüşte ve ismen şahane bir eşi vardı ve hiçbir kötü huyu yoktu. Sigara dahi içmezdi. İşleri tıkırındaydı. Bilinen bir hastalığı yoktu; o ayrı, sağlığı da dehşetti. Kendine süper bakıyor, sporun âlâsını yapıyordu. Tamam, azıcık gırtlakçıydı, yeme manasında diyorum ama epeydir onu da düzene koymuş, ciddi kilo vermişti. Ancak takdir ederdim, bir yere kadardı. Hem çok kalın kemikliydi merhum. Gördüğünüz hali, bir sene önceki haline göre epey iyiydi, onu diyordu Fevzi Bey.</span></p>

  <p class="normal"><span>Sözün özü, Faruk Bey’in öldürülmesine varabilecek, bildiği bir durum yoktu.</span></p>

  <p class="normal"><span>Ya da Fevzi Bey, merhum arkadaşına sandığı kadar yakın değildi.</span></p>

  <p class="normal"><span>Bir ‘Ya da’ daha vardı elbette: Ya da Fevzi Bey yalan söylüyordu.</span></p>
</body>
</html>
