<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_18">Tandır Günleri</h1>

  <p class="normal"><span>Mükerrem, anladığınız veya polisiye-gerilim-macera klişelerine aşinalarınızın kolayca tahmin ettiğini umduğum üzere, evinde ölü bulunmuştu. Otopsi raporu ayrı, ilk tahlilden anlaşıldığı kadarıyla gece yarısıyla sabahın körü arasında, kafaya tek kurşunla terk-i diyar etmişti aradığım adam. Apartman kapıcısı, tutamağına sabah astığı ekmek ile gazetenin öğleden sonra servisinde hâlâ bıraktığı yerde beklediklerini görünce muhtemelen sırf işgüzârlıktan zili çalmış, ardından gene aynı işgüzârlıkla kapıyı tıklatmıştı. Kapı kimsenin açmasını beklemeden açılıverince merakla içeri dalmış ve manzarayı görür görmez polise haber vermişti.</span></p>

  <p class="normal"><span>E, neydi şimdi bu? Tamam, iz örtme söz konusuydu; o kadarını, gereksiz tevazu göstereyim, ben bile anlıyordum. Anlıyordum da, katil, artık her kimse, nasıl karar verebilmişti Mükerrem’i susturmaya? Hemen, şimdi demek istiyorum. Zamanlama açısından… Tam bulmuşken yani… Hayır, kabul, romandı, kurguydu, film icabıydı, hepsine eyvallah ama bu derece denk getirme, nasıl denir, bir şekilde tuhaftı.</span></p>

  <p class="normal"><span>Fakat işin komiği, ben bile anladım dedim ya yukarıda, polis, şaşırtıcı bir tavırla yan çizer gibiydi. Mükerrem’in dairesinin darmadağın edilmişliğinden kapı kilidinin kırılmasına ve cüzdan, cep telefonu, muhtemelen künye falan gibi taşımada hafif, pahada ağır eşyanın yokluğundan adamın yatağından sarkar konumda bulunmasına kadar bütün manzaranın hırsızlık üzerinden cinayete delalet ettiği fikrindeydiler. Teorilerine bakılırsa hırsız/katil kilidi zorlayıp açmış, etrafı kurcalarken uyanan Mükerrem’i yatağından fırlarken vurmuştu. Yani taammüden cinayet söz konusu değildi. Yahu resmen soygun süsü verilmeye çalışılmış diyordum, kimse silah sesi duymadığına göre susturucu kullanılmış, insaf ben bile anlıyorum diyordum ama bunlar inatla mırın kırın sularında yüzüyorlardı.</span></p>

  <p class="normal"><span>Ama nedir, ısrar ettim. Nihayet Abdullah pes eder gibi oldu. Az buçuk dudak büküp hak verir değil ama verebilir pozlar takındı. Üsteledim; böyleyken böyle, dedim. Yokluğuyla varlığı meselesi kafamı karıştıran Sacit Korkmaz’ın fason intihar takımından en az bir kişiyi bahis konusu takıma Mükerrem’in dahil ettiğini, kurcalarsak büyük olasılıkla diğerlerini de onun aldığını çıkarabileceğimizi söyledim. Buna bağlantı denir, dedim. Yalnız Cemil’in, Sacit Korkmaz’ın yokluğuna dair söylediklerini kendime sakladım.</span></p>

  <p class="normal"><span>Neden sonra, “Sen nereden ulaştın bu herife?” dedi Abdullah.</span></p>

  <p class="normal"><span>“Kaynaklarım var.”</span></p>

  <p class="normal"><span>Kaynağım ya da kaynağa ulaşmamı sağlayan Mustafa, Mükerrem’in cep telefonuna yanıt veren Abdullah’ın çağrısı üzerine Gayrettepe’ye gideceğimi söyleyince, ‘Beni müsait bir yerde bırak, ağabey,’ demişti. Seyfo da polisin işlerine burun sokan avukat istemeyeceğini öne sürmüştü. Elemanları sonra görüşüp öğrendiklerimizi tartışmak üzere vedalaşarak çevre yolundan Beşiktaş yönüne giren son çıkıştaki otobüs durağında bırakmıştım.</span></p>

  <p class="normal"><span>“Ya,” dedi Abdullah. Davayı belgelerle boğuşma, kayıtları kurcalama türü masa başı tırmalaması yönünde araştıran komiser İsmail Tıkanık’la paylaştığı odasındaydık. Birbirlerine baktılar. “Demek kaynaklar… Öyle olsun bakalım.” Kalktı, masasının önüne dolanıp yaslandı. “Herhalde öğrendiklerini bize anlatırsın.”</span></p>

  <p class="normal"><span>“Tabii,” dedim. “Ama siz de anlatacaksınız.”</span></p>

  <p class="normal"><span>Gayet pis bir ifadeyle, ‘Sen kendini ne sanıyorsun?’ havasında güldü Abdullah. E, daha dün dallı ballıydık, komiserim? Eşya taşıtıp direğe tırmandırırken iyiydik? Bugün yokuş göstermeler, yan çizmeler…</span></p>

  <p class="normal"><span>Yuttum tabii hepsini. Yavaştan öğreniyordum işi; eskiden, eskiden dediğim bir iki sene önce üslubunca üstelemez, kudurup cart curt ederdim, onu diyorum. Ayrıca onca hal hatır, üzerine iki günlük muhabbet derken başkasına, ‘Ne artistlik yapıyorsun lan? Konuş yoksa ananı avradını…’ diye gitmeleri son derece olağan karşılanacak polisin lütfedip gayet yakın davrandığının ve şansımı fazla zorlamamam gerektiğinin farkındaydım.</span></p>

  <p class="normal"><span>Neyse, dün ve bugün yaptıklarımı, ayrıntısına fazla girmeden anlattım. Bu sefer pek ilgilenmiş göründüler. Lafım bitince Abdullah neler düşündüğümü sordu.</span></p>

  <p class="normal"><span>“Vallahi,” dedim, “öğrendiklerim üzerine uzunlamasına düşünmedim ancak belli bir şey var.”</span></p>

  <p class="normal"><span>“Nedir?”</span></p>

  <p class="normal"><span>“Kovaladığımız eleman her kimse, kovaladığımızın farkında.”</span></p>

  <p class="normal"><span>“Neden?” dedi o dakikaya kadar lafa karışmayarak yanımdaki koltuğa oturup dinlemekle yetinen İsmail komiser.</span></p>

  <p class="normal"><span>Yahu bir saattir ne diyorum size ben, demedim. Yutkundum ve tekrar başladım. “Mükerrem’i öldürdü ya… Soygun gibi görünüyor, tamam. Ama bence değil.”</span></p>

  <p class="normal"><span>“Nedenmiş?” dedi bir daha İsmail.</span></p>

  <p class="normal"><span>Fakat var ya, tam sabır abidesi kesilivermiştim. “Fazla soygun gibi,” dedim. Olay yerini görmemiştim, sadece anlatılanlara bakıyordum. Desteksiz atıyordum yani. Ama bir şekilde desteksiz atmadığımı hissediyordum. “Ve eğer soygunsa zamanlama büyük bir rastlantı demektir. Değilse benimkinden başka bir açıklama göremiyorum.” Durdum. Herhangi bir yanıt gelmeyince açıklama gerek herhalde dedim: “Yani katil… Şu nişancı veya onu tutan kişi, Mükerrem’i ortadan kaldırmaya neden gerek duymuş olabilir?”</span></p>

  <p class="normal"><span>“Ötmesin diye,” dedi İsmail.</span></p>

  <p class="normal"><span>Salak mısın, ben ne diyorum deminden beri gibilerinden baktım genç dedektife. Hani, soruyu ben sorsam tamamdı da…</span></p>

  <p class="normal"><span>İçimden ‘Hey Allah’ım, bir el atıversen şunların motorlarına’ çekip, “Ötmesinden neden endişe etsinler?” dedim. “İki gün öncesine kadar Faruk Yutmaz ve Turgay Kıray’ın ayrı bir cinayete kurban gittiği bilinmiyordu.”</span></p>

  <p class="normal"><span>“Yani?” dedi İsmail. Bir daha ‘ya sabır’ çektim.</span></p>

  <p class="normal"><span>“Yani katil, bu cinayetlerin soruşturulduğunu öğrenmiş olmalı.”</span></p>

  <p class="normal"><span>Bir şey demediler.</span></p>

  <p class="normal"><span>Bir daha, “Yani,” dedim, “katil ya soruşturmadan haberdar birisi ya da haberdarlardan birisini tanıyan birisi.” Durdum. İki komiser de söylediklerimi hâlâ anlayamıyormuş gibi görünüyordu. Ellerimi iki yana açıp ‘E?’ der gibisinden baktım. Bunlar gene yanıt vermedi. “Soruşturmadan kimler haberdar?” dedim o zaman.</span></p>

  <p class="normal"><span>“Biz,” dedi Abdullah. Sonunda azıcık çatılabilmişti kaşları. “Haracılar ve ev hizmetlileri. Bir de sen ve konuştukların. Kimlerle konuştun?”</span></p>

  <p class="normal"><span>“Nezih amca… Annemle babam da biliyor.”</span></p>

  <p class="normal"><span>“Onları kafadan geçebiliriz herhalde,” dedi İsmail gülerek. Pek nahoştu gülüşü yalnız. “Başka?”</span></p>

  <p class="normal"><span>Nilgün, Seyfo ve Papik Necmi’yle tayfasını atlamaya karar verdim. “Maktulün eşi,” dedim. “Sonra Fevzi Karar… Zekeriya Kayık… Bülent Boğaner…”</span></p>

  <p class="normal"><span>“Onlar kim?” dedi İsmail.</span></p>

  <p class="normal"><span>“Bülent Boğaner, avukat. Nişantaşı’ndaki Güvenç Hukuk’tan; Faruk Bey’in avukatı. Ege Yemişçioğlu’yla iş ilişkilerini ondan öğrendim.”</span></p>

  <p class="normal"><span>“Öteki?”</span></p>

  <p class="normal"><span>“Zekeriya Kayık… Sosyete medyumu. Gül Zekeriya diyorlar.”</span></p>

  <p class="normal"><span>“Onun ilgisi ne bu işle?”</span></p>

  <p class="normal"><span>“Kaymak tabakayla içli dışlıdır. Bilgi almak için gittim ona.”</span></p>

  <p class="normal"><span>“Ve cinayetten bahsettin, öyle mi?” diye gözlerini kocaman açarak araya girdi Abdullah. Haklıydı belki.</span></p>

  <p class="normal"><span>“Ağzı sıkıdır,” diye salladım.</span></p>

  <p class="normal"><span>“Adamı iyi tanıyorsun yani?”</span></p>

  <p class="normal"><span>Omuz silktim. “Bana borcu var, ağzını sıkı tutacaktır.”</span></p>

  <p class="normal"><span>Nahoş bir tavırla kafa salladı Abdullah. “Başka kim var söylediğin?” İsmail’e, ‘İşe sivil karıştırınca…’ manasında yorumlanabilecek bakışlar yolladı.</span></p>

  <p class="normal"><span>“Avukatla medyuma çenelerini tutmalarını söylemiştim ama garantisi yok; soruşturmadan başka birilerine bahsetmiş olabilirler,” dedim, rahat görünmeye çalışarak. “O kadarını bilmiyorum. Ama bunlardan başka yok.”</span></p>

  <p class="normal"><span>“Kaynağın var,” dedi İsmail.</span></p>

  <p class="normal"><span>Yanıt vermedim. Sırf uyuz bakışı yüzünden. Hımladı Abdullah. “Yani,” dedi, “bu kişilerden biri katil olabilir, diyorsun.”</span></p>

  <p class="normal"><span>“Ya da katili tanıyor olabilir ki o daha makul.”</span></p>

  <p class="normal"><span>“Neden?”</span></p>

  <p class="normal"><span>E, artık hayret, benden daha kalınmış kafa derileriniz gibilerinden bir pozla, “Kiralık katil?” dedim. Fevzi Karar ile Şahane Yutmaz’ın bilmem kaç yüz metreden adam vurabilecek türden kiralık katile para yetiştirmekte zorlanmayacakları açıktı. Aynı şey, kazancını bilemiyordum elbette ama avukat Bülent için de geçerli geliyordu bana. Hoş, avukatın görünürde cinayet için nedeni yoktu. Diğerlerinin var mıydı peki? Fevzi Karar’dan şüphelenmem veya şüphelenmemem için neden yoktu. Gerçi Faruk Bey’i vuran kurşun atılırken o da orada, hemen yanındaydı. Yani biliyorduysa feci cesur demek gerekirdi adama. O yüzden şüphelenme işi azıcık sallanıyordu. Şahane Hanım’ınsa merhum eşinin işiyle, işi ne, başka hiçbir maddi konuyla ilgilenmediğini öğrenmiştim. Kocasını öldürtüp şirketi ele geçirmesi söz konusu değilmiş gibi geliyordu bana. Ya da feci rol kesebiliyordu ki tamam, habire kafa kalın diyorum ama izninizle, adam görmüşlüğüm vardır. Şahane Hanım sahiden bu türden bir dolap peşindeyse feci oyuncu olmalıydı. Ayrıca Eutrans, kayınbiraderi Tayfun Yutmaz’ın yönetimindeydi şimdi. Abdullah’la Tayyar bu sabah onunla görüşmüştü; şirketin herhangi bir yamuğu, hiç değilse ortalarda yüzen bir yamuğu yoktu. Adam fena şaşırmıştı; ardından öfkelenmiş ama rica üzerine şimdilik kaydıyla, daha doğrusu polis ele gelir bir şeyler buluncaya kadar ses çıkarmadan beklemeyi kabul etmişti. Şerafettin Damar’ın emriydi bu; ortaya elle tutulur bir şeyler çıkana dek basına haber verilmeyecekti. ‘Sızıntı olursa topunuzu’ deyip devamını burada yazamayacağım sözlerle getirmişti cinayet bürosunun amiri. Tabii Tayfun Yutmaz’ın sözüne ne kadar güvenilebilirdi, en azından ben bilmiyordum. Ama onlar da Gül Zekeriya veya Bülent Boğaner’inkine güvenilip güvenilemeyeceğini bilemezlerdi. Belki bir ‘baldız baldan tatlı’ durumu söz konusuydu. Aha, dedim, belki bir Hamlet işi daha çıkacaktı sonunda. Kralı öldür, hem ülkeyi hem karısını al. O tarafları kurcalamalıydım belki. Bildiğim konuydu nasılsa.</span></p>

  <p class="normal"><span>Ben kafa içi jimnastik kargaşasıyla meşgulken bir daha hımladı Abdullah. Biraz düşündü, ardından, “Peki,” dedi, “haklısın diyelim. Ama belki Mükerrem katile şantaj yapmaya kalkmıştır, ne biliyorsun?”</span></p>

  <p class="normal"><span>İsmail ‘Ya,’ gibilerinden kafa salladı. “Polise veya basına giderim, falan demiştir.”</span></p>

  <p class="normal"><span>“Tam adamın izini bulmuşken mi?” dedim. Eğer öyleyse zamanlaması romanda bile kullanılmayacak denli akla ziyan demekti. Yanıt yerine dudak büktü bunlar.</span></p>

  <p class="normal"><span>Cık, baktım elemanlar uzatacak, ayrıca pek sevimsiz tavırlar takınıyorlar, hiç uğraşmamaya karar verdim. Gayet teslim pozlarda, “Şantaj konusunda doğru söylüyorsun, bunu hiç düşünmemiştim” dedim. “E, o zaman siz neler buldunuz, onu anlatın bari.”</span></p>

  <p class="normal"><span>İyice kasacaklardı anlaşılan. Gerçi nedir, demin dedim ya, hatır bir yere kadardır. Polis işine sivil sokulmamasından bahsediyorum; bana bir şey anlatmak zorunda değillerdi.</span></p>

  <p class="normal"><span>Fazla bir şey anlatmadılar zaten. Turgay Kıray’ın geçmişini araştırmışlardı mesela. Dişe dokunur bir şey bulamamışlardı. Zavallı delikanlının kimi kimsesi yoktu. Çalıştığı parti organizasyonu şirketinden de fazla bir şey çıkmamıştı. Tabii neyi, ne kadar araştırdıklarını falan bilemiyordum. Kanas kullandığı bilinen bir kiralık katil yoktu. Dediğim gibi, terör örgütleri dışında orduda da vardı ancak her iki yönde de dişe dokunur bir şey bulmak zordu. Kanas kullananını bırak, emniyet kayıtlarında yasadışı terör örgütleri dışında bilinen bir suikastçı bile yoktu ve bilinenler zaten genellikle uzaktan vurmakla ilgilenmiyor, işlerini bombayla hallediyordu.</span></p>

  <p class="normal"><span>O gün Haracıların evinde bulunan ve Sacit Korkmaz’ın adamlarıyla çatışmaya girip sonunda hepsini öldüren korumalardan –içlerinden ikisi ölmüş, dördü yaralanmıştı– birkaçıyla, ilgili özel güvenlik şirketinde görüşmüşlerdi. Hım, demek Haracıların evi koruyan dördü gündüzcü, dördü gececi elemanlar bir güvenlik şirketindendi. Ha, bunda hımlanacak ne vardı, onu bilmiyordum. Daha sonra, yünlü birkaç konuğun aynı olayda kurşun yağdırmış koruma elemanlarıyla konuşmuşlardı. Doğru söyleyip söylemediklerini bilemezdik ya, sonuçta hiçbirisinden dişe dokunur bir bilgi çıkmamıştı.</span></p>

  <p class="normal"><span>Olay gününden bu yana aramalara devam eden Organize Suçlarla Mücadele birimlerinden de işimize yarayacak bir bilgi alamamışlardı. Baskından az önce mekânı terk eden Sacit Korkmaz ve şoförü hâlâ ortada yoktu.</span></p>

  <p class="normal"><span>Mükerrem’in evi ve civardaki araştırmalardan da bir sonuç alınamamıştı. Katil geride ‘aha, şudur’ denebilecek herhangi bir iz bırakmamıştı ki bu durum, benim soygundan ziyade planlı cinayet fikrimi destekliyordu. Parmak izlerine dair rapor henüz çıkmamıştı ama katilin gereğince davrandığını düşünmek yerindeydi. Cinayetin sabaha karşı işlendiği düşünülüyordu; belirttiğim gibi silah sesi duyulmamıştı ve o sırada apartman sakinleri, kapıcı ve muhtemelen civarda yaşayan herkes pire uçuşturduğu için tanık yoktu. Komşuluk zaten ölmüştü; yani ne apartman sakinleri ne kapıcı Mükerrem’in çevirdiği işlerden haberdardı. Ya da en azından öyle söylemişlerdi. Komiserler, konuştukça Mükerrem’in susturulmasına dair teorimin geçerlilik olasılığını daha bir kabul eder görünmeye başladılar ya, gene de doğrudan bel bağlayamayacaklarını düşünüyorlardı.</span></p>

  <p class="normal"><span>Öyleydi, böyleydi, muştu, mişti, mıştı… Laf tükenişe geçince gayet sıkkın kalktım, “İyi,” dedim, “ben biraz daha dolanayım.”</span></p>

  <p class="normal"><span>“Dolan bakalım,” dedi Abdullah. “Bir şey çıkarırsan haber vermeyi atlamazsın herhalde.”</span></p>

  <p class="normal"><span>“Tabii.”</span></p>

  <p class="normal"><span>Tam çıkarken hafif bir cızırtı geldi motorumdan. Döndüm, “Ya,” dedim, “şu kamera kayıtlarını almıştınız, değil mi?”</span></p>

  <p class="normal"><span>Ben çıkmak için kalkar kalkmaz yerine oturup önündeki dosyayı karıştırmaya girişen Abdullah kafasını kaldırarak, “Beraber aldık ya,” dedi.</span></p>

  <p class="normal"><span>“Neredeler? Bir şeye bakmak istiyorum.”</span></p>

  <p class="normal"><span>“Neye?</span></p>

  <p class="normal"><span>“Bakayım önce… Bakamaz mıyım?”</span></p>

  <p class="normal"><span>“Bakarsın,” diyerek kalktı komiser. İsmail de dikildi, “Biz de görelim, neymiş,” dedi. Odadan çıktık, iki kapı ilerideki başka bir odaya girdik. İçeride gençten bir memur, girmemizle aynı anda önündeki klavyede bir tuşa bastı.</span></p>

  <p class="normal"><span>Abdullah gülerek, “Ne oynuyordun lan?” dedi ve bozararak, “Yok, amirim, vallaha…” diye başlayan elemana eliyle ‘Uzatma’ işareti yaptı. “Dün getirdiğim CD’ler nerede?”</span></p>

  <p class="normal"><span>Masanın üzerindeki evrak kutusunu göstererek, “Burada amirim,” dedi genç.</span></p>

  <p class="normal"><span>“İyi. Hangisine bakacaksın?”</span></p>

  <p class="normal"><span>“Otoparkı gösterene,” dedim. “Saldırıdan bir-iki dakika öncesine.” Dün gece yalnız kalıp düşündüm demiştim ya size, hani sonra söylerim diye. Kırk yılda bir falan, sonuçta aklıma bir şeyler gelebiliyordu, onu diyorum.</span></p>

  <p class="normal"><span>Neyse, delikanlı CD’leri aldı, üzerlerindeki yazılara bakarak istediğimi buldu, bilgisayara yerleştirdi. Görüntüler açıldı, memur zaman çubuğunu kaydırarak istediğim dakikaları buldu ve saldırının üç dakika öncesinden itibaren izlemeye başladık. Aradığımı görmek için bütün dikkatimi vererek ekrana eğildim ve çok geçmeden, “Aha!” dedim, “dur… Az geri al. Tamam, dur.”</span></p>

  <p class="normal"><span>Kaydın otomatik saat göstergesine baktım, saldırıdan otuz saniye öncesiydi. Altı intihar komandosu, Sacit Korkmaz’ın otoparktan ayrılmasının ardından, bahçeye geçen kapının yanına park edilmiş dört çekerin dibinde bir araya toplanmış, harekete geçiyordu. Durdurulmuş filmin devamını biliyordum; birkaç saniye sonra kan banyosu başlayacaktı. Üçümüz de –genç memuru bilemiyordum elbette– görüntüleri defalarca izlemiştik ama esas ayrıntıya dikkat etmemiştik. Neye bakacağını bilmek önemliydi.</span></p>

  <p class="normal"><span>Kısmet, elemanların hepsi görüntüdeydi. Gerçi hepsinin görüntüye girmesi önemli değildi; biri önemliydi.</span></p>

  <p class="normal"><span>“E?” dedi Abdullah buluşumu izleme zevkimi bölerek.</span></p>

  <p class="normal"><span>“İyi bak,” dedim, “şurada.”</span></p>

  <p class="normal"><span>İsmail’le beraber iyice eğilip parmağımın ucuna baktılar.</span></p>

  <p class="normal"><span>Altı fedaiden birinin elinde bir cep telefonu vardı. Grubun en gerisindeydi. Telefonu hocadan sigara saklayan öğrenci misali hafif avuç içinde gizler pozda, birini arıyordu. Ya da mesaj gönderiyordu; hangisiyse artık.</span></p>

  <p class="normal"><span>Bir daha, “E?” dedi Abdullah.</span></p>

  <p class="normal"><span>“Sinyal,” dedim doğrularak. Üçü birden boş bakışlar sundu. “Zamanlama, yahu,” diye ekledim. “Nişancı nasıl saldırıyla aynı anda ateşe başladı diyorduk hani?”</span></p>

  <p class="normal"><span>“Vay,” dedi İsmail.</span></p>

  <p class="normal"><span>“Hım,” dedi Abdullah. “Haklı olabilirsin.”</span></p>

  <p class="normal"><span>“Olabilir miyim?” dedim. “Ciddi misin?” Nezih amca teşkilatta en zeki bulunan elemanların genelde cinayet ile organize suçlarla mücadeleye alındığını söylemişti ya, yanlarına varıp sohbete başladığımdan beri Nezih amcadan mı yoksa teşkilattaki zekâ seviyesinden mi şüphe etmeliyim deyip duruyordum. Hangisi olursa olsun haklı çıkmaya kıyamayacaktım, “Yahu,” dedim, “az sonra ortalığı kana bulayıp öleceğini bilen adam telefonla ne yapar?”</span></p>

  <p class="normal"><span>“Yavuklusuna veda edecektir,” dedi İsmail sırıtarak. Genç memur güldü.</span></p>

  <p class="normal"><span>“Yok artık,” dedim. Kızmıştım. “Son saniyede, öyle mi?”</span></p>

  <p class="normal"><span>Abdullah eli çenesinde bir daha ekrana eğildi. “Haklısın galiba,” dedi. E, nihayet. Doğruldu, genç memura döndü, “Git, Tayyar’a söyle, ‘Kanlı Baskın’ dosyasındaki ölen saldırganların resimlerini alıp gelsin.”</span></p>

  <p class="normal"><span>“Bilgisayara geçirmiştik onları, amirim,” dedi beriki.</span></p>

  <p class="normal"><span>“İyi, aç o zaman. Bakalım hangisiymiş.”</span></p>

  <p class="normal"><span>Güvenlik kamerasında bulanıktı ama on yedisine basamadan dünya değiştirmiş Feyyaz’ı tanımak için dosyalara bakmam falan gerekmiyordu. Sarı saçlar yeterliydi. Ses çıkarmadım.</span></p>

  <p class="normal"><span>“Hangisiymiş, bakalım,” dedi Abdullah bir daha ekranda açılan fotoğraflı sayfaya eğilerek. “Bu galiba… Evet, bu… Feyyaz Taşan… Hale bak; daha on yedi yaşında.” Memur büyütmek için fotoğrafa tıklar, diğer ikisi bir ağızdan cıkcıklarken içimden Ekim sonu diye geçirdim.</span></p>

  <p class="normal"><span>Şu şöyle kaşını kaldırdı, bu böyle omuz silkti, o öyle çenesini kaşıdı kısımlarını atlıyorum: Feyyaz’ın kullandığı telefonu, olayı araştırmakla görevli Organize Suçlar’da tutulan delillerin arasında bulup yolladılar. Ucuz modellerdendi. Kısa bir kurcalama sonunda, aranan numaraların bellekten silindiği ortaya çıktı ama fazla üzerinde durmadılar. Yanlarına gidip konuşmaya başladığımdan beri gayet zekâdan yoksun davranıyorlardı ya, o yüzden şaşırmadım ve sonradan, hatta içeriden birisi, hatta balistik raporlarını esas dosyadan çıkaran kişi silmiş olamaz mı, demedim.</span></p>

  <p class="normal"><span>E, ne yani, söz konusu raporların dosyadan kasten çıkarılması meselesi bir sizin mi aklınıza geldi sanıyordunuz?</span></p>

  <p class="normal"><span>Bellek silinse bile aranan numaraları bulmak mümkündü elbette. Derhal ilgili şebekenin kayıtları için savcılığa başvuruldu. Acil uyarısıyla yapılan başvurunun çabuk sonuçlanacağını söylediler. Aranan numara bulundu mu iş bitecekti. Öyle diyorlardı.</span></p>

  <p class="normal"><span>Tabii bu kadar klişe işe karışmışken bunun ardından bir ‘oysa’ geleceğini bencileyin kalın kafa tayfası bile kolayca tahmin edebilirdi.</span></p>
</body>
</html>
