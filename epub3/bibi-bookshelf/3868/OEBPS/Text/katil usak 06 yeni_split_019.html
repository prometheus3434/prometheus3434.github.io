<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_16">Nihat’ı Satan, Şampiyonluğu Satar</h1>

  <p class="normal"><span>Menekşe’ye on beş-on altı yaşlarımda iki defa gitmişliğim vardı. Her ikisi de hafta sonu gezisi hesabı ailecek, ailecek dediğim biz ve Dağdelenler, Tefo’mun dedektiflikten önce yanında çalıştığı ve annemden duyduğuma göre tekrar yanına döndüğü kuyumcu eniştesi Sezai ağabeyin Küçük Çekmece’deki evine misafirliğe gidişimizde gerçekleşmişti. Tefo’nun, sonradan epey sapıtıp Sezai ağabeyin iliğini kemiğini kurutan, yaşları bize yakın iki teyze oğlu Murat ve Fırat’la beraber, her iki seferde de, kıyısındaki koli basili denen ve gözle görülemediği için haliyle iplenmeyen minik canavarlara karşı vatandaşı uyaran tabelalar ve bol şambrelli manzarasıyla aklımda kalan denize girip epey haytalık etmiştik. Bunun dışında bolca gecekondu, ufak tefek balıkçı kulübesi ve teknesi, Çingene arabaları ve yalınayak koşuşturan, saçlar bir numara ufaklıklarıyla gayet alçak gönüllü, sevimli bir yer diye kalmıştı on beş yaşlık aklımda.</span></p>

  <p class="normal"><span>Hoşu, neredeyse aklımda kaldığı gibiydi Menekşe. Zehir zıkkım modern çağ aparatlarını, çanak antenlerden, bakkal girişlerine dikili camekânlı ve illa ‘logo’lu buzdolaplarından, vesaire malzemeden söz ediyorum ve yan sanayi döküntüleri diyebileceğim paslı demir yığınlarını kenara ayırırsam pek değişmemişe benziyordu.</span></p>

  <p class="normal"><span>Sahile indik, Şen Market’i bulduk ve arabayı biraz berisindeki beyaz duvarlı ufak tefek bir evciğin önüne park ettik. Mustafa bakkalın önünde veya gözle görülecek herhangi bir yerde yoktu. Girip sormak yerine Necmi’nin yolladığı numarayı aradım. Çaldı, çaldı, açılmadı. Kapadım, etrafa bakındım. Pek tenhaydı ortalık. Hani in cin top oynuyordu denemezdi ama ufak sahil yolu boyunca fazla insan görünmüyordu.</span></p>

  <p class="normal"><span>“Ne oldu?” dedi Seyfo.</span></p>

  <p class="normal"><span>“Açmıyor,” dedim. Bir daha denedim. Yok, çalıyordu ama açan yoktu. Tekrar kapadım.</span></p>

  <p class="normal"><span>“Ne yapacağız?”</span></p>

  <p class="normal"><span>Bilmiyordum. Omuz silktim. Tekrar etrafa bakındığımda az ilerideki bakkalın önünde taş çatlasa on yaşında diyebileceğim teni epey esmer, hanidir tarakla vuslata ermemiş görünen saçıysa inadına sarı bir ufaklığın bize baktığını fark ettim. Göz göze geldiğimizde çocuk başıyla gelmemi işaret etti. Haydi, hayırlısı hesabı, Seyfo’ya arabanın yanında kalmasını işaret edip bir şey söylemeden çocuğa doğru yürüdüm.</span></p>

  <p class="normal"><span>“Sigaran var mı?” dedi bu.</span></p>

  <p class="normal"><span>“Var,” dedim, “ne yapacaksın?”</span></p>

  <p class="normal"><span>“Götüme sokaca’m.”</span></p>

  <p class="normal"><span>Vay, dedim içimden. Sırıttım, arka cebimden her zamanki gibi üstüne oturarak düzleştirdiğim paketi çıkardım.</span></p>

  <p class="normal"><span>“Annen içtiğini biliyor mu?”</span></p>

  <p class="normal"><span>“Seninki biliyor,” dedi velet uzattığım sigarayı alırken. “Vedat sen misin?”</span></p>

  <p class="normal"><span>Anneye edilen küfre pek hassasımdır ya, aldırmadım bu sefer. Hayatımız roman hesabı, romandaki roman veledinin baş işaretiyle bir alengirin döneceğini derhal hissetmiştim. “Benim,” dedim. “Sen kimsin peki?”</span></p>

  <p class="normal"><span>Çocuk verdiğim sigarayı kulak arkası yaptı ve eliyle bakkalın diğer yanını göstererek, “Mustafa arka tarafta,” dedi.</span></p>

  <p class="normal"><span>“E?” dedim ben de. Salaksam o derece değildi; filmlere layık bir zırvanın döndüğünü sizinle aynı anda kavramıştım. “Ne yapalım oradaysa?”</span></p>

  <p class="normal"><span>“Ne yaparsan yap,” dedi oğlan, “ben diyeceğimi dedim.”</span></p>

  <p class="normal"><span>Kafa salladım, çocuğa başka bir şey demeden döndüm, Seyfo’nun yanına gittim.</span></p>

  <p class="normal"><span>“Ne oluyor lan?” dedi avukat arkadaşım.</span></p>

  <p class="normal"><span>“Bela, herhalde,” dedim. “Çocuk, Mustafa’nın bakkalın arka tarafında beni beklediğini söyledi.” Bagajı açtım. İçine eğildim.</span></p>

  <p class="normal"><span>“E, ne yapacağız?”</span></p>

  <p class="normal"><span>“Sen burada bekleyeceksin,” dedim. “Ben gidip bakacağım.”</span></p>

  <p class="normal"><span>“Manyak mısın lan?”</span></p>

  <p class="normal"><span>“Ne yapalım peki? Tüyelim mi?” Hah, işte oradaydı. Benim insan kurusunun kim bilir ne kafayla ve nereden bulup ‘Lazım olur oğlum’ cümlesiyle bagaja koyduğu kol demirini alıp doğruldum, bagajı kapadım. Seyfo bir yandan karakol nerededir diye söylenip diğer yandan manyaklık konusunun üzerine gidiyor, memlekette her dakika birilerinin birilerini gırtlakladığından dem vuruyordu, deminki ufaklığın yanımıza geldiğini gördüm.</span></p>

  <p class="normal"><span>“Ona gerek yok,” dedi bu birkaç adım ötede durarak.</span></p>

  <p class="normal"><span>“Buna mı, buna mı?” dedim demiri kaldırıp diğer elimle Seyfo’yu göstererek. Yanıtını beklemedim, bagajı tekrar açıp demiri içeri attım. Seyfo’ya, “Geliyor musun, kalıyor musun?” dedim.</span></p>

  <p class="normal"><span>Annem be, pek film sahnesiydi bu. Seyfo sağa sola bakındı, ardından nedir anasını satayım der gibi omuz silkti. Bagajı kapadım, teybin ön panelini çıkarıp arka cebime, iyice yamulmuş sigara paketimin yanına tıkıştırdım, kapıları kilitledim ve oğlanın peşine düştük.</span></p>

  <p class="normal"><span>Bakkalın içindeki elemanın dik bakışları altında köşeyi döndük, dar bir sokağa girdik. Çocuk az ileride, sağda, önünde boş bir seyyar satıcı arabasının durduğu döküntü eve yöneldi, kapıyı tıklattı. Kapı açıldı ve Necmi’nin adamı Mustafa’nın kirli sakalları göründü.</span></p>

  <p class="normal"><span>“Ağabey, iki adım yere gelmeyi amma uzattın ha,” dedi Mustafa gülerek.</span></p>

  <p class="normal"><span>“Niye açmıyorsun lan telefonunu?” dedim doğrudan ve elbette kaş çatarak. “Başına bir halt geldi sandım. Hem ne bu esrarengiz ayaklar, çocuk, falan?”</span></p>

  <p class="normal"><span>Mustafa kafayı dışarı uzatıp sağa sola baktı. “Girin ağabey,” dedi, “içeride konuşalım.”</span></p>

  <p class="normal"><span>İçerinin yoksulluğunu da madem işimiz polisiye hesabı, tıpkı süper zenginlerin mekânları gibi ayrıntısıyla tarife girişmiyor, doğrudan Mustafa’nın bizi tanıştırdığı ve girdiğimiz odanın dibindeki divanda kamburunu çıkarmış, elinde sigara, önünde ağzına kadar dolu bir kül tablasıyla yarısına kadar dolu bir çay bardağıyla oturan zayıf adamcağıza geçiyorum. Yalnız, onca yoksulluk ayrı, Romain Gary veya Emile Ajar’a selamla onca yoksulluğun ardına bir ‘varken’ ekleyeyim ve kırık kiremit damlı, tek katlı ve göründüğü kadarıyla iki odalı beyaz briket evin köşesinde girişte gördüğüm nal gibi çanak antene bağlanan gayet orta boy televizyon eksik değildi, hemen belirteyim. Maddi uçurumlar, haksızlıklar, eşitsizlik vesaire, dediğim gibi ayrı, bu toplumsal afyon meselesinin boyutu önü alınmaz haldeydi resmen. Ben bile özel dedektiflikten azıcık para görür görmez ilk iş gidip babacığımın daha geniş sövebilmesi için bilmem ne kadar çözünürlükte büyük ekran almıştım bir tane. Fazla geçmeden odamdaki miniği yenilemiş, üzerine de ikinci dijital platform üyeliğimi edinmiştim. Odama yani. Milletçe epeydir böyleydik ve hâlâ öyleyiz; on, yirmi, otuz yıl önce, hatta yaşım yetmiyor ama muhtemel öncesinde de içmeye ayran bulamıyor ama af buyurun, hacet görmeye televizyonsuz –daha öncesi için televizyondan bahsetmek yerinde değil tabii– gitmiyorduk; bugünün duyarlı gençleri fazla hayıflanmasın, onu demeye getiriyorum.</span></p>

  <p class="normal"><span>Neyse, dediğim gibi, acıklıları atlıyorum. Mustafa bir kenara ilişmemizi işaret etti. Ben gidip önce camı epey kirli pencereden dışarı baktım. Evet, Taunus buradan yarım yamalak görünüyordu. Mustafa’nın ortaya çıkmayıp ufaklığı yollamasının nedenini daha sonra sormaya karar verdim. Pencereden ayrıldım, içeri girer girmez adamın sağına kurulan ufaklığın yanına iliştim; Seyfo bir iki bakındı, televizyonun yanındaki masayı seçti ve masanın önündeki sandalyeyi çekip oturdu.</span></p>

  <p class="normal"><span>“Şükrü ağabey,” dedi Mustafa, “bu, sana bahsettiğim Vedat ağabey.”</span></p>

  <p class="normal"><span>Benim yaşlarda görünen ‘Şükrü ağabey’ yüzüme dalgınca bakarak hafifçe kafa salladı. Sigarasından bir nefes çekti, çayına uzandı.</span></p>

  <p class="normal"><span>“Vedat ağabeye,” diye devam etti Mustafa, “Feyyaz’la ilgili meseleyi anlatabilirsin.”</span></p>

  <p class="normal"><span>Şükrü üzerine Feyyaz anında çağrışımı yaptı, “İyi götürdük bu sene,” dedim adama. “Gerçi içine oturanlara bakılırsa kendilerinin ikramı ama...”</span></p>

  <p class="normal"><span>Lafımı tamamlayamadan babanın yüzü aydınlanıverdi. Sigaralı elini oğlanın omzuna koyarak bu sefer görüşüme katıldığını belirten bir baş hareketi yaptı. Bir süre, bir süre dediğim şöyle beş-on saniye kadar hiç ses çıkarmadan öylece oğlana baktı. Ardından bakışları bana yöneldi, “Feyyaz’ım gitti,” dedi. “Bir bu kaldı.”</span></p>

  <p class="normal"><span>“Metin mi, Ali mi?” dedim oğlana bakarak.</span></p>

  <p class="normal"><span>“Nihat,” dedi adam çarpık bir sırıtışla. “Kocaeli deplasmanı vardı doğduğu gün. Golü kim atarsa onun adını koyacaktım.”</span></p>

  <p class="normal"><span>Doksanlı yıllara doğru biraz bellek zorladım. “Şansına Amokachi veya Ohen atmamış.”</span></p>

  <p class="normal"><span>“İki tane çakmıştı o gün.”</span></p>

  <p class="normal"><span>Her maçı hatırlayanlardan değildim ya, onaylar havada kafa salladım.</span></p>

  <p class="normal"><span>“Şükrü ağabeyin büyük oğlu Feyyaz,” dedi Mustafa, “Haracı baskınında ölenlerden.”</span></p>

  <p class="normal"><span>Bir şey demeden Seyfo’ya baktım ve kafamı tekrar Şükrü’ye çevirdim. Cinayet Bürosu’nda incelediğim dosyaları anımsamasam bile ölen delikanlının parti davetlilerinden veya davetlileri koruyan yarmalardan olmayacağını tahmin etmek zor değildi.</span></p>

  <p class="normal"><span>Lakin adam konuşmaya niyetli görünmüyordu. Bizi oturttuktan sonra ayakta kalmayı yeğleyen Mustafa, baktı böyle gidecek, sazı eline almaya karar verdi: “Şimdi, Şükrü ağabeyin büyük oğlu Feyyaz, geçen ay gelmiş, büyük bir iş aldığını söylemiş.”</span></p>

  <p class="normal"><span>“Elimi öptüydü,” diye mırıldandı Şükrü. Aynı anda oğlanın omzunda duran elindeki sigaranın uzayan külü yere yuvarlandı. Elini oğlunun omzundan çekti, geriye filtresi kalmış sigarayı küllüğe bastırdı. Yüzüme bakmadan, “Helalleştik,” diye ekledi. “Büyük para alacağını söyledi.”</span></p>

  <p class="normal"><span>“İşin mahiyetinden bahsetmedi mi?”</span></p>

  <p class="normal"><span>“Yok,” dedi Şükrü. “Sadece parayı söyledi.”</span></p>

  <p class="normal"><span>“Tosun Sacit’e çalıştığını biliyor muydun?”</span></p>

  <p class="normal"><span>Cıkladı bu. Tosun Sacit ne, o saate kadar herhangi bir iş yapmamışmış Feyyaz. Hatta onca söylemesine rağmen hastalandığı günlerde arabayı alıp hurda toplama ve çöp karıştırmaya bile çıkmazmış. Günlerini sağda solda, aylaklıkla geçirir, artık kahveden tut, çoğunu babasının bile bilmediği yerlerde dolanıp dururmuş.</span></p>

  <p class="normal"><span>Anlatış tarzından oğlunun takıldığı yerleri veya yediği haltları fazla merak etmediği sezilen Şükrü, “Yaşı küçüktü ya,” diye devam etti, “birinin suçunu üstlenip bir süre yatacak sandım.”</span></p>

  <p class="normal"><span>“Kaç yaşındaydı?”</span></p>

  <p class="normal"><span>“Ekim sonu on yedisine basacaktı.”</span></p>

  <p class="normal"><span>“Hiçbir şey sormadın mı çocuğa?”</span></p>

  <p class="normal"><span>Sormamıştı. Paranın gözü çıksındı. Para lafı bütün soruları daha çıkamadan yerlerine tıkamıştı. Hem ne soracaktı? Bilse ne yapacaktı? Ya da yapar mıydı? Yapardı, canım. Babaydı sonuçta. Oğlunun eve delik deşik döneceğini bilse… Babaydı, değil mi? Evlat acısı başka hiçbir acıya benzemezdi, değil mi? Benzemezdi. Herhalde. “Sonra?” dedim içimde kabaranları bastırmaya çalışarak.</span></p>

  <p class="normal"><span>“O olaydan önceki gece geldi işte… Elimi öptü, hakkını helal et, dedi.”</span></p>

  <p class="normal"><span>Helal etmişti. Mükerrem getirecekti parayı, iki gün sonra, öyle söylemişti Feyyaz. Hiç merak etmemeliydiler, her şey kararlaştırılmıştı. Hem Nihat okula gidebilecekti parayla. Daha düzgün bir yere çıkacaklardı. Kurtulacaklardı.</span></p>

  <p class="normal"><span>Mükerrem kimdi peki? Mükerrem, buralardan çıkıp büyük adam olanlardandı. Şükrü’nün de arkadaşıydı. Önemli işler çeviriyordu; Şükrü’ye pek hayrı dokunmamıştı ama Feyyaz’a iş teklifini yapan oydu. İşte, mesela bunu biliyordu Şükrü.</span></p>

  <p class="normal"><span>Feyyaz’ın başına geleniyse aynı gece, haberlerden öğrenmişti. Peki, o zaman ne yapmıştı Şükrü?</span></p>

  <p class="normal"><span>“Hiç,” dedi başını öne eğerek.</span></p>

  <p class="normal"><span>“Polis?”</span></p>

  <p class="normal"><span>“Geldiler. Bir şey bilmediğimi söyledim.” Tamam, o da olur. Acıyı içe atmak, polisle konuşmamak… Hatta icabında işini kendi görmek… Şaşırtıcı şeyler değildi bunlar.</span></p>

  <p class="normal"><span>“Sonra?”</span></p>

  <p class="normal"><span>“Polislerden sonra Mükerrem geldi…” Durdu bu. Kafası önde, ellerine bakıyordu. Ufaklığa döndüm. Nihat, babasına baktı, kafasını salladı ve gözlerinde bariz bir öfkeyle bana döndü.</span></p>

  <p class="normal"><span>“Paramızı vermedi ibne,” dedi.</span></p>

  <p class="normal"><span>Seyfo’yla bakıştık. Mustafa’ya döndüm.</span></p>

  <p class="normal"><span>“Parayı sonra getireceğim, sabredin, demiş. Hiç kimseye bir şey söylememelerini buyurmuş. Beklemiş bunlar. Bir hafta sonra Şükrü ağabey adamı aramış, parayı sormuş. Herif siktir çekip tehdit etmiş. Konuşursanız falan hesabı… Bunlar da ses çıkaramamış tabii.”</span></p>

  <p class="normal"><span>“Öyle mi?” dedim. Kafa salladı Şükrü. Aynı anda oğlan ayağa kalktı. “Bıraksan ebesini sikerdim onun ben,” dedi babasına. Yumrukları sıkılıydı. Şükrü, başı hâlâ önde, yanıt vermedi. “Bıraksan Feyyaz’ı da tutardım!”</span></p>

  <p class="normal"><span>Şükrü gözlerini yumdu. Nihat’ın duracağı yoktu. Küçücük yumrukları sıkılı, verdiğim sigara kulağının arkasında, babası bıraksa neleri yapacağını bağıra çağıra saymaya devam etti ve annesinin herifin tekiyle kaçması konusuna geldiğinde tokadı yedi.</span></p>

  <p class="normal"><span>Ağlamadı Nihat. Bir an öylece durdu, ardından tüm sülalesine küfrederek dışarı çıktı.</span></p>

  <p class="normal"><span>Demek Mükerrem tehdit ettiği için ortaya çıkmamışlardı. Belki Mükerrem’in adamları vardı etrafta; Mustafa’nın buluşma yerinde beklemek yerine ufaklığı göndermesi bu yüzdendi. Peki, Mustafa bunları nasıl bulmuştu? Ha, elbette, sorup soruşturarak. Bu taraklarda bezleri vardı Papik’le tayfasının; e, ben de o yüzden yardımlarını istememiş miydim? Tabii, canım. Mustafa’nın bunları bulması… Hoş, polisteki dosyalardan ben de bulabilirdim ama… Neyse, Mustafa bulmuştu işte. Bulmuş ve konuşturmuştu. Nasıl?</span></p>

  <p class="normal"><span>Birden uyandım: Esas mesele tehdit falan değil, parayı alamamalarıydı. Demek parayı alsa hiç konuşmayacaktı Şükrü. Demek…</span></p>

  <p class="normal"><span>Kalktım.</span></p>

  <p class="normal"><span>“Nerede buluruz bu Mükerrem’i?”</span></p>

  <p class="normal"><span>Bilmiyorum gibilerinden omuz silkti Şükrü.</span></p>

  <p class="normal"><span>“Mustafa onu aradığını söyledi. Numarası var yani?”</span></p>

  <p class="normal"><span>Demek paranı alamadığın için…</span></p>

  <p class="normal"><span>“Var,” dedi bu. Cebini çıkardı, rehberden numarayı buldu, telefonu uzattı. Numarayı kendi telefonuma yazdım, ayransız ve oğulsuz yaşayabilen ama televizyon ve cep telefonsuz edemeyen Şükrü’ye telefonunu geri verdim.</span></p>

  <p class="normal"><span>Baba, ha…</span></p>

  <p class="normal"><span>“İyi,” dedim Seyfo’ya bakarak. “İşimiz bitti burada.” Kafa salladı arkadaşım. Mustafa’ya başımla yürü dedim, adama bir şey söylemeden çıktık.</span></p>

  <p class="normal"><span>Demek parasını alsa…</span></p>

  <p class="normal"><span>Nihat sokağın başında, kaldırıma oturmuştu. Klişeler devredeydi; başı önde, ayağının ucuyla yol kenarına birikmiş toz-toprağı kurcalıyordu. Yanına gittim.</span></p>

  <p class="normal"><span>“Nerede buluruz o ibneyi?” dedim. Omuz silkti.</span></p>

  <p class="normal"><span>“Baban biliyor mu?”</span></p>

  <p class="normal"><span>Gene omuz silkti Nihat.</span></p>

  <p class="normal"><span>“Ama sana söylemiyor, öyle mi?”</span></p>

  <p class="normal"><span>“Onun da anasını sikece’m.”</span></p>

  <p class="normal"><span>“Biliyorum,” dedim. Bir an elimi kaldırıp pislik içindeki sarı saçları okşamak geldi içimden. Vazgeçtim, Polyanna’dan girip Peter Pan’e kadar kim varsa hepsine söverek arabaya yürüdüm.</span></p>
</body>
</html>
