<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_28">Agucuk</h1>

  <p class="normal"><span>Evden çıkıp hastaneye yetişene kadar Tefo’nun yaşadığı telaşta, ayaklarının birbirine dolaşmasında ve diğer doğum zamanı olağan komikliklerinde şaşacak hiçbir yan yoktu. Şaşılacak taraf, bendeniz odun hazretlerinin elinin ayağının dolaşmasıydı. Tamam, Tefo’nun paniği anlaşılır şeydi ama bana ne oluyordu, değil mi?</span></p>

  <p class="normal"><span>Fakat ne minicik, ne şekerdi bu yahu! İyice abartmaya başlayan sıcaklara dayanamayıp anasının tansiyonunu yükseltme yoluyla acilen çıkma isteğini bildirerek aramıza katılan Lale’yi kucağıma verdiklerinde gözlerimin dolduğunu hiç saklamayacağım. Gecenin kör saatinde pürtelaş hastaneye koşturan diğerleri, yani Nezih amcalar, Ayla’nın tarafından başta anne-babası, pek tanımadığım kız kardeşi ve birkaç kişi daha, elbette benimkiler ve Tefo’nun ağabeyi Burhan ağabey ve ablası Safiye abla ve onların eşleri ve hastaneye o saatte getirilecek yaşa gelmiş çocuklarının doluştuğu odadaki sevinç, kıvanç ve diğer bilumum olumlu duygular arasında gözyaşlarımın dikkat çektiğiniyse zannetmiyorum. Hoş, fark edilseydi bile o kadar tanıyan arasında ‘Sana ne oluyor?’ diyecek çıkmazdı zaten.</span></p>

  <p class="normal"><span>Bahsettiğim gözyaşlarının o dakikaya kadar Ayla’ya dair duyduğum kırk kuşkunun otuz dokuz buçuğunu götürdüğünü söylemeden geçmeyeyim. Ama o kadar; yani polisiyede şehvet kadar hayatın diğer gerçeklerine zinhar karşıyız kardeşim; onları yazan zaten yazıyor; istesek gidip Dostoyevski’sinden Sabahattin Ali’sine yetmiş beş bininden okuruz, polisiyeyle edebiyatı karıştırmayınız ve derhal sadede geliniz diyenlere bir kez daha boyun bükecek ve onca zırva ve can sıkıcı arasında güzellikleri görmek istemiyorsanız ne yapayım diyerek ‘konuya’ döneceğim.</span></p>

  <p class="normal"><span>Efendim, Lale’nin getirdiği mutluluk dudaklarımızda, kısa süreli ‘sevinç sigarası molası’ arzusu içimizde, hastanenin dışına çıktık. Bol yıldızlı ve olağandışı sıcak geceye savrulan dumanlarla birlikte ortağım, “Şimdi,” dedi, “Faruk Bey ve diğer üçünün partide, mümkün en güvenli yerde bulunmasına verebileceğim tek açıklama var.”</span></p>

  <p class="normal"><span>“Ne?” dedim şaşarak, “onca koşuşturma arasında bunu mu düşündün yani?”</span></p>

  <p class="normal"><span>“Valla düşündüm, Vedat. Manyak mıyım neyim, değil mi?”</span></p>

  <p class="normal"><span>“Önde gidenisin,” dedim sırıtarak. “Ama sonuçta babasın artık.”</span></p>

  <p class="normal"><span>“Yani?” dedi bu.</span></p>

  <p class="normal"><span>“Boş ver. E, neymiş açıklaman bakalım?”</span></p>

  <p class="normal"><span>“Baskından hepsi haberdardı.”</span></p>

  <p class="normal"><span>“Niye?” dedim hemen. Ben de az çatlak değildim tabii. Az önce kucağıma verilen minimininin bağrıma yağdırdığı onca duyguyu kenara itivermiştim bile. “Faruk Bey, ‘Şu tarafta duralım,’ demiş olamaz mı?”</span></p>

  <p class="normal"><span>“Neden dinlesinler?”</span></p>

  <p class="normal"><span>“Kanka ya bunlar…”</span></p>

  <p class="normal"><span>“Biri ne derse ötekiler uyar yani, öyle mi?”</span></p>

  <p class="normal"><span>“Değil mi?”</span></p>

  <p class="normal"><span>“Sen benim her dediğimi yapıyor musun?”</span></p>

  <p class="normal"><span>“Sen yapıyor musun?”</span></p>

  <p class="normal"><span>Sırıttı bu. “Eh, haklı olabilirsin tabii.”</span></p>

  <p class="normal"><span>“Belki Faruk Bey, gelin şu köşede duralım, Mecit’in çağırdığı bu zibidi tayfasını seyredip alay edelim, demiştir mesela.”</span></p>

  <p class="normal"><span>“Sanmıyorum, Vedat. Yani o derece hıyar tipler değil bunlar. Sen-ben böyle bir şey yapabiliriz belki ama…”</span></p>

  <p class="normal"><span>“Abartma,” dedim. “Biz niye milleti seyredip alay eldim?”</span></p>

  <p class="normal"><span>“Haklısın, öylesine söyledim zaten. Neyse, şimdi… Dediğimin doğruluğunu kabul edersek resim biraz yerine oturuyor. Yani hep beraber olacaklardan haberdarlar, vesaire. Ama… Tabii bu durumda ortaya başka bir soru çıkıyor. Az sonra kurşun yağacağını bilerek vurulma olasılıkları düşük ama sonuçta yok denemeyecek bir yerde neden durdular?”</span></p>

  <p class="normal"><span>“Manyak mı bunlar, değil mi?”</span></p>

  <p class="normal"><span>“Aynen. Ve kafayı sıyırmadılarsa başka bir nedeni var demektir. Yalnız o ayrı, eğer durum buysa önümüze güzel bir yol açılıyor.”</span></p>

  <p class="normal"><span>“Nasıl?”</span></p>

  <p class="normal"><span>“Nasılı var mı? Hepsi durumdan haberdarsa Faruk Bey’i öldürten içlerinden biri olabilir.”</span></p>

  <p class="normal"><span>“Sahi,” dedim jeton tıngırtımla aynı anda. “Hepsi profile uyuyor. En azından Tayyar itine üç yüz bin Euro’yu harçlık verir gibi ödeyebilme konusunda.”</span></p>

  <p class="normal"><span>Kafasıyla onayladı Tefo. “İsviçre’den para yollama işini de unutma. Bu durumda bunların hangisinin soruşturma durdurmaya yetecek gücü barındırdığını bulmamız gerekecek.”</span></p>

  <p class="normal"><span>“Herhalde hepsinin siyasi bağlantısı, hatır geçirebileceği veya çıkar karşılığı kıyak alabileceği yer ve kimse bolca vardır.”</span></p>

  <p class="normal"><span>“Onları da daraltabiliriz.”</span></p>

  <p class="normal"><span>“Nasıl?”</span></p>

  <p class="normal"><span>“Çünkü mesele sırf nüfuzla kalmıyor. Tosun Sacit diye bir mafya babası icat edip inandırıcı kılacak denli basında yer aldırmaktan tut, soruşturmayı hem de ilgili amiri süresiz izne çıkaracak denli engellemeye gücü yettiğine göre, bugünkülerle sağlam bağ kurabilene bakmalıyız.”</span></p>

  <p class="normal"><span>“Valla görünüşe göre hepsinin işi tıkır.”</span></p>

  <p class="normal"><span>“Öyle. Tabii bunlar işi bitiren bu üçünden biriyse geçerli. Fakat kim olursa olsun, önce nedenini saptamamız gerekecek. Faruk Yutmaz’ın ölmesinden hangisi çıkar sağlıyor, falan filan.”</span></p>

  <p class="normal"><span>“Klasik şeyleri diyorsun… Ama işle ilgili gibi gelmiyor bana. Araştırabiliriz gerçi ya, o taraflardan bir şey çıkaramayacakmışız gibi geliyor bana.”</span></p>

  <p class="normal"><span>“Bana da,” dedi kara böceğim. “Gerçi bu yönde lehimize bir durum daha var.”</span></p>

  <p class="normal"><span>“Neymiş?”</span></p>

  <p class="normal"><span>“Şu Makyavelli meselesi…”</span></p>

  <p class="normal"><span>“Ha… Nasıl?”</span></p>

  <p class="normal"><span>“Diyorum ki acaba, bu üçlüden biri… Yani mesela Ege Bey veya Fevzi Bey, mesela Sinan Bey’in bu dolabı çevirdiğini çaktı.”</span></p>

  <p class="normal"><span>“E?”</span></p>

  <p class="normal"><span>“Ve sana ipucu yolladı.”</span></p>

  <p class="normal"><span>“Fazla fantezi değil mi bu? Yani, bildiği bir şey varsa kalkar polise giderdi. Niye bana ipucu yollasın?”</span></p>

  <p class="normal"><span>“Niyesini bırak. Yolladı kabul edelim.”</span></p>

  <p class="normal"><span>“E?”</span></p>

  <p class="normal"><span>“O zaman neden kısmını iş, para falan kısımlarında değil, daha kişisel bir yerde aramak gerekecek.”</span></p>

  <p class="normal"><span>“Mesela?”</span></p>

  <p class="normal"><span>“Bilemiyorum… Gönül kırgınlığı… Eski bir hesap belki...”</span></p>

  <p class="normal"><span>“Ha, diyorsun ki mesela Fevzi Bey, zamanında tavuğuna kış dediği için Faruk Bey’e kinlenmişti ve…”</span></p>

  <p class="normal"><span>“Ve fırsatı görünce… Aynen öyle diyorum.”</span></p>

  <p class="normal"><span>“E, biraz abartılı sanki.” Ulan, diyordum içimden, böyle bir zırvayı ben sallasam demediğini bırakamazdın.</span></p>

  <p class="normal"><span>“Belki. Peki, baskından birkaç gün sonraydı… Lotoyu tuttursak, eşek yüküyle para bulsak ne yapardık yollu konuşmuştuk, hatırlıyor musun?”</span></p>

  <p class="normal"><span>“Adam vurdururuz dediğimizi hatırlamıyorum.”</span></p>

  <p class="normal"><span>“Onu demiyorum. Konuşmamızı hatırlıyor musun?”</span></p>

  <p class="normal"><span>“E, herhalde. Para çıkarsa yollu kırk bin sohbet yaptık. Kim bilir kaç kere…”</span></p>

  <p class="normal"><span>“Tabii ama o gün ne demiştik? Bu partidekiler kadar zengin olsak…”</span></p>

  <p class="normal"><span>“Ha, hatırladım. Ne istersek yapardık, Tanzanya’ya gider zebra bacağı öperdik gibi saçmalıklardan bahsetmiştik.”</span></p>

  <p class="normal"><span>Güldü bu. “Ne istersek…” deyip durdu. Sahi, diye geçirdim içimden, benzerini partide düşünmüştüm. Başlarda size de nakletmiştim zaten. Canım ne isterse yapardım, yapardım ama bir sınır çizer miydim? Çizersem sınırı nerede ve neyle çizerdim? Vicdanımda ve vicdanımla mı?</span></p>

  <p class="normal"><span>“E,” dedim, “dediğin olsun. Gerçi hâlâ çok sağlam gelmiyor bana ama…”</span></p>

  <p class="normal"><span>“Ama bir yerden başlamak gerek.”</span></p>

  <p class="normal"><span>“Peki, ne yapacağız şimdi? Sabah ilk iş kurcalamaya başlayacağız, öyle mi?”</span></p>

  <p class="normal"><span>“Sen başlayacaksın. Birkaç gün çok gerekmedikçe evden uzaklaşmasam daha iyi.”</span></p>

  <p class="normal"><span>“Ha,” dedim. Onca yeğeni vardı, yani ilk birkaç gün, ne günü birkaç hafta evin yardım amaçlı bolca kadınla dolacağı, tüm iyi niyetine rağmen ayakaltında dolaştığının hissettirileceği, hatta kimi durumda açıkça söyleneceği ve çok geçmeden kaçacak yer arayacağı gerçeklerini unutmuş görünüyordu. Taze babalık heyecanındandır deyip üstüne varmadım. Gene tek tabanca kalacaktım ama bu sefer kızmıyordum. “E, iyi,” dedim, sigaraları söndürdük, içimiz agucuk hevesiyle dolu, hastaneye geri döndük.</span></p>
</body>
</html>
