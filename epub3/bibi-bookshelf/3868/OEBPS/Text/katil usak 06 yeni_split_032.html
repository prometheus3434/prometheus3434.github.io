<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_29">The Iceman Cometh</h1>

  <p class="normal"><span>“Merhaba, Fevzi Bey. Vedat ben…”</span></p>

  <p class="normal"><span>“Merhaba. Buyurun.”</span></p>

  <p class="normal"><span>“Bir şey soracaktım… Polisiyeye meraklısınız, değil mi?”</span></p>

  <p class="normal"><span>“Evet. Söylemiştim yanılmıyorsam.”</span></p>

  <p class="normal"><span>“Bir daha onay alayım dedim. Peki, siz ve arkadaşlarınızla bir daha görüşmek istiyorum.”</span></p>

  <p class="normal"><span>“Hay hay. Ne zaman isterseniz.”</span></p>

  <p class="normal"><span>“İstanbul’dalar herhalde?”</span></p>

  <p class="normal"><span>“Evet, tabii.” Salak mısın, nesin, hay ve hay dedik ya, tonuyla söyledi bunu, belirteyim.</span></p>

  <p class="normal"><span>“Güzel,” dedim. “Öyleyse bugün herhangi bir saatte ayarlayabilirseniz, Faruk Bey’i kimin öldürdüğünü hepinize anlatabilirim.”</span></p>

  <p class="normal"><span>“Ciddi mi?” Bu sefer sesinde hoş bir ton vardı. “Çözdünüz mü?”</span></p>

  <p class="normal"><span>“Sayenizde,” dedim, karşılığını beklemeden, “haberinizi bekleyeceğim,” diye ekleyip kapadım. Ne veda sözü ne başka şey dedim yani. Pek kibarca kaçmamıştı ama bir planım vardı.</span></p>

  <p class="normal"><span>Beklediğim telefonun gelmesi gecikmedi. Fevzi Bey, akşam yediden sonra iki arkadaşıyla beni ‘kulüp’te bekleyeceklerini bildirdi. Ne hangi kulüp diye sordum ne de kalabalık bir yer seçmekle iyi etmişsiniz, dedim. Öyle yapacağını biliyordum çünkü.</span></p>

  <p class="normal"><span>Ardından epeydir rapor vermediğim işverenimi aradım. Şahane Hanım o kadar zamandır neden aramadığımı sormadı. Mümkünse Mine ve Fulya Hanım’larla beraber saat yedide kulübe gelmelerini, ayrıca her iki hanımefendiye de söz konusu buluşmaya eşlerine bildirmeden gelmelerini söylemesini rica ettim. Merak buyurmayın, dedim, eşinizin katili yakalandı, evet, hanımefendi, yakalandı ama bir de o katili tutan kişi var, o konu hallolmadığı için size haber vermedim. Evet, evet, Şahane Hanım, zaten o yüzden; bu akşam onu da halledeceğiz, dedim. Şahane Hanım, tanıdığımdan bu yana ilk defa sesinde heyecanla istediklerimi yapmayı kabul etti ama sorularına başka yanıt alamadı.</span></p>

  <p class="normal"><span>Nilgün doğumdan bu yana geçen beş günden beri her sabah önce Tefolara uğruyordu. Aradım, bugün gelmesinin gerekmediğini söyledim. “Ama patron,” dedi olanca iş aşkıyla. Burada varlığının sandığınca önem arz etmediğini belirtir bir sesle yeni anne ve bebeciğin gereksinimlerine yardım ederek daha çok işe yarayacağını söyledim. Bozuldu tabii ama Lale’yle vakit geçirmeye bayılıyordu, uzatmadı. Geçen beş günde her zamanki Tefo merkezli/Vedat destekli kafa yürütme seanslarının meyvesini toplamak için beklemekten başka yapacak kalmamıştı. Bilgisayarı açtım, internette sörf, oyun vesaire peşinde, sallandırdığım oltaya balığın vurmasını beklerken oyalanmaya koyuldum.</span></p>

  <p class="normal"><span>Balıklardan ilki, bir buçuk saat sonra telefon zili kılığında oltaya vurdu.</span></p>

  <p class="normal"><span>“Vedat?”</span></p>

  <p class="normal"><span>“İzin bitti mi yoksa Şeref ağabey?” dedim pek nahoş bir neşe vurgusuyla. “Döndün mü?” Görüntülü telefon dalgasına henüz geçilmediğinden –gerçi eli kulağındaydı, her kanalda bir sürü reklamla tanıtılıyordu ve vaat edilene bakılırsa bu yeni teknoloji, başta kitap okumak, kırk kültürel güzelliğin köküne kibrit suyu sıkacaktı ki sıktı, malum– göremiyordum ama tahmin ettiğim ve beni aramasına varan telefon trafiği yüzünden damar kesin şişmişti.</span></p>

  <p class="normal"><span>“Başlatma izninden şimdi! Ne yapıyorsun oğlum sen?”</span></p>

  <p class="normal"><span>“Ne gibi ağabey?”</span></p>

  <p class="normal"><span>“Maval okuma bana. Ne kastettiğimi biliyorsun.”</span></p>

  <p class="normal"><span>“Biliyorum ağabey, doğru,” dedim.</span></p>

  <p class="normal"><span>“E? Ne yapacaksın?”</span></p>

  <p class="normal"><span>“Yapmaya niyetlendiğimi, elbette.”</span></p>

  <p class="normal"><span>Sustu bu. Hangi vicdan meseleleriyle didiştiğini üç aşağı beş yukarı tahmin edebiliyordum. Sonunda daha yumuşak bir sesle devam etti: “Vedat, oğlum bak… Bu adamların hiç şakası yok. Tayyar’ı enselemişsiniz, onunla yetinin işte.”</span></p>

  <p class="normal"><span>“Sürdüler mi ağabey seni?” dedim. Yanıt vermedi. “Ağabey,” diye devam ettim, “benden önce Nezih amcayla konuştun, değil mi?”</span></p>

  <p class="normal"><span>“Konuştum,” dedi iç çekerek. “Nereden bildin?”</span></p>

  <p class="normal"><span>“Ne dedi sana? Hoşuna gidecek şeyler söylemedi, değil mi?”</span></p>

  <p class="normal"><span>Şerafettin Damar yine sessiz kalmayı seçti.</span></p>

  <p class="normal"><span>“Ağabey, sağ ol,” dedim bu sefer. “Sadece kendini değil, bizleri de korumaya çabaladığını biliyorum. Ayrıca ailemi, Nezih amcaları, sevdiğim herkesi tehlikeye atabileceğimin farkındayım.” E, ne diyorum size? Dört sene öncenin Vedat’ı değildim artık. Tamam, hâlâ zırvalıyordum elbette ama biraz yontulmaya yüz tutmuştum artık.</span></p>

  <p class="normal"><span>“Benim başıma gelecek, geldi zaten.”</span></p>

  <p class="normal"><span>“Sürdüler mi?” dedim bir daha.</span></p>

  <p class="normal"><span>Şerafettin Damar önce bir hıh çekti, ardından, “O kadar uzun boylu değil,” dedi.</span></p>

  <p class="normal"><span>Demek sürülmemişti. “Ne peki?” dedim. “Etraf yatışana kadar ayakaltından mı çektiler?”</span></p>

  <p class="normal"><span>“Nasıl laf lan o?”</span></p>

  <p class="normal"><span>“E…”</span></p>

  <p class="normal"><span>“Tamam, neyse. Hayır, ayakaltından çekme falan değil.”</span></p>

  <p class="normal"><span>“Ya?”</span></p>

  <p class="normal"><span>“Mesaj işte, anlamıyor musun? Bunca şeyi başkasına mı çözdürdün, nedir?”</span></p>

  <p class="normal"><span>“Üzgünüm, ağabey. Cidden. Başına bela açtım.” Durdum, tam yontuluyorum derken, herhalde ‘başkasına mı’ kısmına bozulduğumdan, söyledikten sonra ‘dur hele’ kısmını fark ettiğim bir cümle kuruverdim: “Ama ne demiş üstat, sen yanmazsan, ben yanmazsam…”</span></p>

  <p class="normal"><span>“Lafta güzel o,” dedi Şerafettin Damar. Sesi, münasebetsizliğe, en azından şimdi aldırmayacak kadar yılgındı.</span></p>

  <p class="normal"><span>“İçinden başkasının geçtiğinin farkındayım, ağabey. Merak etme, eşeği sağlam kazığa bağlayacağım. Ne sana ne başkasına halel gelecek, söz.”</span></p>

  <p class="normal"><span>Senin sözüne mi kalmış diyecekti belki, demedi. “Peki,” dedi onun yerine. “Ben diyeceğimi dedim. Sen bilirsin.”</span></p>

  <p class="normal"><span>“Sağ ol, ağabey. Ha, son bir şey: Ne kadar yukarı gidiyor bu dalga?”</span></p>

  <p class="normal"><span>“O kadarını bilmiyorum. Epey gittiği kesin ama.”</span></p>

  <p class="normal"><span>Bir daha teşekkür edip kapadım. İstediğim onayı almanın mutluluğuyla bir kez daha Fevzi Bey’i aradım, akşama konuk getirebilir miyim diye sordum. Hay haydı, yalnız kaç kişi getireceğimi şimdi değilse bile kısa süre içinde bildirmem gerekirdi çünkü kapıya haber vermek durumundaydı. Bir kişi, dedim. Tamamdı, kapıya aynen böyle söyleyecekti. Başka bir arzum var mıydı peki? Yoktu. Akşama görüşecektik, o kadardı.</span></p>

  <p class="normal"><span>Akşamı beklerken Tayyar’ı enselememizi ve Lale’nin hayatlarımızı teşrif edişini izleyen beş günde olan biteni nakledeyim ki buluşmaya diğerleri gibi habersiz gelmeyin: Efendim, ilgilisinin bildiği üzere bilgisayardan veri silmek öyle sildim işte demekle bitmiyordu ve Tayyar, bu tür dalgalarda iz örtmenin epey, epey derken ciddi zor olduğunu hesaba katmamıştı. Bilemiyorum, belki çevirdiği dümenin sağlamlığına güvenmişti. Ya da konu hakkında ortalama vatandaş seviyesinde bilgi sahibiydi ve işin bu tarafları aklına bile gelmemişti. Neyse, diyeceğim, polisin yasal başvurusu falan derken ilgili sunucuya, Belçika’daydı, ulaşıldı, yasal yedekleme zorunluluğu sayesinde buzadam63 ile aynasiz_tyyr’ın yazışmaları elde edildi. Sonraki adımlar buzadam63 kişisinin bağlantı saatlerinin saptanıp kullandığı modemin tanımlanması, modemden sahibinin bulunması, vesaire diye atılacaktı. Bu arada Tayyar’ın banka hesaplarına yapılan para aktarımlarının izi ilgili İsviçre bankasına kadar sürülmüştü. Banka, müşteri bilmem neleri hesabı mırın kırın ediyordu ya, 11 Eylül saldırılarından sonra artan türlü paranoya bağlantılı güvenlik önlemleri veya yerel deyişle bir musibet-bin nasihat atasözünün eyleme dökülmesi sayesinde o sır hesaplar artık eskisi kadar ulaşılmaz değillerdi. Oradan ne çıkacaktı bilmiyordum; bir şey çıkacaktı tabii ve çıkan polisi ya doğrudan buzadam63’e ya da yeni ipuçlarına götürecekti.</span></p>

  <p class="normal"><span>Lakin biz, yani meşhur Nezih Dağdelen ve Ort. Ltd. Şti. üyeleri, motorları iyice zorlayarak işe yarayacak görünen bir kuram geliştirmiştik. Polisi beklemeden konuyu bağlayacak, şanımıza şan katacaktık. Ve hayrettir, bu seferki çözüm kısmına adamakıllı katkı yapmıştım. Bu katkının ödülünü de istemiştim ortağımdan: Evet, efendim, hikâyemiz boyunca çıkan onca klişenin üstüne şaşırmayacağınız ve rahatça tahmin buyuracağınız üzere, suçlu ve suçsuz tayfasını bir araya toplayıp bir Hercules Poirot gösterisi daha yapacaktık. Ve kulunuzun talebi, bu seferlik Poirot’luğa soyunmaktı. Tefo, lafı elime yüzüme bulaştırabileceğimi bilmekle birlikte, artık bana sevgisinden mi yoksa Lale’nin ayaklarını paso yerden kesmesinden midir, isteğimi kabul etmişti.</span></p>

  <p class="normal"><span>A, akşamüzerine gelmişiz bile. Dur, kalkayım, üst baş düzelteyim ve gidip ortağımı alayım, beraberce gösterimize gidelim dedim; çıktım, Taunus’u park ettiğim sapa sokağa yürümeye koyuldum.</span></p>

  <p class="normal"><span>Hiç beklemediğim ikinci balık oltama yolda takıldı. Yalnız bu seferki balık telefon zili değil, Kadıköy’ün bizim büro tarafında kalan kısmının ara sokaklarında rastlanması beklenmeyecek koyu gri bir Jaguar kılığındaydı.</span></p>

  <p class="normal"><span>Şimdi, sevgili okur, siz, siz olun, sakın tanımadığınız veya tanıdığınız ve cinayet işletebileceğini bildiğiniz birisinin arabasına, hele camları içini göstermiyorsa binmeyin. Binecekseniz öne, şoförün yanına oturmayın. Oturacaksanız önce arka koltukta başka birisi var mı, ona bakın. Ve varsa ve illa arabaya binmek zorundaysanız, arkadaki tipe öne geçmesini söyleyin.</span></p>

  <p class="normal"><span>Yani yaptığım enayiliği yapmayın, onu diyorum.</span></p>
</body>
</html>
