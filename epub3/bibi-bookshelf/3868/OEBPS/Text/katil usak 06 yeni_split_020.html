<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_17">Başka Romanın Karakteri Cemil</h1>

  <p class="normal"><span>Mustafa, Menekşe’den çıkıp Küçük Çekmece üzerinden emektar ve her zamanki gibi tıklım tıklım E-5’e çıkana kadar yaptığı araştırmaları anlattı. Necmi’yle beraber Nilgün’den aldıkları listedeki isimleri aramaya koyulmuşlardı, fazla bir şey bulamamışlar ama kimlere, nerelere baktılarsa artık, sonunda Menekşe’ye varan bir ipucu yakalamışlardı. Şu dakikaya kadar Sacit Korkmaz’ı tanıyan birilerine rastlamamışlardı. Mükerrem’i de tanımıyorlardı ama sonuçta âlem genişti, herkesi tanımak elbette mümkün değildi.</span></p>

  <p class="normal"><span>E-5’e ulaşıp yaklaşan yeni Buzul Çağı’ndan kurtulmak için ekvatora doğru umutsuzca göçe başlamış kaplumbağa sürüsü misali bin bir zahmet ilerleyen trafiğe karıştığımızda Şükrü’nün verdiği numarayı aradım. Epey çaldı, açılmadı. Bunun üzerine Mustafa, Necmi’yi aradı, durumu anlattı. Dedektifliğe özenme sebeplerinin başında, baktıkları ve namuslu geçiniyor görünmelerini sağlayan tekne sahiplerinden bir yünlünün, polisle sıkı fıkı durumlarına ayması üzerine yerlerine yeni adamlar yerleştirip bunları şutlamasının geldiğini henüz bilmediğim Necmi, ilgili âlemlerin kırk dört ayrı pisliğini tanıyan, haliyle Mükerrem’i kesin bilecek ve klişe hesabı, kim bilir ne zamandan kalma bir borç yüzünden yardım edebilecek birine uğramamızı söyledi. Mustafa, “Ha, sahi ya,” dedi.</span></p>

  <p class="normal"><span>İngiliz Konsolosluğu’nun hemen berisinde şansa yer bulduk, arabayı bırakıp balık pazarından girdik, fazla dolanmadan aradığımız bilardo salonuna ulaştık. Necmi’ye bakılırsa ‘âlemlerin her türlüsünü bilen’ Cemil, salonun girişe göre en dibinde, bir kapının yanındaki masada gazete okur pozlardaydı ya, bencileyin hayalperestler ve ilgili konu erbabının, erkete durduğunu anlaması zor değildi.</span></p>

  <p class="normal"><span>İri ve kalın, kel ve koyu sarı çember sakallı Cemil, önümüzde yürüyen Mustafa’yı tanıyınca gazetesini indirdi. Baş selamındaki havaya bakıp Mustafa’yı gördüğüne sevindiğini söylemek zordu. Necmi’nin bahsettiği borcu hatırlamıştı belki. Mustafa’nın tanıştırma faslını yarım ağız ve edep icabı karşıladı, gene edep icabı masasına buyur etti ve hiç sormadan, doğrudan çay söyledi.</span></p>

  <p class="normal"><span>Gene, herhalde yordam öyleydi, çaylar gelene kadar Mustafa bizi tanıştırmadı; ses çıkarmadan oturduk. Bunlar da kısa hâl-hatır cümleleri dışında pek laf etmediler. Arada, önce biri sarışın, sakallı, üzgün suratlı, ince yapılı, diğeri tam aksine feci neşeli görüntülü, esmer, kıvırcık saçlı iki tip geldi. Cemil’e bir baş selamı sarkıtıp kolladığı anlaşılan kapıdan girdiler. Onların ardından, saçlarına dizdiği boncuklardan arta kalanı her yanından sallanan, pek çevik görünüşlü bir zenci geldi. Herhangi bir selama kalkışmadan kapıdan içeri girdi. Biz ilgiyle bakarken bu sefer altmışlarını aşmış, bezgin yüzlü bir amcayla torunu diyebileceğimiz sevimli bir ufaklık geldi. Cemil bunları kalkarak karşıladı, “Veli ağabey içeride, Sahir amca,” dedi, ufaklığın başını okşadı ve kapıyı açtı. Seyfo’yla bakıştık. Ben başta içeride kumar oynandığını düşünmüştüm ya, çocuk işi değiştiriyordu. Seyfo dudak büktü, ben omuz silktim. Merak etmiştim gerçi.</span></p>

  <p class="normal"><span>Neyse, çaylar nihayet geldi, Cemil ikram ettiğim sigaraya karşılık elini göğsüne götürerek kullanmadığını belirtti. Mustafa derdimizi anlattı ve polis olmadığımızı söyledi. Eleman polis olup olmamamıza zerre aldırmadığını belirtir bir ifadeyle Mükerrem’in daha dün gece uğradığını söyledi. Mecidiyeköy’den Fulya’ya inen yokuşun hemen başında oturuyordu ve evet, hıyarın tekiydi. Pek haz etmiyordu Cemil ondan. Bu aralar fazla göze batmıştı.</span></p>

  <p class="normal"><span>Konuşmamın zamanı geldi hesabı, “Nasıl?” dedim.</span></p>

  <p class="normal"><span>“Kaç gecedir mekâna karı getiriyor,” dedi Cemil. İçinden tövbe çektiğine bahse girebilirdim.</span></p>

  <p class="normal"><span>“Mekân?” dedim bu sefer, gayet saf.</span></p>

  <p class="normal"><span>Cemil başıyla kapıyı işaret etti.</span></p>

  <p class="normal"><span>“Ve acayip para döküyor?” Bu defa hiç saf değildi sorum.</span></p>

  <p class="normal"><span>Kafa salladı beriki. Bir daha Seyfo’ya baktım. Kapının ardında kumar oynandığı doğruydu herhalde. Ve Mükerrem, hem de kadınlarla gelip para saçıyordu. Pek klasik. Ve salakça elbette. İz bırakmamak gerekiyorsa, onu diyorum.</span></p>

  <p class="normal"><span>“Ne zamandan beri?” dedim. Anlamadı Cemil. “Ne zamandır büyük parayla oynamaya geliyor?”</span></p>

  <p class="normal"><span>“İki haftadır. Her gece.”</span></p>

  <p class="normal"><span>“Bu gece de gelir yani?”</span></p>

  <p class="normal"><span>Omuz silkti bu sefer Cemil.</span></p>

  <p class="normal"><span>“Biz de gelsek, içeri girebilir miyiz?” dedim.</span></p>

  <p class="normal"><span>Cemil, yanıt vermeden önce Mustafa’ya baktı. İç çekti, “Olur herhalde,” dedi.</span></p>

  <p class="normal"><span>“Peki,” dedim, “şu, geçen ay Mecit Haracı’nın evine baskın veren Tosun Sacit… Tanırsın herhalde.”</span></p>

  <p class="normal"><span>Tükürürmüş gibi güldü Cemil. Çayından bir yudum aldı, “Yok öyle biri,” dedi.</span></p>

  <p class="normal"><span>“Nasıl yani?”</span></p>

  <p class="normal"><span>“Yok işte,” dedi Cemil. “Palavra.”</span></p>

  <p class="normal"><span>“Sacit Korkmaz diye biri yok yani, onu mu diyorsun?”</span></p>

  <p class="normal"><span>Mustafa’ya baktı bu. Yanıtlamak ister görünmüyordu. “Çekiniyorsan,” dedim, “sır tutmasını biliriz.”</span></p>

  <p class="normal"><span>Beriki, ha siktir, senin sır tutmana mı kaldık bakışıyla cep telefonunu çıkardı, bir numara buldu, arama tuşuna bastı. “Necmi,” dedi, “bu yolladığın arkadaşa istediğini söylersem… Hı… İyi, peki.” Kapadı, bir daha iç çekti, azıcık öne eğildi, “Bak arkadaşım,” dedi, “piyasada şan-şöhret arayan akılsız tonla. Bağlantın varsa her türlüsünü bulursun. Etraf avare kaynıyor. Cebine üç-beş kor, altına araba çeker, birkaç hevesli gazeteci bağlar, yazdırır, âlemin kralı ilan ettirir, sonra istediğini yaptırırsın. Anladın mı?”</span></p>

  <p class="normal"><span>“Biraz daha açarsan anlayacağım.”</span></p>

  <p class="normal"><span>Pek küçümser bir gülücük sundu bu sefer. “Tosun Sacit dedikleri herifi tanımıyorum. Âlemde tanıyan da yoktur.”</span></p>

  <p class="normal"><span>“E, bir ay önceki o baskını yapan kimdi öyleyse?” dedim en masum bakışlarımla.</span></p>

  <p class="normal"><span>“Tosun Sacit’ti, herhalde,” dedi Cemil; bu seferki gülüşü pek içtendi. Arkasına yaslandı, konuşma bitmiştir der gibisinden masada yatan tespihini aldı, çekmeye başladı. “Siz gidip Mükerrem’i bulun, daha iyi. Bulamazsanız akşama bir uğrayın.”</span></p>

  <p class="normal"><span>Laf bitmiş görünüyordu. Tam kalkacakken aklıma geldi, “Ha,” dedim, “bir de şey vardı... Almaya kalksam, nereden Kanas bulabilirim?” Aklımda filmlerdeki ağzına kadar silah yığılı izbe depolardaki ‘sert’ tipler, döküntü otel odalarında açılan çantalar türü görüntüler vardı.</span></p>

  <p class="normal"><span>“Necmi de sorduydu onu,” dedi Cemil. “İstediği bilgiyi verdim.” Git, ona sor, beni oyalama diyordu.</span></p>

  <p class="normal"><span>Cemil’e teşekkür edip kumar dönen arka tarafına küçük çocukların dedeleriyle girebildiği bilardo salonundan çıktık. Mükerrem’in adresini değil ama evinin tarifini almıştık. Gidecektik. Bulamazsak gece tekrar buraya gelecektik.</span></p>

  <p class="normal"><span>Şükrü’nün verdiği numarayı arabaya binmeden bir daha aradım. Bu sefer üçüncü çalışta açıldı. Hemen her telefon kullanıcısı gibi, “Alo?” dedim.</span></p>

  <p class="normal"><span>Kısa bir sessizliğin ardından, “Vedat?” dedi, telefonu açan Komiser Abdullah Ömrüm.</span></p>
</body>
</html>
