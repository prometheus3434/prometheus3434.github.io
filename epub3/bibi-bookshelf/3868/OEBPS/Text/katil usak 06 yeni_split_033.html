<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_30">Q</h1>

  <p class="normal"><span>Uyandım.</span></p>

  <p class="normal"><span>Tepemde benden daha yarma bir yarma, iki omzumu yakalamış, sarsıyordu. Görüntüden hoşlanmadım, kim hoşlanırdı zaten, derhal gözlerimi kırpıştırarak nerede bulunduğumu kavramaya ve silkinerek heriften kurtulmaya kalkıştım.</span></p>

  <p class="normal"><span>Gözlerimde öyle fazla telaşa yol açacak türden sorun yoktu: İşlevlerini biraz bulanık yerine getirmekle birlikte beynime büyük ve duvar diplerinde uzun ayaklı kocaman aydınlatma birimleri bulunan, oda denmezdi buna, evet, depomsu bir yerde bulunduğumu bildirmişlerdi. Sorun bedenimdeydi; çırpındığımı gören yarma, gerekli değerlendirmeyi yapıp debelenmeyi kesmeye karar vermem için biraz geri çekildi. Şükür, beynim gerekeni çabucak kavrayacak ölçüde kendisindeydi. Oturtulduğum sandalyeye kol ve bacaklarımdan sucuk misali bağlandığımı anlamam uzun sürmedi.</span></p>

  <p class="normal"><span>Fakat bu neydi yahu? Dört yılda üç cinayetli işe karış, üçünde de bayıltıl, ikisinde el-kol bağlı ayıl… Ne bu, dedim içimden, hep klişelerle mi dolacaktı özel dedektiflik kariyerim? Kaderin fantezi kapasitesi bu denli mi sınırlıydı? Bu muydu yani?</span></p>

  <p class="normal"><span>Buydu anlaşılan. Ya da kader veya kaderi yazan yahut bu işlere kim karışıyorsa, fazlasına değer görmüyordu beni.</span></p>

  <p class="normal"><span>Burnumun dibinde dikilen yarma, debelenmekten vazgeçtiğimi görünce doğruldu. Kötü adamın, manzaramın hiç tanımadığım bu insan irisi marifetiyle kapanan kısmında durduğunu, “E, nihayet kendinize gelebildiniz,” demesiyle kavradım. Aynı anda, onca iriliğinin vaat ettiği güç muhteviyatından bekleneceğin aksine, kafama bir şey indirmek yerine gayet uygar davranarak arka koltuktan uzanıp boğazıma içi uyuşturucu veya uyutucu her neyle doluysa onu zerk ettiğini sonradan öğrendiğim koruma kılıklı eleman kenara çekildi.</span></p>

  <p class="normal"><span>“Nereden anladınız, merak ediyorum doğrusu,” dedi görüş alanıma boydan giren Sinan Kayabayır.</span></p>

  <p class="normal"><span>Hiç şaşırmamış ki hiç değilse bile çok şaşırmamıştım, her şeye vakıfmış pozlarda, “Gözlerinizi kırpıştırmanızdan,” dedim.</span></p>

  <p class="normal"><span>İnanmaz bir kaş çatmayla gülümsedi. “Ciddi misiniz?”</span></p>

  <p class="normal"><span>“Sırf o değil tabii. Ama gerildiğinizde devreye giren tikinizi diğer konularla birleştirince işime çok yaradı.”</span></p>

  <p class="normal"><span>“Güzel.” Eliyle yarmasına bir işaret yaptı; beriki koşar adım uzaklaştı ve bir sandalyeyle döndü. Sinan Bey, karşıma yerleşen sandalyeye kuruldu.</span></p>

  <p class="normal"><span>“Neredeyiz?” dedim.</span></p>

  <p class="normal"><span>“Stüdyolarımdan birinde,” dedi bu.</span></p>

  <p class="normal"><span>“Büyükmüş.”</span></p>

  <p class="normal"><span>“Öyle. Hiç film çekiminde bulunmadınız mı?”</span></p>

  <p class="normal"><span>“Hayır.”</span></p>

  <p class="normal"><span>“Pekâlâ,” diyerek öne eğildi bu. “Şimdi, uygarca davranacağınıza söz verirseniz bağlardan kurtulabilirsiniz.”</span></p>

  <p class="normal"><span>“Uygarca derken?”</span></p>

  <p class="normal"><span>“Üstüme saldırmaya veya kaçmaya kalkışmayacağınıza dair, demek istiyorum.”</span></p>

  <p class="normal"><span>Söz veremem gibilerinden dudak büktüm. Hoş, hafif baş dönmesi ve ağzımdaki kekremsi tat dışında bir şey kalmamış gibiydi ya, damarlarıma sıkılanın etkisinin henüz geçmediğinden emindim. Kalkıp adama ve elemanına girişsem başarıya ulaşmam kuşkuluydu.</span></p>

  <p class="normal"><span>“Dışarıda birkaç adamım daha var,” diye ekledi bu. Suskunluğumu söz vermeme yordu herhalde, korumasına bir baş işareti yaptı.</span></p>

  <p class="normal"><span>Hemen her kelepçe veya ipten kurtulma sahnesinin klişe hareketi bilek ovuşturmaya geçtim, ardından uzatılan sigarayı aldım, uzatılan çakmakla yaktım ve arkama yaslandım.</span></p>

  <p class="normal"><span>“Anlatın bakalım.”</span></p>

  <p class="normal"><span>Klişeciyiz ya, derhal dumanı üzerine doğru üfleyerek, “Niye?” dedim.</span></p>

  <p class="normal"><span>“Merak ediyorum. Yetmez mi?”</span></p>

  <p class="normal"><span>“Yetmez,” dedim. “Nasılsa öldürteceksiniz beni. Ne diye üstüne bir de iyilik yapayım?”</span></p>

  <p class="normal"><span>Ciddi, gayet içten bir kahkaha attı seninki. Baktım, az arkasında, tetikte dikilen ızbandut da sırıtıyor. Hayda, dedim içimden.</span></p>

  <p class="normal"><span>Kahkahanın sönmesine yakın, “Pek hoş. Neden öldüreyim sizi?” dedi. “Cinayetteki parmağımı ortaya çıkardığınız için mi?” Bir daha, bu sefer daha düşük perdeden güldü.</span></p>

  <p class="normal"><span>Gülücüklerine vermemi beklediği tepkiyi mi vermedim, pek mi boş baktım, toparlandı ve “Hiç merak etmeyin,” buyurdu. “Öyle bir niyetim yok. Olsa ne demeye karşınıza geçip sohbet edeyim?”</span></p>

  <p class="normal"><span>“Merak,” dedim.</span></p>

  <p class="normal"><span>“A, elbette. Haklısınız. Ama sizi temin ederim, buradan canlı çıkacaksınız.”</span></p>

  <p class="normal"><span>“Pek rahatladım.” Katilin Şeyi’nde katili lafa tutup zaman kazanmıştım, madem kader klişe çılgınıydı aynı yoldan gitmemde mahzur yoktu; ilk elden öyle düşünmüştüm. Ama zaman kazanmamı gerektirecek bir durum yoktu anlaşılan. En azından adam öyle söylüyordu. Tamam, ne diye lafına güvenecektim; güzelce konuşup işi bitince temizleyin şunu diyebilirdi elbette. Ama başka ne yapabilirdim, o kadarı aklıma gelmiyordu.</span></p>

  <p class="normal"><span>Yine gülümsedi ve yine, “Pekâlâ,” dedi. “Anlatın bakalım.”</span></p>

  <p class="normal"><span>“Nereden başlamamı isterdiniz?”</span></p>

  <p class="normal"><span>“Nereden isterseniz. A, bu arada, Mecit’in yakalanmasındaki payınızı biliyorum, tebrik etmeden geçmeyeyim.”</span></p>

  <p class="normal"><span>“Sağ olun… Ama niye? Mecit Haracı’yı sevmez miydiniz?”</span></p>

  <p class="normal"><span>“Ne o ne öteki.”</span></p>

  <p class="normal"><span>“Ama her partisinde boy gösteriyordunuz?”</span></p>

  <p class="normal"><span>Pek pis, pek aşağılar gülümsemesiyle, “Onun sevgiyle ilgisi yok,” dedi. “Ayrıca daima adaletin yerine gelmesinden yanayımdır. Fırsatçılığı son derece sevimsizdi.”</span></p>

  <p class="normal"><span>“Sizinki değil miydi?”</span></p>

  <p class="normal"><span>Anlamıyorsun, öküzsün gibilerinden kafa salladı. “Benimki adaletin yerine getirilmesiydi.”</span></p>

  <p class="normal"><span>“Namus meselesini bu kadar dert edebileceğinizi sanmıyordum.”</span></p>

  <p class="normal"><span>Önce kaşlar çatıldı, ardından gülümseme yayıldı. “Anladınız yani?”</span></p>

  <p class="normal"><span>“Epey düşündükten sonra… Yani başka açıklama bulamayınca…”</span></p>

  <p class="normal"><span>“Başka açıklama?”</span></p>

  <p class="normal"><span>“İş, çıkar çatışması, vesaire… Klasik şeyler. Merhumla bu yönlerde hiçbir alıp vermediğiniz yoktu. Aksine, yediğiniz içtiğiniz ayrı gitmiyordu. O halde başka bir şey olmalıydı…”</span></p>

  <p class="normal"><span>“Ama illa olmalıydı, öyle mi?”</span></p>

  <p class="normal"><span>“Başka açıklama yoktu. Üçünüzden biri... Peki, siz ne zaman keşfettiniz?”</span></p>

  <p class="normal"><span>“Keşfetmedim. Başkasından öğrendim.”</span></p>

  <p class="normal"><span>“Kimden?”</span></p>

  <p class="normal"><span>“Bir e-posta geldi.”</span></p>

  <p class="normal"><span>“Bir dost bilmem kaç et hat meyil mi?” Pek keskindim, canım.</span></p>

  <p class="normal"><span>Çatılmaktan vazgeçip gevşeyen kaşlar kalktı. “Ama nereden…”</span></p>

  <p class="normal"><span>“Üç nokta yerine soru işareti koymalıydınız.”</span></p>

  <p class="normal"><span>“Ne?”</span></p>

  <p class="normal"><span>“Yok bir şey. Nereden bildiğimi sonra söylerim. Peki, kimin size bu haberi verdiğini araştırdınız mı?”</span></p>

  <p class="normal"><span>“Araştırmadım. Kimin yolladığını biliyorum.” Ya, gibilerinden baktı.</span></p>

  <p class="normal"><span>Altta kalacak değildim, “A, iyi; ben de biliyorum,” dedim. “Neyse, çok yakındınız…”</span></p>

  <p class="normal"><span>“Dediğiniz gibi. Yediğimiz içtiğimiz ayrı gitmezdi.”</span></p>

  <p class="normal"><span>“Nâzım’dan pek haberdar değildi demek rahmetli.”</span></p>

  <p class="normal"><span>“Nâzım?”</span></p>

  <p class="normal"><span>“Yârin yanağından gayri…”</span></p>

  <p class="normal"><span>“A, elbette.” Bu seferki gülüşü takdir yüklüydü. “Hoş. Fevzi’nin dediği kadar varsınız anlaşılan.”</span></p>

  <p class="normal"><span>Abartmıştır, arkadaşının diğer arkadaşının karısıyla yatması ve Makyavelli ve e-posta atarak milleti fişteklemek dışında ne biliyor zaten, tabii bir sürü şey biliyordur ya, benle ilgili demeye getiriyorum, demedim. Dudak büktüm. “Peki,” diye devam ettim, “aldığınız haberin doğruluğunu kontrol ettiniz mi?”</span></p>

  <p class="normal"><span>“Elbette.”</span></p>

  <p class="normal"><span>“Nasıl?”</span></p>

  <p class="normal"><span>“Sordum.”</span></p>

  <p class="normal"><span>“Eşinize?”</span></p>

  <p class="normal"><span>“Hayır.”</span></p>

  <p class="normal"><span>Vay. Dostluğa gel…</span></p>

  <p class="normal"><span>“Ve?”</span></p>

  <p class="normal"><span>“Aldığım haberi doğruladı.”</span></p>

  <p class="normal"><span>“Reddetmedi yani?”</span></p>

  <p class="normal"><span>“Reddetmedi.”</span></p>

  <p class="normal"><span>“Pek vurdumduymazdı herhalde.”</span></p>

  <p class="normal"><span>“Yo, hayır, katiyen… Gerçi bazı konuları epey hafife alırdı ama sorumluluklarını bilirdi.”</span></p>

  <p class="normal"><span>“Verebileceğiniz tepkiyi hafife aldı o zaman.”</span></p>

  <p class="normal"><span>“İlgisi yok. Aksine, dostluğumuza karşı sorumluluğu yüzünden söyledi.”</span></p>

  <p class="normal"><span>“Ha, yani siz sorunca eşinizle yattığını sırf dostluğunuz hatırına söyledi, öyle mi? İlginç.”</span></p>

  <p class="normal"><span>“Böyle rahat ve… Eh, kusura bakmayın ama kalitesiz bir tavırla söylemedi elbette ama özünde, evet.”</span></p>

  <p class="normal"><span>“Siz de her centilmen gibi, doğruyu söylediğiniz için teşekkür ederim, lütfen, çekinmeyiniz, keyfinize bakınız mı dediniz yani?”</span></p>

  <p class="normal"><span>“Hayır, canım. Hiç olur mu öyle şey?”</span></p>

  <p class="normal"><span>“Vallahi sizin gibilerden her şey beklenirmiş gibi geliyor bana.”</span></p>

  <p class="normal"><span>Derin bir iç çekti bu sefer. Ardından, “A,” dedi, “ne kabalık! Sigara verdim ama bir şey içer misiniz, hiç sormadım.” Sanki herifin özel yatında, beyazları çekmiş, bayraklarımızı püfür püfür esene salmış, kokteyl yudumlayıp bilmem nerenin borsasını alaşağı edişimizi kutluyorduk. Öyle rahat, öyle aldırışsızdı, onu diyorum.</span></p>

  <p class="normal"><span>“Almayayım,” dedim.</span></p>

  <p class="normal"><span>“Siz bilirsiniz,” dedi ya, ben daha almayayım ayağı çekerken pişmanlığa kapılmıştım bile. Hiç değilse bir bardak su isteseydim, diyordum. Artık ilaçtan mıdır, nedir, kekremsi tadın üzerine bir de ağzım kurumuştu. Görevi tükürük bezlerimle dilime devrederek, “Zaten,” dedim, “bu ‘her şey beklenir’ meselesinden de faydalandım.”</span></p>

  <p class="normal"><span>“Nasıl?”</span></p>

  <p class="normal"><span>“Malum, zenginin parası fakirin çenesini yoruyor. Ortağımla sizin kadar paramız olsa neler yapardık türünde sohbetimiz epey kapı açtı.”</span></p>

  <p class="normal"><span>“Ya?”</span></p>

  <p class="normal"><span>“Herhalde başınıza gelmemiştir. Para hayali kurmak yani…”</span></p>

  <p class="normal"><span>“Doğru. Ama başka hayallerim var.”</span></p>

  <p class="normal"><span>“Normal. Herkes kurar. Demek istediğim, hiç para hayali kurmadıysanız düşündükçe nerelere gidilebileceğini bilmiyorsunuzdur…”</span></p>

  <p class="normal"><span>“Nerelere gidilebiliyor peki?”</span></p>

  <p class="normal"><span>“Her yere.”</span></p>

  <p class="normal"><span>“E?”</span></p>

  <p class="normal"><span>“Esi, sonunda gidecek yer kalmıyor.”</span></p>

  <p class="normal"><span>Kaşlarını çattı bu. Anlamamıştı. Ha, dedim içimden, öküzlük el değiştirdi şimdi. Sırıttım. “Siz dört kafadarın ortak noktasından bahsediyorum,” dedim.</span></p>

  <p class="normal"><span>“Zenginliğimiz mi?”</span></p>

  <p class="normal"><span>“Diğeri. Spor.” Gene anlayamamıştı. “İnsanoğlu boktan yaratık,” dedim bu sefer. “Malum, ne yapsa, yapabiliyorsa tabii, bir süre sonra yetmiyor.” Jetonun düşmeye başladığını görebiliyordum, az kalmıştı. “Her türlü sporu yapıyordunuz. En tehlikelilerini… Partide kabararak anlatmıştınız; uçaklardan, yamaçlardan, çağlayanlardan atlıyor, tüfeksiz, kılavuzsuz avlara çıkıyor, alevli çemberlerden kasksız geçiyordunuz. Her yerinizde bir sürü yara, kırık-çıkık vardı. Adrenalin bağımlılığından mı, onu bilmem. Ama bir noktadan sonra hiçbiri kesmemeye başlayacak, parayı sürecek yeni yerler, içinizi hoplattıracak yeni dalgalar, yeni heyecanlar aramaya başlayacaktınız. Ya da arıyordunuz. Yeni, denenmemiş, müthiş şeyler istiyordunuz ve paranız vardı.” Tıngırtıyı duydum sonunda. Ama lafı bırakmadım. “Doymak bilmemek fena; biz garibanlar için sorun değil tabii. En azından paraya kavuşmadıkça…” Seninki ilgiyle öne eğilmişti şimdi. Aslında bir tekmeyle yüzünü dağıtabilir ve diğer dallamayla şansımı deneyebilirdim. Dışarıda kaç kişi vardı ve ne hızla içeri gelebilirlerdi bilmiyordum elbette ama harekete geçince durmak olmazdı.</span></p>

  <p class="normal"><span>Durdum ama. Bilemiyorum, muhtemelen… Aman, ne yalan söylüyorum ya, kesinlikle adamı zekâma hayran bırakma derdindeydim. Hem madem öldürmeyecekti… “Kısacası,” diye kaldığım yerden aldım, “merhum, herhalde müthiş bir fikrim var diye geldi… Ve gene herhalde müthiş fikrini anlatırken veya daha sonra, kendi fikrinizi edindiniz…” Onay kafa sallamasını gülümsemeden karşıladım. “Fulya Hanım meselesini ne zaman öğrendiğinizi bilmediğim için neden bu kadar beklediniz, ‘adaleti’ neden hemen yerine getirmediniz, onu bilemiyorum tabii.”</span></p>

  <p class="normal"><span>Doğrulup yeniden arkasına yaslandı. “Parti hikâyesinden sonra öğrendim,” dedi.</span></p>

  <p class="normal"><span>“Ne kadar sonra?”</span></p>

  <p class="normal"><span>“Birkaç gün…”</span></p>

  <p class="normal"><span>“Faruk Bey’le hemen yüzleştiniz mi peki?”</span></p>

  <p class="normal"><span>“Derhal.”</span></p>

  <p class="normal"><span>“Hım. Reddetmediğini söylediniz. Peki, nedenini sordunuz mu? Aşk, vesaire yani… Ya da kaç defa, nerede gibi?”</span></p>

  <p class="normal"><span>“Sormadım.”</span></p>

  <p class="normal"><span>“Peki, bir şey daha sormalıyım. Bu sözde adaletinizi neden eşinize de uygulamadınız?”</span></p>

  <p class="normal"><span>Döndü, arkadaki elemana uzaklaşmasını işaret etti. Beriki ‘Emin misiniz?’ babında kaşlarını kaldırdı, karşılığında aynı işareti bir daha alınca naçar uzaklaştı, depodan bozma stüdyonun bize en uzak köşesindeki kapının yanında dikilmeye başladı.</span></p>

  <p class="normal"><span>Adamının yeterince uzağa gittiğini gören kötümüz bir daha öne eğilerek, “Yanıtı basit: Aşk,” dedi.</span></p>

  <p class="normal"><span>“Sadakatsizliğine ağır bastı, kıyamadınız yani.” Eh, doğruya doğru, hem güzel hem zeki… Kolay kıyılacak kadın değildi eşi.</span></p>

  <p class="normal"><span>“Öyle.”</span></p>

  <p class="normal"><span>“Bildiğinizi biliyor mu peki?”</span></p>

  <p class="normal"><span>“Fulya mı? Biliyor. Peki, sonra?”</span></p>

  <p class="normal"><span>“Sonra?”</span></p>

  <p class="normal"><span>“Çözüme gidişinizi anlatıyordunuz.”</span></p>

  <p class="normal"><span>Dedim ya, Dünya bilmem nereme havasındaydı adam. Fakat ‘öldürmeyeceğim’ taahhüdü gittikçe daha gerçek görünmeye başlamıştı gözüme. Neden kısmına yanıt veremiyordum ama bir şekilde sözünü tutacağı hissine kapılmıştım. Aslında, onca araştırmamızdan topladığımız bilgileri hatırlasam elemanın kırk yılın kaşar reklamcısı sıfatıyla karşısındakinde güven yaratma becerisine fazlasıyla sahip olması gerektiğini derhal kavrardım… Da, işte, Vedat’ınız, malum…</span></p>

  <p class="normal"><span>Neyse, toparlandım ve “Ah, evet,” dedim. “Dördünüzün birden baskından haberdar olduğu gayet açıktı.”</span></p>

  <p class="normal"><span>“Nasıl?”</span></p>

  <p class="normal"><span>“Kamera kayıtları. Heyecanı yaşamak ama elbette postu deldirmemek derdindeydiniz. Bahçenin en uzak köşesinde durdunuz. Tehlikeyi göze almıştınız ama tümüyle değil. Sonuçta kimse uçaktan paraşütsüz atlamaz.”</span></p>

  <p class="normal"><span>“Doğru. Peki, neden ben? Tikim dışında yani…”</span></p>

  <p class="normal"><span>“Birkaç şey var. Aslında üçünüzden de kuşkulanıyordum tabii. Hiçbirinizin merhumla görünürde derdi yoktu; süper arkadaşlardınız, vesaire. İlk bakışta kuşkulanacak hiçbir şey yoktu.”</span></p>

  <p class="normal"><span>“Ama kuşkulandınız.”</span></p>

  <p class="normal"><span>“İşim bu.”</span></p>

  <p class="normal"><span>“Peki. Sonra?”</span></p>

  <p class="normal"><span>“Dediğim gibi; ufak tefek birkaç şey bir araya geldi. Cinayetten bahsettiğimde Fevzi Bey’in içten şaşkınlığı…”</span></p>

  <p class="normal"><span>“Rol yapmadığını derhal anladınız yani, öyle mi?”</span></p>

  <p class="normal"><span>“Valla,” dedim, “şu geçen bir iki ayda sizin gibileri pek az şeyin cidden şaşırtabildiğini gördüm.” Gene bükülen dudaklar, gene sallanan kafa. “Ayrıca sizin evinizde yediğimiz akşam yemeği sırasında fazla konuşmayıp sürekli bıyık altından sırıtması…”</span></p>

  <p class="normal"><span>“Bunlar kuşku uyandıracak şeyler ama.”</span></p>

  <p class="normal"><span>“Öyle. Siz kadar ondan da kuşkulandım zaten. Ama o gece eşinizin ciddi denebilecek bir, kullanacağım tanımı bağışlayın, küstahlıkla size diklenmesi karşısında gözlerinizin verdiği tepki ciddi bir ipucuydu. Daha doğrusu, o gün gördüğümde partideki halinizi hatırladım; göz kırpıştırmanız ilk ipucum oldu.”</span></p>

  <p class="normal"><span>“Kontrol edemiyorum maalesef,” dedi bu gülümseyerek.</span></p>

  <p class="normal"><span>İçimden ne karıyı ne de gözleri, dedim. “Onca paraya rağmen, değil mi?”</span></p>

  <p class="normal"><span>Haddini aşma kardeşim, öldürmeyeceğiz dedik ama o kadar uzun boylu değil, gibilerinden baktı bu.</span></p>

  <p class="normal"><span>“Tabii eşinizin orada tanıklık ettiğim epey hoş yönleri de işime yaradı.”</span></p>

  <p class="normal"><span>“İltifatınıza teşekkür ederim. Ama bu söylediğiniz ilginç, açıklar mısınız?”</span></p>

  <p class="normal"><span>“Herhalde beni Şahane Hanım’ın tuttuğunu biliyorsunuzdur.”</span></p>

  <p class="normal"><span>“Tabii. Ne ilgisi var ama?”</span></p>

  <p class="normal"><span>“Neye bakacağınızı bilirseniz çok ilgisi var. Peşinen özür dileyeyim: eşiniz, nasıl denir, biraz… Ehm… Cilveli bir kadın.”</span></p>

  <p class="normal"><span>Bozulmuşa benzemiyordu. “Özgüveni yüksektir.”</span></p>

  <p class="normal"><span>“Arka sağlamlığının getirdiği şımarıklık zekâyla birleşince… Neyse, uzatmayayım; Şahane Hanım’la eşiniz arasında, işe sadece güzellik değil, diğer konular katıldığında, biraz kafası çalışan her erkek, her ikisini de tanıması kaydıyla elbette, eşinizi seçecektir. Çevrenizde pek çok erkeğin aynı görüşü paylaştığına eminim. Aynı şekilde, yine eminim, eşiniz de bunun farkındadır ve canı çektiğinde kullanıyordur…” Tam ‘Dişi köpek kuyruk sallamasa’ yollu bir çirkinliğe dalacakken sustum. “Sahi, daha önce böyle bir… ee… İlişkisi oldu mu?”</span></p>

  <p class="normal"><span>“Bildiğim kadarıyla hayır.”</span></p>

  <p class="normal"><span>Hepsi bir yana, sanal ortamda kullandığı e-posta kullanıcı adını doğru seçtiği kesindi adamın. Başkası söylediklerimi çoktan durdurmuş, ana-avrat küfrederek üzerime atlamıştı bile, onu diyorum. Ama nasıl? Yani, evet, bugünün gençlerine fazla bir şey ifade etmeyen Dallas’tı, Hanedan’dı veya gayet iyi bildiğiniz, onların ve diğer ‘pembe’ namdarın uzantısı yerli dizilerdi, onca magazin pompasıydı hesabı, mezhebi geniş insanları, ‘zenginlerin’ sıradan vatandaşa garip gelen onca dalgasını biliyorduk, biliyorduk ama bu kadarı fazla değil miydi yani?</span></p>

  <p class="normal"><span>Elbette fazlaydı. Tefo’yla onca kafa patlatıp bulduğumuz ve bir kısmını yukarıda dinlediğiniz ıvır zıvır arasında esas parmak basmadığımız naneyi işte o an fark ettim.</span></p>

  <p class="normal"><span>“Esas mesele başka, değil mi?”</span></p>

  <p class="normal"><span>Kaşlar gene kalktı. Yanıt gelmedi ama.</span></p>

  <p class="normal"><span>“Küçük yaralar sadece kin doğurur,” diye mırıldandım. Film pozlarından Amerikan menşeli çeneyi havaya kaldırma hareketini yine yaparak, “Ne yapmıştı?” dedim. “Nasıl kırmıştı sizi?”</span></p>

  <p class="normal"><span>Gülümsemesine takdir ekleyerek, “Gerçekten hiç fena değilsiniz,” dedi. “Pekâlâ, madem açık konuşuyoruz… Doğru, esas mesele farklıydı.”</span></p>

  <p class="normal"><span>“Alacak-verecek değildi elbette?”</span></p>

  <p class="normal"><span>Bu seferki gülümsemesi acıydı. Gözlerini yumup bir an öylece durdu. “Elbette,” diyerek gözlerini açtı. “Dört sene önceydi. Himalayalar’a gitmiştik.”</span></p>

  <p class="normal"><span>“Himalayalar?”</span></p>

  <p class="normal"><span>“Faruk’un en başarılı olduğu konu dağcılıktı.”</span></p>

  <p class="normal"><span>“Hatırlıyorum. Fakat… Ne yani, Everest’e mi çıkmaya kalkıştınız?”</span></p>

  <p class="normal"><span>“Everest’e değil, canım. Sadece…” Omuz silkti. “Sadece tırmanmaya gitmiştik işte.” Herhangi bir yorumda bulunmayacağımı anladı, devam etti. “İşte, orada… Düştüm.”</span></p>

  <p class="normal"><span>“Dağdan mı?”</span></p>

  <p class="normal"><span>“Hayır…”</span></p>

  <p class="normal"><span>“Düz yerde mi düştünüz?”</span></p>

  <p class="normal"><span>“Evet.”</span></p>

  <p class="normal"><span>Buzda kıç üstü mü, diyecektim, gene yuttum. Birden, a, dedim, 63’ünü kestirmiştik, doğum yılıydı ki sadece ortalama zekâ sahiplerinin değil, kafası kırk şeyle meşgullerin de kolay hatırlayabilecekleri isim ve şifreleri seçtiklerini biliyorduk ama ‘buzadam’ kısmına anlam verememiştik. Vay…</span></p>

  <p class="normal"><span>“Ve?”</span></p>

  <p class="normal"><span>“Güldüler.”</span></p>

  <p class="normal"><span>“Hepsi mi?”</span></p>

  <p class="normal"><span>“Hepsi.”</span></p>

  <p class="normal"><span>“E?”</span></p>

  <p class="normal"><span>“Faruk uzattı.”</span></p>

  <p class="normal"><span>“Alay etti sizle.” Baş onayı. “Arkadaşlarınızın hepsi güldü ama o gülmekle kalmadı yani.” Bir onay daha. “Kendi bildiği konuda size zaten üstünlük taslıyordu herhalde. Bir de alay edince gururunuza dokundu, öyle mi?” Bu sefer önce kaşlar kalktı, gözler bıkkınla üzgün arası bir ifadeyle kısıldı, baş sonra sallandı. “Yani buncacık şey için…”</span></p>

  <p class="normal"><span>Bir süre, bilemiyorum, belki iki dakika kadar konuşmadan durduk. Ben ona, o yere baktı. Saçma, diye bağırıyordu içim. Saçma, bin kere saçma! Bu kadarcık şey için adam öldürülür müydü? Peki, ne kadarcık şey için öldürülürdü, Vedat Bey? Hayır, psikoloji uzmanıymışsınız, ilgili her türlü yayını yalayıp yutmuş, üzerine on ayrı makale ve dokuz kitap yazıp televizyonlarda millete akıl dağıtmış, sekiz yüz bin vakayla çalışmışsınız gibi cak cuk ötüyorsunuz, ondan soruyorum. Hım, haklısın galiba. Kusura bakma. Ama ne bileyim, aklım almıyor işte… Yani nedir bu? Şımarıklık mı? Aşırı hassasiyet mi? Densizlik mi? Denyoluk mu? Kolayına geldi, ses benzerliklerinden gidiyorsun ama son ikisinin konuyla ilgisi yok be güzelim. Öyle. Bir daha affedersin o zaman. E, ne peki? Sana ne? Her haltın nedenini cıcığına kadar bilmen mi gerekiyor? E ama okur? Okur? He, işte, bunları okuyanları diyorum. Güzel insanları. E, ne olmuş onlara? Ne olmuşu var mı, açıklama isterler. Ayakları yere basan bir neden vermezsen bu ne biçim polisiye, derler. Ha, yani her bir şeyi çözmüşler, bir bu kalmış, öyle mi? E ama sorumluluğum? Van Gogh çiçek boyarken çok sorumluluk derdindeydi çünkü. Van Gogh? Charlie Parker olsun o zaman. Charlie Parker mı? He. Ne alakası var şimdi bunların? Ayrıca ne biliyorsun sorumluluk duymadıklarını? Sen duyduklarını ne biliyorsun? Duyanı var, yok mu diyeceksin yani? Ayrıca kimse duymasa bile ben duyuyorum. İyi, öf… Zaten bana ne ya? Madem dinlemeyeceksin, oturduğun yerde çöz o zaman adamın derdini. Of, ya, susar mısın sen?</span></p>

  <p class="normal"><span>Yanıt için kapının dibinde bekleyen elemana baktım. Nafile. Robot nöbetçi gibi dikiliyordu herif.</span></p>

  <p class="normal"><span>Ulan, bari namusumu temizledim de…</span></p>

  <p class="normal"><span>“Neyse,” dedi birden bu. “Bu kadar sohbet ettik, devamını getirelim, değil mi?” Bakışı, duruşu, sesi… Hepsi eskiye dönmüştü bile. Nasıl? Hah, belki anlamaya hiç uğraşmamalıydım.</span></p>

  <p class="normal"><span>“Siz bilirsiniz,” dedim.</span></p>

  <p class="normal"><span>“Güzel. O halde anlatın: Sizi bana başka neler ulaştırdı?”</span></p>

  <p class="normal"><span>“Dediğim gibi, ufak tefek parçalar… Aslında elimde hayal meyal bir profil vardı tabii. Öncelikle zengin birini arayacaktım.”</span></p>

  <p class="normal"><span>“Zengin çok.”</span></p>

  <p class="normal"><span>“Zengin derken, sekiz yüz küsur metreden adam vurabilecek katili tutacak denli zengin diyorum.”</span></p>

  <p class="normal"><span>“Öylesi de çok.”</span></p>

  <p class="normal"><span>“Doğru. Ama o çoğun çoğunun Faruk Bey’le derdi yok.”</span></p>

  <p class="normal"><span>“Ne biliyorsunuz? Hepsini araştırdınız mı?”</span></p>

  <p class="normal"><span>“Hayır. Ama hatırlarsınız belki, o gün partideki sohbetimizde söylemiştim. Cinayetlerin büyük bölümünde katil, maktulün yakın çevresinden çıkar.”</span></p>

  <p class="normal"><span>“Ha, yani genellemeye dayandınız. Ama genellemeler…”</span></p>

  <p class="normal"><span>“Tehlikelidir. Biliyorum. Ancak böyle bakmak çerçeveyi daraltıyordu. Ayrıca, eh, yanlış çıkmadı işte.”</span></p>

  <p class="normal"><span>“O da var, doğru. Ama gene de… Neyse, devam edin bakalım.”</span></p>

  <p class="normal"><span>“Dediğim gibi, başlangıçtaki veri buydu. Tabii bir de atışı yapan kişi vardı.”</span></p>

  <p class="normal"><span>“Bir dakika: Neden atışı yapan kişiyle diğerini ayırdınız? Hepsi tek kişinin işi olamaz mıydı?”</span></p>

  <p class="normal"><span>“Yakın çevrenizde, ne bileyim dostlarınız arasında mesela, sekiz yüz metreden adam vurabilecek biri var mı?”</span></p>

  <p class="normal"><span>“Yok. Ama…”</span></p>

  <p class="normal"><span>“Peki, Faruk Bey’in var mıydı?”</span></p>

  <p class="normal"><span>“Anlayamadım açıkçası.”</span></p>

  <p class="normal"><span>“Oysa basit: Eğer işin içinde sıradışı bir manyaklık yoksa ki öylesi çok düşük, polisiye romanda bile yok artık denebilecek bir olasılıktır, genellikle öldüren, ölenin yakın çevresinden çıkar.”</span></p>

  <p class="normal"><span>“Yine genelleme.”</span></p>

  <p class="normal"><span>“Ama yersiz değil. Neden herhangi, sıradan biri Faruk Bey’i öldürsün?”</span></p>

  <p class="normal"><span>“Hım… Bir neden olmalı tabii. Ama gene de katilin yakın çevresinden olması şart değil.”</span></p>

  <p class="normal"><span>“Elbette değil. Ama mutlaka bir şekilde ilgili biri ol-malı.”</span></p>

  <p class="normal"><span>“Doğru.”</span></p>

  <p class="normal"><span>“Böyle durumlarda klasik ve mantığın emredeceği yol, ölene öldürecek denli kimin kin duyduğunu araştırmaktır. Zaten hem polis hem biz onu yaptık. Ancak elde bir profil daha vardı, malum. Zaten olayın gerçekleştirilişi en az iki ayrı kişinin bulunduğunu gösteriyordu. Yani, eğer Faruk Bey’i yakın çevresinden biri temizlediyse bir, bu kişi büyük olasılıkla maddi güç bakımından üstlerde biriydi ve iki, tabii bir doğruysa, beş-altı kiloluk bir tüfekle bir enerji nakil hattı kulesine tırmanıp sekiz yüz metreden adam vuracak kişinin sizin çevreden çıkması biraz zordu. Ama aynı çevreden kiralık katile para yetiştirecek, ayrıca yoldan geçene oranla öyle birisini çok daha kolay bulacakların çıkması fazlasıyla mümkündü.”</span></p>

  <p class="normal"><span>“Anlıyorum. Ama gene de çok sağlıklı bulmuyorum. Demin yok dedim gerçi ama mesela ben bahsettiğiniz işi bu yaşımda bile rahatça yapabilirim. Keskin nişancı değilim elbette ama…”</span></p>

  <p class="normal"><span>“Elbette. Ama siz oradaydınız. Fevzi ve Ege Bey de. Ayrıca çevrenizde veya gelir ya da toplumsal konumunuz icabı bulunduğunuz tabakada bunu yapabilecek kimseler mutlaka vardır. Ama gene aynı şey; bir, neden lazım ve iki ki bunu kabul edersiniz herhalde, sizin gibi birisinin pis işleri başkasına yaptırmayı yeğleme olasılığı çok daha fazladır. Bu ikisi birleşince ortaya çıkan gene muğlak ama en azından ilgili çerçeveyi daraltıyor. ”</span></p>

  <p class="normal"><span>“Önyargı.”</span></p>

  <p class="normal"><span>“Yanlış mı peki? Yanlışsa bile, en azından sizin vakanızda doğru çıktı, değil mi?”</span></p>

  <p class="normal"><span>“Öyle ama gene de önyargı. Hoş değil. Ayrıca aynı önyargı yüzünden kolayca kanıyorsunuz. Size ufak bir kırgınlığı neden gösterdim ve fazla üstelemeden kabullendiniz. Sahi, ufak kırgınlık meselesi nereden çıktı kuzum?”</span></p>

  <p class="normal"><span>“Bir dost bilmem kaçın e-postasından.”</span></p>

  <p class="normal"><span>‘Hey Allah’ım’ gibilerinden iç çekerek bir daha arkasına yaslandı. “Demek Fevzi size de…”</span></p>

  <p class="normal"><span>“Burun sokmayı seviyor anlaşılan.”</span></p>

  <p class="normal"><span>“Polisiye romanlara pek meraklıdır, sağ olsun. Hayalperesttir; entrikalı hikâyeleri, komplo teorilerini falan sever.” Durdu. “Herhalde düşündü, taşındı… Eh, hakkını vermek lazım. Yanılmış ama yanlıştan doğru yola çıkmış.” Bu sefer anlamama sırası bendeydi tabii. Gözlerimi kıstığımı görünce yine gülmeye başladı. Sabırla bekledim. “Çok hoşsunuz doğrusu,” dedi sonunda. “Sahiden benle alay etti bahanesini yuttunuz, değil mi? Oysa ipucu vermiştim.” Eh, kalın kafa işte. Buraya kadar söylediklerimin çoğunda Tefo’nun parmağı vardı elbette. Onca konuşmuştuk, onu diyorum. Ama şimdi motora iş düşüyordu ve garibim, gazdan boğulmak üzereydi. Sonunda aman, dedim, yiğitlik batacaksa batsın.</span></p>

  <p class="normal"><span>“Hangi ipucu?”</span></p>

  <p class="normal"><span>“Adalet,” dedi bu. “Hep şu önyargı yüzünden kavrayamıyorsunuz. Bir düşünsenize: Faruk, kimdir nedir bakmadan, hem de birçoğunu yakından tanıdığımız, kimini sevdiğimiz, saydığımız insanları, sırf eğlence için öldürtecekti.”</span></p>

  <p class="normal"><span>“Mecit Bey kendi planını yapmasaydı.”</span></p>

  <p class="normal"><span>“Öyle. Ama sonuçta birçok kişinin canını aldı. Üstelik planına göre Faruk, hiçbir ceza almayacaktı. Baskını yapanlar sağ kalmayacak ve görünüşte yaptıran kişi bulunamayacaktı. Ortada polisin bulup konuşturacağı kimse kalmayacaktı.”</span></p>

  <p class="normal"><span>“Mecit Bey hariç.”</span></p>

  <p class="normal"><span>“Onu dert etmiyordu.”</span></p>

  <p class="normal"><span>“Konuşmazdı, öyle mi?”</span></p>

  <p class="normal"><span>“Öyle. Neyse, şimdi böyle biri ölmeyi hak etmez mi sizce de?”</span></p>

  <p class="normal"><span>“O iş uzun,” dedim. “Felsefi boyutu var bir kere.”</span></p>

  <p class="normal"><span>“Doğru. Ama ben kişisel fikrinizi soruyorum.”</span></p>

  <p class="normal"><span>“Cezayı kesmenin bana düşmeyeceğini düşünüyorum.”</span></p>

  <p class="normal"><span>“Korkakların yanıtı,” deyip pek yorulmuş pozlarda sağ eliyle yüzünün sağ tarafını boydan ovaladı. “Sizin gibilerin yaptığı hep aynı: Sorumluluk almıyorsunuz. Korkaksınız. Peki, suçluyu teslim ettiğiniz adaleti yerine kim getiriyor? Mahkemeler, yargıçlar, avukatlar… Sizden ne farkları var? Onların vereceği kararın sizin verebileceğinizden ne farkı var? Hayır, efendim. Üstünüze düşen sorumluluğu başkasına atıyorsunuz ve adalet sistemi diye bir şey kurup vicdanınızı temizliyorsunuz. Kararı vermek onlara düşüyor çünkü işleri bu, değil mi?”</span></p>

  <p class="normal"><span>“Ama öyle.”</span></p>

  <p class="normal"><span>“Ama öyle… Zırva! Herkes, içinde bir yerlerde doğruyu hisseder, Vedat Bey. Kısasa kısas. Eden, bulur.”</span></p>

  <p class="normal"><span>“Ha, yaralı romantik şövalyesiniz yani, öyle mi?”</span></p>

  <p class="normal"><span>“Tüm kutsal kitaplarda yeri var bunun.”</span></p>

  <p class="normal"><span>“İlahiyata mı gireceğiz?”</span></p>

  <p class="normal"><span>“Ne ona ne felsefeye… Gayet basit: Faruk ölmeyi hak ediyordu, o kadar. Karımla yattığı veya benle alay ettiği için değil, onca cana sırf eğlence için kıydığından.”</span></p>

  <p class="normal"><span>“Madem öyle, madem pek insan seversiniz, niye engel olmadınız? Neden daha duyar duymaz polise…” dedim, karşımda iyice yayvanlaşan gülümseme kafamda nihayet tıngırdayan jetonun sesiyle birleşince durdum. Kuruyan dudaklarımı yaladım ve “Siz,” dedim, “şımarık alçağın tekisiniz.” Sırıtması şimdi iyice pise kesmişti ve benle alay ettiğini kavramamla birlikte öfkem tavana vurmuştu. Yumruklarımı sıktım ama yerimden kımıldamadım. Herifi tek yumrukta indirebilirdim. Öbür ayı bozmasıyla da en azından baş edebilirdim. Arada içeri gireceklerle de… Belki. Dayak yemişliğim çoktu; öldürülmek haricinde başıma gelebilecekleri biliyordum yani. Elbette bildiğiniz ve arada utanmadan tekrarladığım üzere üç-dört sene evvelinin Vedat’ı hiç bakmadan dalar, var gücüyle hıncını çıkarmaya bakardı. Ama can vermeye uzanabilecek dayak meselesi ayrı, kaba güçle verebileceğim zararın yetmeyeceğinin farkındaydım. Özü, zar zor ama sonunda tuttum kendimi.</span></p>

  <p class="normal"><span>“Siz,” dedim sonunda bir daha, “Q’nun esin kaynağı tiplerdensiniz. Tabii o sizden bin kat sevimliydi.”</span></p>

  <p class="normal"><span>“Q?”</span></p>

  <p class="normal"><span>“Her haltı bilmeyiverin.”</span></p>

  <p class="normal"><span>Seninki, ‘İyi, bana ne zaten?’ havasında omuz silkip bu sefer ikrama kalkışmadan bir sigara daha yaktı. “Çok kızdığınızı görüyorum,” dedi. “Kusura bakmayın ama o denli safsınız ki dayanamadım. Fakat çabuk kavradığınız için tebrik ederim.”</span></p>

  <p class="normal"><span>“Hayatın her şeyi size oyun, değil mi?”</span></p>

  <p class="normal"><span>“Tümüyle değil belki ama çoğu öyle. Başka ne olabilir zaten? Neyse, ufak eğlencemiz bittiğine göre devam edelim.”</span></p>

  <p class="normal"><span>“Bir sigara daha verirseniz devam ederim.”</span></p>

  <p class="normal"><span>“Güzel,” dedi bu. “Zorlanmanıza rağmen serinkanlılığınızı koruyabiliyorsunuz. Sizin gibi insanlar değerlidir.”</span></p>

  <p class="normal"><span>“Teşekkürler.” Uzattığı sigara ve çakmağı aldım, sigaramı yakıp çakmağı geri verdim. “Bu arada,” dedim, “saat kaç? Randevumuz vardı, malum.”</span></p>

  <p class="normal"><span>“Onu dert etmeyin. Her ikisine de daha geç, on civarında bizde buluşacağımızı haber verdim.”</span></p>

  <p class="normal"><span>“Buradan çıkıp size gideceğiz yani?”</span></p>

  <p class="normal"><span>“Öyle.”</span></p>

  <p class="normal"><span>“Sonra?” Eşiniz ve Mine Hanım kulüpte sap gibi kalacaklar, demedim. Ayrıca Tefo biraz bekledikten sonra meraklanıp beni arayacaktır da demedim. Ama dur, neden hâlâ aramamıştı peki? Sahi, cep telefonum neredeydi?</span></p>

  <p class="normal"><span>“Sonra birlikte şu adalet meselesini anlatacağız.”</span></p>

  <p class="normal"><span>Tefo meselesini kenara bıraktım. “Ve yutacaklar, öyle mi?”</span></p>

  <p class="normal"><span>“Neden yutmasınlar? Siz yuttunuz.”</span></p>

  <p class="normal"><span>“Ben sizden değilim ama.”</span></p>

  <p class="normal"><span>“Doğru. Ama önemli değil. İnanmasalar bile önemli değil. Çünkü fazla aldırmayacaklar.”</span></p>

  <p class="normal"><span>“Şaşmam.”</span></p>

  <p class="normal"><span>“Gene önyargı.”</span></p>

  <p class="normal"><span>“Ama doğru, değil mi? Peki, öyle değil, aslında böyle dememi ne engelleyecek? Bana inanmasalar bile dediğiniz gibi beni öldürmezseniz sizden ayrıldıktan sonra polise başvurmayacağımı nereden biliyorsunuz?”</span></p>

  <p class="normal"><span>“Ah, elinizden geleni yapacağınızı biliyorum. Ama önemi yok.”</span></p>

  <p class="normal"><span>“Neden?”</span></p>

  <p class="normal"><span>“Daha sonra. Önce anlattıklarınızı tamamlayacaksınız.”</span></p>

  <p class="normal"><span>“İyi. Madem öyle… Pekâlâ, özetleyeyim: Baskında ölen fedai takımını araştırdım, bir tanesinin ailesi vasıtasıyla taşeron elemanınız Mükerrem’e ulaştım… Sahi, siz ona nasıl ulaşmıştınız?”</span></p>

  <p class="normal"><span>“Faruk sayesinde.”</span></p>

  <p class="normal"><span>“Ne bahaneyle?”</span></p>

  <p class="normal"><span>“Benzer işlerde kullanabilirim, demiştim. Her ortamdan her türlü adamın el altında bulunması lazım. Ayrıca siz sormadan söyleyeyim: Adamlarımdan birisini kullanmam hata olurdu, malum.”</span></p>

  <p class="normal"><span>“Maşallah. Sonra?”</span></p>

  <p class="normal"><span>“Bahsettiğiniz zatla görüşüp ne istediğimi anlattım.”</span></p>

  <p class="normal"><span>“O da işverenini temizletmenizde bir sakınca görmedi, öyle mi?”</span></p>

  <p class="normal"><span>“Alakası yok. Ona sadece çok sağlam, izi kolayına bulunmayacak bir keskin nişancı aradığımı söyledim.”</span></p>

  <p class="normal"><span>“O da bağını sormadı tabii.”</span></p>

  <p class="normal"><span>“Bağını mı?”</span></p>

  <p class="normal"><span>“Üzümün.”</span></p>

  <p class="normal"><span>“Üzüm? A… Evet.” Gene güldü bu. “Sonrasını biliyorsunuz herhalde.”</span></p>

  <p class="normal"><span>“Tahmin edebiliyorum.”</span></p>

  <p class="normal"><span>“Devam, öyleyse.”</span></p>

  <p class="normal"><span>“İşte… Mükerrem’in tam izini bulduğum sırada öldürülmesi… Gayet açıktı. Üzerine soruşturmanın engellenmesi ve Sacit Korkmaz’ın mafya babası olmadığını öğrenmem eklenince, çerçevenin iyice daraldığını söyleyebilirim.”</span></p>

  <p class="normal"><span>“Nasıl?”</span></p>

  <p class="normal"><span>“E, işin içinde hem zengin hem de resmi makamları zorlayabilecek denli nüfuzlu birinin bulunduğu açıktı. Ayrıca aynı kişi basında da söz sahibiydi.”</span></p>

  <p class="normal"><span>“Ama gene bana gelmiyor bunlar. Dediklerinizi yapabilecek ve yapan pek çok kişi var.”</span></p>

  <p class="normal"><span>“Tabii. Zaten size varmam epey sürdü. Önce uşağı sayesinde Macit Haracı’nın numarasını ortaya çıkardım.” Kendime yontmamın nedeni böbürlenmek değildi, söyleyeyim. Laf arasında bahsettiğimde, Tefo’dan yani, üzerine gitmemiş, durumdan veya plandan haberdar olabileceği, haliyle sorun çıkarabileceğini fark ettiği yönünde herhangi bir belirti göstermemişti. Belki diğer meseleler gibi aldırmamıştı, kendisine çok güveniyordu. Ama dikkat etmemiş de olabilirdi ki öylesi işime yarayabilirdi.</span></p>

  <p class="normal"><span>“Nusret… Demek o…” Yine dudak bükmeler, yine sindirme duraklamaları. “Kaliteli bir uşaktı.”</span></p>

  <p class="normal"><span>“Artık değil mi?”</span></p>

  <p class="normal"><span>“Hâlâ öyledir herhalde. Neyse, devam edin.”</span></p>

  <p class="normal"><span>“Tüm naneyi Mecit Haracı yemiş olabilirdi tabii. Ama öğrendiğime göre, adam ifadesi alınırken her şeyi kabul etmekle birlikte bu konudaki sorulara hem çok şaşırmış hem de kesinlikle ilgili suçu reddetmişti.”</span></p>

  <p class="normal"><span>“Yalan söylemişti belki, ne biliyorsunuz?”</span></p>

  <p class="normal"><span>“Zaten başına gelecek belliyken neden söylesin? Üstelik soruşturmanın durdurulması vardı; Mecit Haracı onu da reddetmişti. Ayrıca Sacit Korkmaz ile Mükerrem’i de tanımadığını söylüyordu.”</span></p>

  <p class="normal"><span>“Gene aynı şey. Yalan söylemiş olamaz mıydı yani?”</span></p>

  <p class="normal"><span>“Söylemesine gerek bulunmaması ayrı, hepsini kabullense bile söyleyebileceği hiçbir şey baskın sırasında partide bulunmanızı açıklamaya yetmiyordu. Ayrıca tüm bunların üstüne soruşturma bir kez daha ve bu sefer daha sert engellendi. Herhalde önceki engellemenizin işe yaramadığını Tayyar’dan öğrenmiştiniz. Bu noktada paniğe mi kapıldınız, o kadarını bilemiyorum ama hiç yeri yokken Sacit Korkmaz ile adını şimdi hatırlayamadığım, şoförü rolünü oynayan diğer kişiyi öldürttünüz. Sahi, neden? Yani iyi saklanıyorlardı ve polisin onları kolayca bulamayacağı belliydi.”</span></p>

  <p class="normal"><span>“Canımı sıkıyorlardı.”</span></p>

  <p class="normal"><span>“Para falan mı istediler? Daha fazla yani.”</span></p>

  <p class="normal"><span>“Öyle şeyler. Boş verin, devam edin bakalım.”</span></p>

  <p class="normal"><span>“Mecit Haracı işi ortaya çıkınca… Gerçi o zaman da soruşturmayı engellemenize gerek yoktu. Hele şu aldırmazlığınıza bakınca…”</span></p>

  <p class="normal"><span>“Eh, öyle, haklısınız.”</span></p>

  <p class="normal"><span>“Ama oyun hatırına, öyle mi?”</span></p>

  <p class="normal"><span>“Öğrendiniz artık.”</span></p>

  <p class="normal"><span>“Bir tür meydan okuma mı?”</span></p>

  <p class="normal"><span>“Öğrenmemişsiniz demek.”</span></p>

  <p class="normal"><span>“Sadece oyun yani… Tıpkı baskın gibi.”</span></p>

  <p class="normal"><span>“Aynen öyle.”</span></p>

  <p class="normal"><span>“Sırf heyecan… Sırf… Yani sırf paranız var ve gücünüz yetiyor diye… Onca insan… Kim olurlarsa olsunlar…”</span></p>

  <p class="normal"><span>“Herhalde birazdan iyice kızıp üstüme atlayacaksınız. Hayır, biraz daha sabredin… Hatta durun, gerisini ben tahmin edeyim: Polisteki adamı nasıl bulabildiniz bilmiyorum, o konuda da tebriki hak ediyorsunuz. Kimliğimi bilmiyordu ama e-postalardan ve para transferlerinden izimi bulabilirdiniz. Ama onu beklemediniz, değil mi? Yapılacakları ve ne kadar zaman alacağını biliyorum; polis eninde sonunda izime ulaşacaktı. Ama siz beklemediniz. Akıl yürüterek, ipuçlarını birleştirerek bana ulaştınız, değil mi? Neden? Hiç zahmet etmeyin çünkü biliyorum: Siz de oyuna hayransınız. Reddetmeye kalkmayın… Aslında bu anlamda farklı değiliz. İyice kızıyorsunuz… Sizi nasıl kendimle aynı kefede görebilirim, değil mi? Benim gibi bir cani… Ha?” Sözü kesilmeden bu kadar laf anlatmasından anlayacağınız üzere, evet, içim iyice kaynıyordu ama hâlâ kılımı kıpırdatmıyordum. “Güzel. Her neyse, uzatmayalım. Herhalde nasıl bu kadar rahat davranabildiğimi, neden sizi öldürtmeyeceğimi falan merak ediyorsunuzdur.”</span></p>

  <p class="normal"><span>Yanıt vermedim. Dik bakışlarıma yoğunlaşmıştım.</span></p>

  <p class="normal"><span>“Pompei’yi bilirsiniz...”</span></p>

  <p class="normal"><span>“Pompei mi?”</span></p>

  <p class="normal"><span>“Evet.”</span></p>

  <p class="normal"><span>“Şu lavlar altında kalan…”</span></p>

  <p class="normal"><span>“Evet. Ne kadar biliyorsunuz peki?”</span></p>

  <p class="normal"><span>“Vezüv’ün patlamasıyla yok olduğunu, insanların taşlaştığını…”</span></p>

  <p class="normal"><span>“Gittiniz mi peki?”</span></p>

  <p class="normal"><span>“Hayır.”</span></p>

  <p class="normal"><span>“Resimlerini görmüşsünüzdür ama.”</span></p>

  <p class="normal"><span>“Görmüştüm.”</span></p>

  <p class="normal"><span>“Anlıyorum. O halde dinleyin: Pompei, Roma imparatorluğunun önemli sayfiye yerlerinden biriydi. Zengin kesimin gözdesiymiş ve sıkı durun, tam yirmi dört genelevi varmış.”</span></p>

  <p class="normal"><span>“E?” dedim. Roma’daki zevk-ü sefa çılgınlığını, cinsel ilişkinin her türlüsünün köşe başlarında uygulanıp normal sayılacak ölçüde ayyuka çıkışını, tıka basa yedikten sonra kaz tüyleriyle gırtlak gıdıklamak marifetiyle kusulup tekrar yenmesini falan, biraz ilgilenen herkes bilirdi. Hatta Tefo efendiye göre Hıristiyanlığın başarısında bu had safhada sapıtma meselesinin büyük payı vardı. Artı, yanlış hatırlamıyorsam söz konusu facianın ilahi adaletle ilgili olduğunu savunanlar da sürüsüne bereketti.</span></p>

  <p class="normal"><span>“73 yılında, Vezüv patlamadan herhalde birkaç gün veya bir hafta önce, birtakım yer sarsıntıları yaşanmış. Bunun üzerine Pompei’de bulunan tüm zenginler tası tarağı toplayıp, köleleriyle kenti terk etmişler. Kentte sadece kentin bir avuç yerlisi kalmış. Genelevlerde çalışanlar, yazlıkçıları eğlendirenler, yedirip içirenler, vesaire. Kent boşalınca civardaki fakir köylüler ve türlü hırsız, fırsat bilip yağmaya gelmiş. İşte Vezüv o sırada patlamış. Yani o gördüğünüz, zehirli gazla anında can verip yağan külün üstüne yağmur yüzünden taş kesmiş insanlar arasında üst tabakadan kimse yokmuş.” Burada durdu, bir yorum bekler gibi baktı.</span></p>

  <p class="normal"><span>“E?” dedim.</span></p>

  <p class="normal"><span>Bunun üzerine iç çekerek ayağa kalktı, ceketini ilikledi. Önce adama, ardından kapıdaki yarmaya baktım ve yavaşça ben de kalktım. Bir kol boyu mesafe vardı aramızda. Tek yumrukla bitirebilirdim. Birkaç saniye öylece karşılıklı dikildik. Ardından bu bir adım geri gitti, ellerini ceplerine sokarak, “Hemen anlayacağınızı düşünmüştüm,” dedi. Gene yanıt vermedim. “Pekâlâ,” dedi bu sefer, “artık çıkabiliriz. Arkadaşlarınızı daha fazla bekletmeyelim.”</span></p>

  <p class="normal"><span>“Pardon?” dedim. Suskun ve öfkeli pozum şaşkınlığıma yenilivermişti.</span></p>

  <p class="normal"><span>“Önlem babında peşinize… Haliyle peşimize taktırdıklarınız. Birisi ortağınızmış. Ama merak etmeyin. Telaşlanacak bir durum yok. Ortağınız makul adam. Sizinle sadece konuşacağımızı söyleyince sorun çıkarmadı. Muhtemelen bunda adamlarımın sayısının ve donanımlarının etkisi vardır. Elbette polise haber vermeden gelmelerinin de…”</span></p>

  <p class="normal"><span>Siz anladınız mı bilemem elbette ama Tefo, depodan çıkıp oyun delisi kötü adam ve tayfasına eyvallah dedikten sonra evin yolunu tuttuğumuzda anlatana kadar ben anlamamıştım. Yani seninki, ben gibi aptalca davranmamış, salladığımız oltaya sandığımızdan daha ağır bir balığın vurabileceğini düşünerek Necmi ve adamlarına ofis dışında konum alıp beni izlemelerini buyurmuş. Jaguar’a bindirilişimi gören Necmi derhal Tefo’ya haber vermiş; benimki de ne yapın, edin, izleyin, demiş. Altlarında araba bulunmayan Necmi’nin sorusu üzerineyse ‘Parayı düşünmeyin, ben de geliyorum,’ çekince beriki, iki elemanıyla birlikte ilk geçen taksiye ‘Şunu takip et’ hesabı atlayıp peşimize düşmüş. Gidilen yönü bildirdikleri Tefo gelip aralarına katılınca, bunlar etleri butları ne kadar bakmadan beni kurtarmak için davranmışlar. Necmi Tefo’dan az daha, Sinan ile Mustafa da Necmi’den, yazdığım sırada, birer kademe iridir. Diyeceğim, çok şükür bu yerli Dalton Biraderler cesaretle dayağı yiyemeden bizim namussuz karşılarına dikilip, ‘Sakin olun, Vedat Bey’i biraz hoşbeş yapıp salacağım,’ demiş. Bizimkilerse, içeride nöbete duranın dışarıdaki diğer sekiz kopyasının pek saklama zahmetine girmeden ceket altında tuttuklarının etkisiyle kabullenmişler. Bendeniz tabii, o sırada hâlâ uyuyormuşum. A, unutmadan: Necmi ve iki adamının bu fedakâr hamlesi bizimle çalışmalarını kabul kararımızı araştırmada işe yararlıkları kadar etkiledi, onu söylemeden geçmeyeyim.</span></p>

  <p class="normal"><span>“Diyeceğim şu, Vedat Bey: Pompei bize ilahi adaletle ilgili bir gerçeği anlatıyor.”</span></p>

  <p class="normal"><span>“Ya?” dedim sonunda. “Neymiş?”</span></p>

  <p class="normal"><span>“Bize dokunmadığını.”</span></p>

  <p class="normal"><span>“Size?”</span></p>

  <p class="normal"><span>“Bize, en üste. Tarih örnekleriyle dolu; istisnaları var elbette ama… Ne demek istediğimi anladınız herhalde.”</span></p>

  <p class="normal"><span>“Kıçını yırtsan bana dokunamazsın, diyorsunuz.”</span></p>

  <p class="normal"><span>Gene aynı gülümseme eşliğinde kafa salladı. “Başvurabileceğiniz hiçbir makam bana el süremez.”</span></p>

  <p class="normal"><span>“Basın?”</span></p>

  <p class="normal"><span>“Güldürmeyin beni.”</span></p>

  <p class="normal"><span>“Herkesi satın alabilirsiniz yani? Bağımsız gazeteleri, radyoları, dergileri…”</span></p>

  <p class="normal"><span>“Hayır, hayır. Ama zaten gerek yok. Tek gücüm param sanmıyorsunuz herhalde.”</span></p>

  <p class="normal"><span>“Anlıyorum. Peki, ya arkadaşlarınız?”</span></p>

  <p class="normal"><span>“Fevzi zaten biliyor, onu anladık. Bu saate kadar bir şey yapmaması gerekeni anlatıyordur size.”</span></p>

  <p class="normal"><span>“E-posta attı…”</span></p>

  <p class="normal"><span>“İşte o kadar. Fevzi, dedim ya, biraz meraklı ve fazla hayalperesttir, hepsi o. Tabii o da oyunu sever; zaten e-postaları… A, sahi, soracaktım: Kulüpte görüşmeye gittiğinizde esrarengiz, bir şeyler gizliyormuş havaları takındı, değil mi? Bayılır onlara. Ama ötesini yapmaz. Kaybedeceği, kazanacağından çok fazla.”</span></p>

  <p class="normal"><span>“Vicdanın sesini bastıracak sesler var, diyorsunuz.”</span></p>

  <p class="normal"><span>“Mutlaka. Ege derseniz–”</span></p>

  <p class="normal"><span>“–Şu dakikaya kadar figüranlıktan öteye gitmedi,” diye tamamladım. “Gerçi her ikisi de suçu bilip gizlemek, göz yummak, hatta ortaklık etmek gibi suçlamalarla karşılarına çıkıldığında çözüleceklerdir.”</span></p>

  <p class="normal"><span>Pek bilge, pek şefkatli, sanki halime acır veya üzülürmüş tonlarında gülümseyerek kafa salladı. “O taraflara bel bağlamayın.”</span></p>

  <p class="normal"><span>“Peki,” dedim, “madem ne var ne yok konuşuyoruz… Siz bu beylerle hesapta canciğer arkadaşsınız, değil mi?”</span></p>

  <p class="normal"><span>Pek bir gevrek güldü bu sefer. “Çok doğru tanımladınız, bravo. Aynen dediğiniz gibi: hesapta.”</span></p>

  <p class="normal"><span>“Hım. Bu durumda nasıl arkadaşlıktır bu dememin anlamı kalmıyor. Peki, ya Şahane Hanım? Ya da Faruk Bey’in ağabeyi?” Alacağım yanıtı biliyordum gerçi.</span></p>

  <p class="normal"><span>“Şahane… Ah, Vedat Bey, sahiden anlayamıyorsunuz. Kabahat sizde değil tabii.”</span></p>

  <p class="normal"><span>“Ayrı dünyaların insanlarıyız, onu anladım… Ayrıca Faruk Bey’i neden böylesi dolambaçlı bir yoldan öldürtmeyi seçtiğinizi sormamın da bir işe yaramayacağının farkındayım. Oyun için öldürttüğünüze göre bu da aynı dalgadandır herhalde. Peki, bir şey daha: Partiye geldiğinizde her zamanki konukları görmeyince şaşırmadınız mı?”</span></p>

  <p class="normal"><span>“Şaşırdık elbette.”</span></p>

  <p class="normal"><span>“Ama Mecit Bey’e sormadınız.”</span></p>

  <p class="normal"><span>“Sormadık. Durumunu biliyorduk.”</span></p>

  <p class="normal"><span>“İşleri batıktı.”</span></p>

  <p class="normal"><span>“Öyle.”</span></p>

  <p class="normal"><span>“Peki, ne dümen çevirdiğini anladınız mı hemen?”</span></p>

  <p class="normal"><span>“Elbette.”</span></p>

  <p class="normal"><span>“Ve aldırmadınız?”</span></p>

  <p class="normal"><span>“Niye aldıralım?”</span></p>

  <p class="normal"><span>“Doğru. Niye aldırasınız?”</span></p>

  <p class="normal"><span>Eliyle, haydi artık, buyurun, çıkalım gibisinden yol gösterdi. Kabullendim, kapıya doğru ikinci adımımda, “Yaptıklarınızdan ve tavrınızdan iktidarla aranızın iyi olduğu anlamı çıkıyor,” dedim ve durdum. “Siyasal anlamda endişelenecek durumunuz yoksa Mecit Bey’in başına gelen size gelmez. Yani o tarafa başvurmam da nafiledir herhalde. Peki, ya seçimleri bekler, iktidarın değişmesi durumunda harekete geçersem?”</span></p>

  <p class="normal"><span>“Hiç önemi yok. İktidarlar gelip geçer.”</span></p>

  <p class="normal"><span>“Peki, adaleti yerine kendim getirmeye kalkarsam?”</span></p>

  <p class="normal"><span>“Yapmayacağınızı biliyorum. Hayır, hayır, yapamazsınız demedim zaten; korkmayacağınızı biliyorum. Ama başkaları için…”</span></p>

  <p class="normal"><span>“Ailemi veya sevdiklerimi mi tehdit ediyorsunuz yani?” Neyim eksik hesabı ben de ellerimi ceplerime soktum, çene kaldırmalısı yerine omuz düşürüp yana kafa yatırmalı film pozunu takınıp dudaklarımı büzerek, “Çok klişe,” dedim. Hoş, onca pozuma aldırmayacağının farkındaydım. Ulan, dedim bir an, sahiden ben de mi oyunbazlığa meraklıydım? Hayır. Belki. Hayır, sadece kendimce ezilmeme derdindeydim galiba. “E, peki, yok mu size gücü geçecek birisi veya birileri?”</span></p>

  <p class="normal"><span>“Olmaz mı? Var tabii… Ama onlara siz ulaşamazsınız. Hem ulaşsanız bile fark etmez.”</span></p>

  <p class="normal"><span>“Dinlemezler herhalde,” dedim. “Ayrıca ufak iş; niye dinlesinler, değil mi?” Seninki ‘valla yok, olsa dükkân senin’ türünden gülümseyip kaş kaldırdı. “Ama sonunda hepimizin gideceği yer aynı.” Yanıt vermedi bu sefer. “Ne,” dedim, “ölüm de mi ilişemeyecek size?” Bu sefer dudak büktü. İçimden, nedir anasını sattığımın, her halta kafalarına göre karışıp milletleri savaşlara sokan kaprisli Yunan tanrılarından mısın, Zeus musun, nesin, diye sayarken, “Siz,” dedim, “şu dünyayı esas yönetenler yollu komplo teorilerindeki tiplerdensiniz, değil mi?”</span></p>

  <p class="normal"><span>Gene omuz silkti bu. Gene hafifçe ve acıklı pozlarda gülümseyerek, “Fazlasına kafa yormaya değmez,” dedi. “İyilerle kötülerin birbirine karıştığı filmler, kitaplar ve bir araba komplo teorisi… Yin ve Yang, din, felsefe, vesaire… İstediğinize inanın veya hiçbirine inanmayın. Saatlerce konuşabiliriz; birçok sorunuzu yanıtlayabilirim ama sonuç değişmez. Kusura bakmayın ama böyle… Kabullenseniz daha iyi, Vedat Bey: Tek yapabileceğiniz, öfkenizi boşaltmak için beni dövmeye kalkışmak.” Kapıda alesta bekleyen iriyi işaret etti. “Ki onun da sonuçlarına katlanmanız gerekecek, malum. Bence çözdüklerinizle ve öğrendiklerinizle yetinin ve buradan elinizi kolunuzu sallayarak çıkıp evinize, işinize, hayatınıza devam edin.” İşin fenası hiç göz kırpıştırmıyordu ki bunun anlamı bendeniz manda efendi için bile gayet açıktı. Elini uzattı. “İçtenlikle tebrik ederim,” dedi, “bana ulaşabilmeniz gerçekten ciddi bir başarıydı. İhtiyaç duyacak dostlarıma sizi tavsiye edeceğim.”</span></p>

  <p class="normal"><span>Eli havada bıraktım, ne azıcık zorlayan herkes ulaşırdı dedim ne de sorulabilecek diğer dokuz yüz seksen yedi milyon altı yüz elli dört bin üç yüz yirmi bir sorudan herhangi birini sordum. ‘E, yeter ama ayıp ediyorsun artık’ gibilerinden debelenip duran öfkeme bir kez daha otur oturduğun yerde seni gidi keskin sirke çekip kapıya ilerledim.</span></p>

  <p class="normal"><span>Onca güveniyle beni sağ ve serbest bırakırken, ne kadar yönetirse yönetsin, ne mahir yönlendirirse yönlendirsin ve ne kadar etkilerse etkilesin son tahlilde bildiğini okuyacak mercii ta sekiz sene sonra burnumun dibinde bulup başvuracağımı aklına getirmiş miydi, bilmiyorum.</span></p>

  <p class="sagdanithaf">İzmir, 2009-10</p>
</body>
</html>
