<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_8">Hedef</h1>

  <p class="normal"><span>Saray yavrusu gayet sakin görünüyordu. Kocaman duvarlarla çevrili kocaman evin kocaman demir kapısını bu sefer davetiye yerine polis kimliği sayesinde hiç aldırmadan aşan emektar Taunus’umuzun yanında, eller cepte iki adım önümde duran Komiser Abdullah Ömrüm’le birlikte, kanuna sırt dayamanın kabarttığı güvenle dikiliyor, bir yandan Şerafettin Bey’in, alnındaki damarı şişirerek telefonun diğer ucundaki Nezih amcaya, “Peki, ağabey; nasıl istersen,” deyişine hâlâ gülüyor, diğer yandan ‘Hamili kart</span> <span class="ideitalik">yakinimdir</span><span>’ dalgasının, hâl-hatır meselelerinin bizim memlekette geçerliğini asla yitirmeyeceğini düşünüyor, daha diğer yandan ise Haracı ailesinin adını nereden aldığını ve belki servetinin kaynağını açıklayan, süs havuzunun ortasında şaha kalkmış küheylana bakıyordum. Arabadan inerken gençten bir eleman koşar adım gelip burada beklememizi rica etmiş, aynı koşar adımlarla hanımefendisini, Nilüfer Haracı’yı çağırmaya gitmişti.</span></p>

  <p class="normal"><span>Belirttiğim ve belirtmesem bile kolayına tahmin edebileceğinizi kestirdiğim üzere, feci zengin Necip Faruk Yutmaz’la ilk veya göbek adı dahi bulunmayan bir doksan dörtlük gariban garson Turgay Kıray’ı hayatlarının, cümlede kullandığım ve doğruya doğru, çoğu kişinin saymaya başlarken kullanacağı sırayla yaz ortası ve ilkbaharında öte dünyaya götüren iki kurşun meselesi ile ilgili soruşturmaya hâl-hatır vasıtasına binerek katılmıştım. Cinayet bürosunun başı Emniyet Amiri Şerafettin Damar, alnında şişen soyadıyla beraber, Behice yengesine sevgi ve selamlarını yolladıktan sonra telefonu kapatıp Abdullah komiseri çağırmış ve saha araştırmasına kim gidecekse, giderken ‘Bu arkadaşı’ da yanına almasını buyurmuştu. Söz konusu arkadaşa soruşturma sırasında ‘gayrı resmi gözlemci’ muamelesi yapılacaktı.</span></p>

  <p class="normal"><span>Yapılan görev bölüşümünde saha araştırmasını üstlenen cinayet bürosu dedektifi komiser Abdullah Ömrüm, beni hem ‘Katilin Şeyi’nde naklettiğim davadan hem de o davada tanıştığım meslektaşı Cenk Devirgen’den hatırlıyordu. Özel dedektiflere genel bakışın üzerine Cenk komiserden tahmin ettiğim yönde bir şeyler dinlediyse işim var demiştim. Ama öyle çıkmadı. Ortadan az kısa boylu, en azından görünüş itibarıyla tribünlerde pırpır tabir edilip maçlarda vızır vızır koşturan futbolcular sınıfından çevik Abdullah komiser, konuşkan ve neşeliydi. Şube binasından çıktığımızda bizim emektarla gitme teklifimi hiç düşünmeden kabul etmişti. Gerçi bunda polis araçlarına tanınan gülünç günlük benzin istihkakının payı vardı belki, o kadarını bilemiyorum.</span></p>

  <p class="normal"><span>Gayrettepe’den, alınan karar icabı ilk uğranacak yere, ‘Haracı Konutu’nun az ilerisinde bulunduğu Polonezköy’e varana kadar epey muhabbet etmiştik. Abdullah komiser, terfisiyle beraber Cinayet Bürosu’na dört sene önce, bizim ‘Erenköy Canavarı’ namdar dava sırasında atanmıştı. Polis akademisinden sonra sırasıyla önce memleketi Konya, ardından Amasya ve Çankırı emniyetlerinde görev almış, başarılı çalışmaları rotasını İstanbul’a çevirmişti. Henüz evlenmemişti; mesleğini seviyordu, vesaire. Hoşsohbetti ve neşeli tavırlarını, çaylak polis olmadığından yola çıkıp o yaşa dek bir sürü pisliği zaten gördüğünü varsayarak takdir etmiştim. Tanıdığım diğer cinayet bürosu komiseri hokka burun Cenk’in aksine Amerika’da FBI bursuyla eğitim görmemişti ve bilemiyorum ondan mı, meslektaşındaki züppe, nasıl diyelim, film-ajanı havalarına sahip değildi. Amirinin fırçasını çabuk atlatmıştı ve fırça yemelerine yol açan eksiği bulmam veya işlerine burnunu sokmam ve daha fazla sokacak görünmem yüzünden bana kızdığını, kızıyorsa tabii, belli etmiyordu.</span></p>

  <p class="normal"><span>Ben size bunları aktarırken yüksek sütunlu mermer merdivenlerin bitişindeki pek süslü kapıda Nilüfer Hanım göründü. Sigarayı yere atıp üstüne basıvermek nahoş kaçacaktı; Taunus’un kapısını açtım, küllüğe bastırdım ve kapıyı kapatıp Abdullah komiserle el sıkışan, altmışlarının başlarında, haliyle pek bakımlı ama güzellikse ı-ıh hanımefendinin yanına varıp kendimi tanıttım.</span></p>

  <p class="normal"><span>Kadın, ‘özel dedektif’ demem üzerine kaşlarını çattı ya, komiser herhangi bir açıklamaya gerek duymadan verdiğimiz rahatsızlığı bağışlamasına dair dileğinin hemen ardına, geçen ay cereyan eden feci olayda sahne görevini üstlenmiş yerleri, yani arka bahçeyi ve otoparkı inceleme ricasını ekledi. Nilüfer Haracı, hayrettir, ‘Bir ay sonra, nereden çıktı bu?’ demedi. Ailesine ve itibarlı konuklarına yapılan feci saldırıdan, tamam üzerinden zaman geçmişti ama konunun tekrar kurcalanması benim diyenin en azından canını sıkardı, hiç etkilenmiş görünmüyordu. Herkes duygularını her gelene belli etmezdi tabii ama ne bileyim, böyle bir duruma düşüp canını kurtaran kişi, polisten resmen istemese bile, para da gani ya, en azından kendine koruma falan tutar diyordum. Hoş, kapıdaki insan irisi, muhtemelen ceketinin altında silah taşıyordu ve henüz dikkatle incelemediğim ev irisinin sağında solunda koruma görevine alınmış birileri olabilirdi. Ama gene de genel görünüş itibarıyla ne Nilüfer Haracı’da ne evin kendisinde bir telaş veya tedirginlik alameti göze çarpıyordu, onu diyorum.</span></p>

  <p class="normal"><span>Komiserin geliş amacımızı açıklaması üzerine Nilüfer Hanım, bahçe ve otoparkta gönlümüzce dolaşabileceğimizi ve yanımıza vereceği, iki adım arkasında belirmesinden itibaren ellerini arkasında kavuşturmuş bekleme konumu alan Nusret’in her türlü talebimizle ilgileneceğini söyledi. İşlerinden dolayı bize eşlik edememe durumundaydı, mazur görmeliydik. Lafını bitirdikten sonra herhangi bir karşılık beklemeden ve bu sefer elimizi sıkmadan, veda yerine hafif, her türlü sıcaklıktan uzak bir gülümseme sunarak gitti.</span></p>

  <p class="normal"><span>Anthony Hopkins’in</span> <span class="ideitalik">Günden Kalanlar</span><span>’da canlandırdığı başuşak karakterinin, şeklen daha bir zayıf, onun gibi ak ama daha bir saçlı, çok daha, hatta ataları arasında siyah birilerinin bulunduğunu düşündürecek denli esmer ama duruş ve hava itibarıyla kopyası denebilecek Nusret’i kadının arkasından gelirken tanımıştım. Partide sosyete dörtlüsüyle sohbet ederken baykuş misali ilerimizde dikilip etrafı kesen elemandı bu. O gün dikkatimi çekmiş ama iş derdiyle muhabbet arasında nedir, kimdir düşünmemiş, görevli deyip geçmiştim. O günkü kıyafeti üzerindeydi adamın; arkasında beklediği hanımefendisinin sahneyi terk etmesiyle beraber yanımıza yaklaşıp hiçbir şey söylemeden eliyle yolu gösterdi.</span></p>

  <p class="normal"><span>Adamın ardından, önde Abdullah komiser, peşinde ‘Ne işi ola acaba kadının?’ sorusunu kenara itmiş bendeniz, evin sağına doğru yürüdük. Köşeyi döndüğümüzde bir ay önce Tefo’yla yuh çekerek geçtiğimiz büyük otoparktan yuh çekerek girdiğimiz bahçeye vardık.</span></p>

  <p class="normal"><span>Tıpkı ev ve hanımı gibi bir ay öncesinin şokunu atlatmış görünen bahçe, saraylara layık sükûnetiyle karşıladı bizi. Bulutlar, işimiz bitti, yavaştan gidelim artık devresine geçmiş, feci sıcak geçeceği söylenen yaza hazırlık derdindeki güneş yüzünü iyice göstermeye başlamıştı. Durdum, şehirde hasret kalınan, hoş, içtiğim onca sigarayla pek farkında değildim ya, olsun, tertemiz havayı içime çektim. Ellerim ceplerimde, önümdeki ikilinin havuz tarafına ilerleyişini izledim. Geride kaldığımı fark eden komiser döndü, başıyla gelmemi işaret etti, uydum.</span></p>

  <p class="normal"><span>“Tam yerini hatırlıyor musun?” dedi yanlarına vardığımda.</span></p>

  <p class="normal"><span>Tam demek zordu ama üç aşağı beş yukarı hatırlıyordum. Gösterdim ve hep beraber, sanki bir şey görebilecekmişiz gibi baktık. Dediğim gibi ve gayet normal, her taraf temizlenmişti. Herhangi bir şey bulabileceğimizi sanmıyorduk zaten. Yolda konuşmuştuk. Abdullah komiser, amirinin balistik raporlarının eksikliği kadar, onca zaman sonrasında herhangi bir delil bulma şansımızın yokluğuna sinirlendiğini söylemişti. Şerafettin Damar’ın öfkesinde diğer unsurların varlığı barizdi gerçi ama komiser haklıydı elbette; şimdilik el ağzıyla ‘suç kanıtlanana kadar’ hesabı ‘atlanan’ demenin uygun kaçacağı bir ayrıntı işi tümden çıkmaza sokacaktı. Hatta sokmuştu.</span></p>

  <p class="normal"><span>Komiser dudak bükerek kafa salladı. Etrafa bakındı. Ardından çömelip çimlere elini sürdü. Bir şey biliyor herhalde, ben de kaparım gibilerinden yanına çömeldim. Çok geçmeden öyle mel mel bakmanın faydasızlığına karar verip tekrar doğruldum, ilk gelişimdeki iz kovalama derdimden dikkatle inceleyemediğim evi alıcı gözüyle süzdüm. Şıktı sahiden. Şık ve büyük. Bu büyüklükte bir evde nasıl yaşardım acaba? Yayılarak, herhalde. Böyle bir evi alabilecek parayı bulsam paso yatardım, onu diyorum. Oysa annem görse temizliği bir dert, ısınması başka dert derdi, kesin.</span></p>

  <p class="normal"><span>Tefo, önceki iki önemli soruşturmamızda, nasıl diyeyim, baştan pek anlamsız görünen sorular sormuş, sonra birden konuya bağlanıvermişti. Her ikisinde de ‘İçime doğuyor,’ türü uyuz açıklamalarda bulunmuştu. Dur bakalım, dedim, belki bana da doğar. Gayet film pozlarda sağa sola bakındım, ellerimi ceplerime sokup ses çıkarmadan berimizde dikilen Nusret’e, havuza komşu tenis kortunun diğer yanında, kortu çevreleyen tellerin arkasında görünen ortancaları sordum.</span></p>

  <p class="normal"><span>“Orası beyefendinin özel bahçesi, efendim,” dedi.</span></p>

  <p class="normal"><span>“Özel bahçe?”</span></p>

  <p class="normal"><span>“Evet, efendim.”</span></p>

  <p class="normal"><span>“Beyefendi çiçeklere mi meraklı?”</span></p>

  <p class="normal"><span>“Evet, efendim.”</span></p>

  <p class="normal"><span>“Peki, beyefendinin bahçesinden sonra ne var?” Buna da evet efendim diyemezdi herhalde.</span></p>

  <p class="normal"><span>“Sadece duvar, efendim.”</span></p>

  <p class="normal"><span>“Peki, evin arkasındaki şu bina?”</span></p>

  <p class="normal"><span>“Hizmetli binası, efendim.”</span></p>

  <p class="normal"><span>“Başka?”</span></p>

  <p class="normal"><span>“Köpeklerin bölümü, efendim.”</span></p>

  <p class="normal"><span>“Köpekler?”</span></p>

  <p class="normal"><span>“Telle çevrili ufak bir alanları var. Geceleri salıyoruz, efendim.”</span></p>

  <p class="normal"><span>“Ne cins?”</span></p>

  <p class="normal"><span>“Doberman, efendim.”</span></p>

  <p class="normal"><span>“Kaç tane?”</span></p>

  <p class="normal"><span>“Dört, efendim.”</span></p>

  <p class="normal"><span>“Sen orada mı kalıyorsun? Hizmetli binasında yani.”</span></p>

  <p class="normal"><span>“Evet, efendim.”</span></p>

  <p class="normal"><span>“Diğerleriyle beraber?”</span></p>

  <p class="normal"><span>“Evet, efendim.”</span></p>

  <p class="normal"><span>“Kaç kişisiniz?”</span></p>

  <p class="normal"><span>“Yirmi bir, efendim. On üçü yatılı.” Bir yuh daha çeksem mi dedim içimden. Demek kortun ardındaki ağaçların arasından görünen bina, sarayın saraylığına yakışır şekilde hizmetlilere aitti.</span></p>

  <p class="normal"><span>“Kimdir bu yirmi bir kişi?”</span></p>

  <p class="normal"><span>“Efendim?”</span></p>

  <p class="normal"><span>“Necidir bunlar; uşak, bahçıvan, vesaire, onu soruyorum.”</span></p>

  <p class="normal"><span>“Dördü gündüz, dördü gece toplam sekiz güvenlik görevlimiz var. Onlar yatılı kalmaz. İki aşçı ve iki yamak, biri köpeklerden de sorumlu iki bahçıvan, evin bakımı ve muhtelif hizmetle görevli dört kişi, iki şoför ve elbette ben, efendim.” Duraklamadan saydığına göre, ezbere biliyordu demek. Nasıl, dedim içimden, gün boyu, artık başuşak ne iş yapıyorsa onu yaparken içinden paso içtima mı alıyordu acaba? Girdiği her mekânda, oturduğu her masada kafa saymak gibi cins bir takıntıya sahip liseden sınıf arkadaşım Hakan geldi aklıma. Hoş, Hakan’ın cinslikleri saymakla bitmezdi ya…</span></p>

  <p class="normal"><span>Aman, neyse hesabı Hakan ve takıntılarını bırakıp, “Hepsinden sen mi sorumlusun?” dedim Nusret’e.</span></p>

  <p class="normal"><span>“Evet, efendim.”</span></p>

  <p class="normal"><span>Bir Emma Thompson yok demek, dedim içimden. Kâhya hanım yani.</span></p>

  <p class="normal"><span>“Haracı ailesi kaç kişi?”</span></p>

  <p class="normal"><span>“Şu anda iki, efendim.</span></p>

  <p class="normal"><span>“Beyefendi ve hanımefendi yani?”</span></p>

  <p class="normal"><span>“Evet, efendim.”</span></p>

  <p class="normal"><span>“Çocuklar?”</span></p>

  <p class="normal"><span>“Küçük bey Amerika’da; küçük hanım ise evlendi, efendim.”</span></p>

  <p class="normal"><span>“Evlendi derken?”</span></p>

  <p class="normal"><span>“Artık burada oturmuyor, efendim.”</span></p>

  <p class="normal"><span>Yirmi bir hizmetli ve iki ‘efendi’…</span></p>

  <p class="normal"><span>“Yirmi bir kişi, iki kişiye hizmet ediyor yani?”</span></p>

  <p class="normal"><span>Nusret, bu lafıma en uyuzundan, en tepeden bakanından bir gülümsemeyle karşılık verdi.</span></p>

  <p class="normal"><span>“Ev büyük, efendim.”</span></p>

  <p class="normal"><span>“Bakacak yer çok, diyorsun.”</span></p>

  <p class="normal"><span>“Evet, efendim.”</span></p>

  <p class="normal"><span>“Peki. Sizin binanın arkasında ne var?”</span></p>

  <p class="normal"><span>“Servis girişi, efendim. Hemen arkası da atlara aittir.” Haracıların mekânında atların varlığı kaçınılmazdı elbette. Saray yavrucuğunun ana girişinden önce, geliş yönüne göre koca duvarlar başlamadan, ağaçların arasından sola girip eve paralel giden yolu hatırladım. Demek servis girişiymiş ve ana yoldan sola sapan servis yolunun devamında ve ana yolun solunu kaplayan ağaçların arkasında bir hara varmış. Ne yani, dedim içimden, bakkaliye malının ön kapıdan girmesi dert miydi ki başka bir giriş yapılmıştı? Ha, dedim ardından; tabii, su tankeriydi, kömür kamyonuydu gibilerinin o harika yolu ve atlı meydanı kirletmeleri düşünülemezdi.</span></p>

  <p class="normal"><span>Atlara kimin baktığı veya bakanların nerede yattıklarını es geçerek, “Kömürle mi ısınıyor burası?” dedim Nusret’e.</span></p>

  <p class="normal"><span>Beriki, yanıt vermeden önce, ‘Proteinin çoğunu kasa harcamışsın be güzelim,’ der gibisinden süzdü beni. “Mazot ve kömür, efendim.”</span></p>

  <p class="normal"><span>“İkisi birden yani?”</span></p>

  <p class="normal"><span>“Evet, efendim.”</span></p>

  <p class="normal"><span>“Şömine de vardır.”</span></p>

  <p class="normal"><span>“Var, efendim.”</span></p>

  <p class="normal"><span>“Doğalgaz?”</span></p>

  <p class="normal"><span>“Henüz yok, efendim.”</span></p>

  <p class="normal"><span>“Peki, su?”</span></p>

  <p class="normal"><span>Tek kaş kalktı.</span></p>

  <p class="normal"><span>“Kuyu mu var yoksa dışarıdan mı geliyor?”</span></p>

  <p class="normal"><span>Bu seferki bakış, ‘Hiç görmedin sen, değil mi?’ yolluydu. Burada hemen belirteyim, umman türünden para sahibinin isterse havuzunu bilmem ne marka ithal su veya sodayla, ne bileyim, inancına göre şarapla ya da gül suyuyla bile doldurabileceğini elbet biliyordum. Sorularımın konuya yönelik bir amacı, en azından doğrudan amacı yoktu; demin dedim ya, Tefo böyle ilgisiz görünen bir şeyler sorar sonra darbeyi indirirdi. Komiser Columbo hesabı. Bende öyle melekeler yoktu ama başta bir ‘dur bakalım’ çekmiştim; kim bilir, laf arasında bir şey yakalayacağım tutar diyordum. Gerçi mekânı, mekân derken suç mahalli ve civarının şartlarını bilmek zarar değil, muhtemelen fayda getirecekti, o bakımdan sorduklarım hiç değilse feci anlamsız sayılmazdı. Ya da ben öyle avunmaya çalışıyordum.</span></p>

  <p class="normal"><span>Nusret’in şehir suyu kullandıklarını ancak çiçek sulamak veya temizlik türü genel kullanım için bir kuyunun da bulunduğunu söylemesinin ardından, amaçsız ve konudan uzaklaşma eğiliminde görünen sorgum boyu ses çıkarmayan Abdullah komiser sırıtarak koluma dokundu, kafasıyla otoparkı işaret etti ve o tarafa doğru yürümeye başladı. Anthony Nusret’in üzerine gitme seansımın yarım kalmasına veya komiserin gösteriş yapmaya çalıştığımı düşünme ihtimaline aldırmadım, ne aldıracaktım zaten, peşine takıldım.</span></p>

  <p class="normal"><span>Yürürken durdu seninki. Arkamızdan gelen uşağa döndü ve Faruk Yutmaz ile Turgay Kıray’ı ne kadar tanıdığını sordu. O zamanlar pek modaydı, tonla yenisi çıktı ve çirkin gelmiştir bana hep ama ‘nostaljik olsun’ diye kullanacağım, ‘Çakma’ Anthony Hopkins kılıklı Nusret, herhangi bir şaşkınlık veya irkilme göstermeden ve ‘efendim’leri ihmal etmeden, Faruk Bey’i elbette tanıdığını çünkü merhumu gerek ev sahiplerinin daha önce verdiği pek çok davette, gerekse şahsen veya eşi hanımefendiyle birlikte defalarca konuk ettiklerini söyledi. Zavallı garson delikanlıyı ise tanımıyordu; düğünü düzenleyen organizasyon şirketinin elemanlarındandı çocuk, o kadar. Tabii, söz konusu şirketin irtibat bilgisi mevcuttu, efendim. İznimizle, hemen gidip getirebilirdi.</span></p>

  <p class="normal"><span>O, istediğimiz bilgi için ki poliste zaten bulunması gerektiğinden ne demeye istediğimizi anlamamıştım, eve seğirtirken, bir adet koyu camlı ve resmi görünüşlü siyah Jaguar, bir adet gayet spor, üstü açık BMW ile koyu gri bir Hummer’ın paşa paşa sahiplerini beklediği ve kafadan ‘İnsan ne demeye bu kadar büyük otopark yaptırır?’ sorusunu sorduracak büyüklükteki otoparka girdik. Orada da bir şey bulmak mümkün değildi. Olay yeri inceleme ekipleri bir ay önce tüm gerekenleri ya da en azından, o hengâmede ne yapabildilerse onu yapmışlardı. Polisin ‘tamamdır’ demesinin ardından, tıpkı evin kurşun yiyip kanlanan bahçesi ve bahçeye bakan cephesi gibi, burası da tertemiz edilmişti.</span></p>

  <p class="normal"><span>Otoparkta fazla oyalanmadık. Biraz bakındıktan sonra, üzerinde Haracı Holding logosu basılı ufak bir kâğıda yazılı, Abdullah komiserin ne demeye talep ettiğini hâlâ anlayamadığım bilgiyi getiren uşağa, teşekkürlerimizi hanımına iletmesini söyleyip otoparkın bahçeye değil, girişe bakan kapısından çıktık. Abdullah derin düşünür pozlarda bir dakika kadar etrafına göz gezdirdi. Ardından, hiç konuşmadan ve peşimizden gelmeye devam eden Nusret’e teşekkür dahi etmeden benim emektara atladık ve mekânı terk ettik.</span></p>

  <p class="normal"><span>Evin koca kapısından yola çıktığımızda, komiser geldiğimiz yöne değil, aksine dönmemi söyledi ve daha evin yüksek duvarlarını geçip elli metre kadar gitmişken kenara çekmemi istedi. Karşı şeride geçtim, yoldan az çıkıp Haracı saraycığına ait araziye bitişik ormanın başladığı, yol kenarındaki toprak açıklığa park ettim. Abdullah komiser, iner inmez eller belde, harika bahar sonu havasının tadını çıkarmaktan başka derdi yokmuş gibi derin bir nefes çekti. Ardından kafasında süregelen bir tartışmaya son noktayı koyarmış havalarda omuz silkti ve ağaçların arasına daldı. Arabanın kapılarını kilitleyip peşinden gittim. Gençler hiç takılmasın; 79 model, kelebek camlı, ağır direksiyonlu ‘orijinal Alman montajı’ Taunus’çuğumuzun merkezi kilit sistemi yoktu. Taş devrinden kalmayız biz, malûm.</span></p>

  <p class="normal"><span>Neye bakındığımızı, hayrettir, anlamıştım. Sık ağaçların arasında beş dakika kadar, gene hiç konuşmadan ve sağı solu keserek saray yavrusunun bol yeşille kaplı yüksek duvarlarına paralel yürüdük. Ormandı, yeşildi, nemden yumuşacık topraktı, mis kokuydu, mevsim değişimini selamlayan cıvıltılardı, ağaçkakanlar, sincaplar veya o tıkırtıları çıkaran kimse artık, hepsi pek hoştu. İnsanoğlunun bunları yok edip betondan yapılmışlarında yaşama hevesinin salaklığını ve o salaklığa nasıl alıştığımı veya alıştırıldığımı diyelim, düşünmeye dalmıştım, komiserin arkada kaldığını fark ettim. Geri döndüm. Seninki elleri ceplerinde, kafasını kaldırmış ağaçların tepelerini süzüyordu.</span></p>

  <p class="normal"><span>“Buradan bir yerden mi ateş edildiğini düşünüyorsun?” dedim.</span></p>

  <p class="normal"><span>Neşesiz bir ifadeyle kafa salladı. “Kestirmek imkânsız. Bu ağaçların herhangi biri olabilir.” Durdu, iç çekti. “Kanas’ın menzilini düşünürsek çok daha uzaktakilerden biri de mümkün.”</span></p>

  <p class="normal"><span>“Peki,” dedim gayet safça, “sizde şu dizilerdeki lazerli yansıtım aletlerinden yok mu?”</span></p>

  <p class="normal"><span>Genizden bir kıkırtı çıkararak güldü Abdullah komiser. “Çok dizi seyrediyorsun,” dedi. Fazla boş baktım herhalde, açıklamak zorunda kalmış gibi ekledi: “Bizde yok ama olay yeri tayfasında var… Şimdi onlardan alması falan uzun iş; vermezler, illa gelip kendileri kullanmak isterler. Ayrıca amirimin ne dediğini biliyorsun. Gerçi kullansak bile bir işe yaraması zor. Olay tazeliğini korusa, yani cesetler veya en azından yerleri…” diye gidiyordu, sırıttığımı fark edip durdu, bir daha ve pek dizi işi bir poz takınarak kafa sallayıp hafifçe güldü. “Haklısın, dosyada fotoğrafları vardı; onlardan bir şeyler çıkar belki.” Kaşlarımı kaldırdım. Lazerli yansıtma aleti ayrı, zaten dosya şubede, şube ta anasının nikâhındaydı. “Belki,” dedim, “tırmanılması diğerlerine göre daha kolay ağaçları saptarsak buraya bir daha gelme zahmetine katlanmayız.” Seninki dudak bükerek etrafına bakındı. “Belki,” dedi.</span></p>

  <p class="normal"><span>Kolayca tahmin edeceğiniz üzere fazlasıyla muğlâk bir durumdu. Tırmanılması kolay görünen bir sürü ağaç vardı. Bu bir sürü ağacın bir kısmı, gerek yükseklik, bahçeyi görebilmesi açısından, gerekse atış açısı hesaplanarak elenebilirdi belki ama mesafenin hesaplanması mümkün müydü, onu bilemiyordum. Tahminle gitmek gerekecekti. En azından şimdilik.</span></p>

  <p class="normal"><span>Ağaçları inceleyerek dolanmaya başladık. Düşündüğümüz gibi bir ağacın tepesinden ateş edildiyse, demin dolaştığımız evin aksine, bir temizliğin es geçilmişliği, dolayısıyla aradığımız ağaçta varsaydığımız temasa dair izin kalmışlığı olasılık dahilindeydi. Hoş, aradığımız keskin nişancı, yoldan geçen herhangi birisi keskin nişancılık yapamayacağı için muhtemelen profesyoneldi, yani işini gördükten sonra bırakabileceği izlere dikkat ettiğini, temizlediğini düşünmek gerekirdi.</span></p>

  <p class="normal"><span>Uzatmayayım; yarım saat kadar bakınmamız bir sonuç vermedi. Baktıklarımızın ne diplerinde ne de üstlerinde, en azından ilk bakışta göze batacak bir şey vardı. Sıkıntıyla dolanıp bir yandan, ‘Tamam, cinayet soruşturması görmüşlüğüm var ama sonuçta henüz amatör sayılırım; oysa yanımdaki eleman profesyonel; nasıl benden farksız, boş boş bakabiliyor?’ gibisinden düşünürken aklıma geldi, “Ya,” dedim, “tepeden bakabilsek daha iyi olmaz mı?”</span></p>

  <p class="normal"><span>“Olabilir,” dedi komiser. Kaş çattı, hımladı. “Sen geri dön… Eve yani. Git, o gün durduğun yerde dur. Ben de,” durdu, bakındı, başıyla işaret etti, “şuna çıkayım. Yeterince yüksek gibi; herhalde bahçeyi görürüm. Daha sağlıklı bir tahmin yapabiliriz belki.”</span></p>

  <p class="normal"><span>Abdullah komiser, seçtiği ağaca, muhtemelen çocukluğundan kalma deneyimlerine başvurarak tırmanmaya girişirken gerisingeri arabaya döndüm.</span></p>

  <p class="normal"><span>Haracı saraycığının kapı ve ısınan havaya aldırmadan giydiği cekete bakılırsa muhtemelen koruma görevlisi azman ilk gelişimizdeki surat asıklığıyla kapıyı açtı. Kırk dakika kadar önce ayrıldığım ortası havuzlu meydana tekrar park ettim, herhalde kapıdan aldığı bilgi üzerine yüzünde merak ifadesiyle kapıya çıkan Nusret Hopkins’e ‘Havuzun orada bir şeye bakacağımı’ söyledim. Az önceki soğuk kibarlığıyla başını öne eğdi ve önüme düştü.</span></p>

  <p class="normal"><span>Havuzun hemen yanında, aklımda kaldığı kadarıyla o gün tortop kapaklandığım yere vardığımda cebim çaldı. Açtım. Abdullah komiser beni rahatça gördüğünü söyledi. Bakındım; göremedim. “El sallıyorum,” dedi. “Daha sağa… Hayır, kendi sağına,” diye ekledi. Nihayet siz deyin elli, ben diyeyim yüz metrelik mesafede hareketi görebildim. Ben de el salladım ve “E,” dedim, “ne diyorsun?”</span></p>

  <p class="normal"><span>“Maktullerin nasıl durduğunu hatırlıyor musun?” dedi komiser. Emin değildim; bakındım. Cık, kesin bir şey söyleyemiyordum. Birkaç adım attım. “Faruk Bey buradaydı galiba,” dedim. Aynı anda Sör Nusret hafifçe öksürdü ve “Bir adım sağınızdaydı, efendim,” dedi.</span></p>

  <p class="normal"><span>Gözümü kısarak baktım adama. “Emin misin?”</span></p>

  <p class="normal"><span>Başuşağın, gerçi başuşaklığı ben yakıştırmıştım, yani ne adam ne de artık ne işi varsa gidip bir daha görünmeyen Nilüfer hanım herhangi bir rütbe lafı etmişti, onu diyorum, ‘Sen beni nasıl sorgularsın?’ derce bakmasına aldırmadım. Sorumu yineledim.</span></p>

  <p class="normal"><span>“Eminim, efendim” dedi bu, sertçe.</span></p>

  <p class="normal"><span>“Peki, ben nerede duruyordum?”</span></p>

  <p class="normal"><span>“Şurada, efendim.”</span></p>

  <p class="normal"><span>“Beni hatırlıyorsun yani?”</span></p>

  <p class="normal"><span>“Elbette, efendim.”</span></p>

  <p class="normal"><span>Bak sen. Ama uzatmadım, “İyi,” deyip bir adım sağa gittim. “Burasıymış,” dedim telefonun ucunda bekleyen komisere. Kısa bir sessizlik oldu. Ardından, “Nasıl yattığını hatırlıyor musun adamın?” dedi komiser. Sırtüstü yattığını hatırlıyordum. “Öyle yatsana bir zahmet.”</span></p>

  <p class="normal"><span>Sırıtarak uşağa döndüm. Arka tarafta, artık bahçıvan mıdır, başka bir işle mi meşguldür bilemediğim yaşlıca bir adam belirmiş, yüzünde Nusret’inkine benzer bir ifadeyle bizi izliyordu. Dönüp bakmadım ya, muhtemelen pencerelerde de birileri vardı. Alayınızın hava basmasından gına geldi ve her lafın sonuna özenle eklediğiniz efendim lafına ayrıca uyuzum hesabı, “Madem eminsin,” dedim, “nasıl yatmıştı Faruk Bey, bir gösteriversene.”</span></p>

  <p class="normal"><span>“İyi yatırdın gudiği,” dedi Abdullah, arabaya biner binmez. Büyük aktöre benzetmemle edindiği şereften habersiz Nusret’in havuz kenarındaki çimlere boylu boyunca yatışını hatırlayıp bir daha güldüm. Artistlikleri ödetmeyi hep sevmişimdir; söylediğine göre organizasyon şirketiyle ilgili bilgiyi sırf aynı nedenle talep eden komiser de seviyordu. Servet düşmanlığından değil elbet, en azından benim öyle bir derdim yoktur ama koftiden statükoculuğa tekme atmanın hazzında ortaktık anlaşılan. Hoş, burada bir ‘gücünün yettiğine’ durumu söz konusuydu ve esasen Nusret’in herhangi bir kabahati yoktu ya, naçar, elden fazlası gelmiyordu şimdilik.</span></p>

  <p class="normal"><span>Araştırma bakımından dişe dokunur bir nane çıkaramamış, komiserin ağaç tepesinde her kurgu dedektifin elzemi not defterine çiziktirdiği uyduruk krokiden ötesine varamamıştık. Şubedeki fotoğraflarla karşılaştıracaktık krokiyi; neyi, ne kadar çıkardığımızı o zaman görebilecek ve muhtemelen fotoğrafları ve diğer belgeleri alıp Haracı saraycığını bir daha ziyaret edecektik.</span></p>

  <p class="normal"><span>Oradan öyle olur mu, şurası mıdır, fotoğrafları bir görelim bakalım ne çıkacak türü devam ederken Abdullah komiser acıktığını söyledi. İyi, dedim; artık başka ad bulunmasını gerektirecek kadar beterleşmiş şehir trafiğine girmemiz durumunda açlıktan fenalaşabileceğimizi hesaplayarak Polonezköy’ü az geçtikten sonra ilk gelen yol kenarı lokantasına yanaştım.</span></p>

  <p class="normal"><span>Işıl güneşin anca dalları arasındaki birkaç boşluktan yol bulabildiği yaşlıca bir can dostun altında çayıra karşı gözlemeyle ayran ziftlenirken havadan sudana çevirdik sohbeti. Ne seversin, ne yaparsın, maçtı, memleketti… Kesmeyen ilkinin üzerine gelen ikinci kıymalının ve teknik direktörlerin takımların başarısındaki payının yüzde kaç olduğuna dair geyiğin ortasında komiser birden arkasına yaslandı ve tıpkı damar şişiren amiri gibi gözlerini kısarak beni süzmeye başladı. Her türlü spor yazarını çatlatacak görüşlerime verdiği karşılıkların kesildiğini fark edince kafamı kaldırdım. Hayırdır, dedim.</span></p>

  <p class="normal"><span>“Amacın ne?” dedi bu.</span></p>

  <p class="normal"><span>“Ha?” dedim, lokmamı yuttum.</span></p>

  <p class="normal"><span>Kaşlar karşılıklı kalktı. Boş bakmaya devam ettim.</span></p>

  <p class="normal"><span>Komiser oturduğu yerde dikleşti, öne eğildi. Kollarını masaya, çenesini, birleştirdiği yumruklarına dayadı. Altta kalır mıyım, boş bakışları bir şey biliyormuş gibisine çevirdim ve arkama yaslanıp kollarımı kavuşturdum. Birden masaya siniveren ciddiyet pek sevimsizdi açıkçası. O dakikaya kadar, herhalde gevşekliğimden, bir polisle oturduğumu pek düşünmemiştim. Ya da dur, belki eleman işin ustasıydı ve beni iyice gevşetmişti. Hım. İyi ama buna poz takındıracak ne laf etmiştim? Hani, onca muhabbette diyorum, komisere radarları açtıracak ne demiş olabilirdim?</span></p>

  <p class="normal"><span>Kısık gözle kesme seansını amiri kadar uzatmadı seninki; iç çekti ve “Sakın,” dedi, “nişancının seni hedeflemiş olabileceğini düşünmedim deme bana.”</span></p>

  <p class="normal"><span>Düşünmemiştim, yalanım yok.</span></p>

  <p class="normal"><span>E, pek nahoş bir durumdu elbette. Öte yandan, 2008’i saymazsak yılda bir de olsa maceradan maceraya atılan kahraman sıfatımdan dolayı işin doğrudan beni ilgilendirmesi yabana atılacak bir fikir gibi görünmüyordu. Görünmüyordu ama kim, ne demeye beni, üstelik dürbünlü tüfekle vurmaya kalkışabilirdi? Tamam, elbette canını sıktığım ve yaktığım insanlar mevcuttu ama aralarında beni vurmaya kalkacak, kalksa bile bunu dürbünlü tüfekle ağaca tırmanıp yapmaya kalkacak kimse gelmiyordu aklıma. Kim bilir kaç kiloluk silahla ağaca tırmanıp adam vurmanın kolayına her babayiğidin harcı sayılamayacağı göz önüne alınırsa işin içinde bir profesyonelin, yani bir kiralık katilin bulunması söz konusuydu ki o zaman iyice saçmalaşıyordu. Kim, beni vurmak için katil tutabilirdi?</span></p>

  <p class="normal"><span>Hoş, sorular şimdilik kaydıyla kenara atılırsa olası görünüyordu işte. Arka arkaya iki atış. İlki tam o sırada, kötü kader hesabı arkamdan geçen genç garsona isabet ediyor, çocukcağız bana çarpıyor, ben öne devrilirken ikinci atış geliyor ve eğilmemle birlikte kabak gibi ortada kalan işadamı vuruluyordu. Ve aynı anda Sacit Korkmaz’ın adamlarının saldırısı başlıyordu. E, peki nişancının derdi madem benleydi, neden devam etmemişti?</span></p>

  <p class="normal"><span>“Çıkan kargaşa yüzünden,” dedi Abdullah komiser.</span></p>

  <p class="normal"><span>“Başkasını vurmamak için mi? Sanmam. Zaten iki kişiyi indirmişti. Neden fazlasından çekinsin?”</span></p>

  <p class="normal"><span>Hafifçe kafa sallayarak hımladı. “Yere yattığın için hedefi kaybetmiş olabilir. Tabii o anki kargaşa da hesaba katılmalı.”</span></p>

  <p class="normal"><span>“Valla bilemiyorum.”</span></p>

  <p class="normal"><span>“Hedefi yitirince daha fazla riske girmek istememiş olabilir.” Ha, ısrarcısın yani; illa vurduracaksın beni, iyi. “Tabii bu durumda, adamın işi yarım kalmış demektir.”</span></p>

  <p class="normal"><span>“E,” dedim, içimi kaplayıveren hafif korkuya biraz kızgınlık karışırken. “Geçen sürede neden işini tamamlamadı o zaman?”</span></p>

  <p class="normal"><span>“Bilmem. Uygun ânı bulamamıştır belki. Bilemiyorum ama kesin görünmese bile bence göz önünde bulundurulması gereken bir durum. Sana bu derece garez besleyen biri var mı peki? İyi düşün.”</span></p>

  <p class="normal"><span>Peki. İyi düşüneyim: Özel dedektifliğe giriştiğimden beri aldığım takip işlerinin sadece ikisinde tanık sıfatıyla mahkemeye çağrılmıştım. İkisinde de erkekler kabahatliydi. Kabahat derken eş aldatma konusuyla sınırlıyorum elbette ve bana epey sinirlenmişlerdi. Ama dürbünlü tüfekle vuracak veya katil kiralayacak kadar değil. Herhalde. Yani, bilemiyordum tabii ama cep telefonu bayii Şu Bey ile bir özel şirketin pazarlama müdürü Bu Bey’in, hani peşlerinde dolaşmışlığım vardı, ondan söyleyebiliyorum, ne pek öyle keskin nişancı ne de bilmem kaç metreden adam vurmanın erbabına para yetiştirecek halleri vardı. Sahi, kiralık katil dediğin kaça tutulurdu acaba? Fiyat tarifesi var mıydı? Hım. Öte yandan, daha ciddi üzdüğüm iki kişiden birinin, gazetelerin her zamanki gibi fazla kafa yormadan taktıkları adıyla ‘Erenköy Canavarı’nın esas mesleğinden dolayı bu tür bir işi kotarabileceği rahatlıkla söylenebilirdi ama içerideydi ve çıkması söz konusu değildi. Diğeri, Tefo tarafından rezil edilmesinin üzerine tarafımdan burnu kırılan şahıs ki ‘Erenköy Canavarı’nın adı ve mesleği gibi, bununkileri de Katilin Şeyi’ni okumamış ve bu romana bayılıp onu ve Katilin Meselesi’ni edinecek harika okurların –maalesef yağlama ve reklam şart– tadını kaçırmayayım diye mesleğini söylemiyorum, evet işte, o herif ise kim bilir neredeydi ya, onun da bana, beni öldürecek, en azından öldürtmek için kiralık katil tutacak denli kin duyduğunu sanmıyordum.</span></p>

  <p class="normal"><span>İştahım kaçmıştı. Yarım kalan ikinci kıymalıma hüzünle bakarak kafa salladım. Kendime acıma bahanesiyle viski üzerinden mide yakarak başladığım sabahtan öğlene kadar, insan dediğin kuş misali hesabı, bambaşka bir dala konuvermiştim. Bir sigara yaktım, derme çatma ahşap lokantanın içinde siftah parasını bekleyen elemana hesap işareti yaptım.</span></p>

  <p class="normal"><span>Kafamı çevirdiğimde Abdullah komiserin bir kez daha polis polis bakan kısılmış gözleriyle karşı karşıya geldim.</span></p>

  <p class="normal"><span>“Ne?” dedim derhal.</span></p>

  <p class="normal"><span>“Hiç,” dedi komiser.</span></p>

  <p class="normal"><span>Barizdi ve uyanık okur nasılsa farkına varmıştır ve benim kadar dalgını azdır ama gene de belirteyim: Tefo’mun yokluğunu Abdullah komiserle doldurmaya meyledivermiştim. Dediğim gibi, sevimli ve alçakgönüllü bir elemandı. Yakın davranıyor, ne bileyim, mesela meslektaşı Cenk komiser gibi karşısındakini aşağılar pozlarda veya amiri Şerafettin Bey gibi öfke dolu bakmıyor, konuşmaktan kaçmıyordu. Akıllı ve bilgiliydi. En azından bir noktaya, demin dediğim gibi, polis polis bakma noktasına kadar bana öyle görünmüştü ve Tefo’nun gidişiyle değil, komiserle geçirdiğim saatler sonunda veya boyunca diyelim, o güne dek dikkatimi hiç çekmemiş bir alışkanlığımı fark etmiştim: konuşmak. Bir konu üzerinde karşılıklı konuşmaktan bahsediyorum. Tefo’ylayken hep böyleydi; o bir şey söyler, ben yanıt verirdim. Sonra ben sorardım, o, çoğunlukla gülerek cevaplardı ve böyle giderdi. Tek başıma bunu yapamadığımı, herhangi bir konu üzerinde düzgün düşünemediğimi, aklımın hep başka şeylere kaydığını değil belki ama bu durumun önemini hiç fark etmemiştim. Kısacası, kendime yeni bir ‘yarı’ bulmuş gibiydim. Geçiciliğinin farkındaydım bu durumun ama orasını henüz düşünmüyordum.</span></p>

  <p class="normal"><span>Hedef olma ihtimaliyle kafam karışık, lokantadan ayrıldık ve Gayrettepe’ye dönene kadar bir buçuk saatten uzun süre neredeyse hiç konuşmayıp sessizliği bozma işini, gün boyu futboldan bahsedebilme maharetlerine her daim şaştığım spor radyosu programcılarına bıraktık.</span></p>

  <p class="normal"><span>Şubeye girer girmez Abdullah komiser memurlardan birine dava dosyasını getirmesini söyledi. Komiserin, meslektaşı İsmail komiserle paylaştığı odasına girdik, hemen ardımızdan dosya geldi. Dosyadan fotoğrafları çıkardık ve masaya yaydık.</span></p>

  <p class="normal"><span>Olay yeri incelemenin fotoğrafçısı veya fotoğrafçıları, hani o gün kaç kişinin geldiğini bilmediğimden böyle söylüyorum, belki işin içinde iş döndüğünü düşünmediklerinden, belki de, durduk yerde yakıştırma yapmayalım ama memleketin durumu malûmken olmayacak şey değil, beceriksizlikten veya deneyimsizlikten ya da yaşanan katliamın dehşetinden ve anın hırgüründen, tatmin edici resimler çekememişti. Fotoğraflar, kötülemeye girecek şimdi ama sahiden amatör işi gibi duruyordu.</span></p>

  <p class="normal"><span>Her aklı yetenin kolayca kestirebileceği üzere, otopsi raporları da dizilerden bildiklerimize hiç benzemiyordu. Kurşunların giriş açıları, evet, yüksek bir yerden atıldıklarını gösteriyordu ama mesafeyle ilgili bir yorumda bulunulmuyordu. Hoş, bulunulmalı mıydı veya bulunulabilir miydi, onu da bilmiyordum.</span></p>

  <p class="normal"><span>Abdullah’ın not defterine çiziktirdiği kroki elbet yeterli gelmeyecekti. Nitekim ben, Faruk Yutmaz ile Turgay Kıray’ın resimlerine, sanki dile gelip neden vurulduklarını anlatmaya başlayacaklarmış gibi bakarken seninki, çağırdığı bir başka, daha genç, muhtemelen komiser yardımcısı rütbesindeki dedektife, saray yavrusunun ilgili belediye tarafından ruhsat işlemleri için arşivlenmiş planını bulmasını buyurdu. Ardından bana döndü ve istediği planın gelmesi, İsmail komiserin masa başı araştırmasının sonuçlarının alınması ve hepsinin görüşülmesinin epey vakit alacağını, istersem gidip yarın sabah sekiz-dokuz arası gelmemi ve merak etmememi, veriler üzerinde kafa patlatma seansını yarın sabaha bırakacaklarını, elbette beni bekleyeceklerini söyledi.</span></p>

  <p class="normal"><span>Arabama biner binmez Necmi’yi aradım. Sacit Korkmaz kaynaklı baskınla doğrudan beni ilgilendiren veya ilgilendiriyor görünen iki kurşun arasındaki zamanlama kurcalanmalıydı. Ve Necmi ile avenesi o âlemleri biliyorlardı; kurcalanacakları benden daha iyi ve kolay kurcalarlardı. Mafya falan, onu diyorum.</span></p>

  <p class="normal"><span>“Valla bakarız elbet ağabey ama zor iş,” dedi Necmi.</span></p>

  <p class="normal"><span>“Kolay demedim zaten. Demek Sacit Korkmaz denen herifi tanımıyorsun?”</span></p>

  <p class="normal"><span>“Tanımıyorum ağabey… Yeni çıkanlardandır; bu sizin şeye kadar ben hiç duymamıştım şahsen.”</span></p>

  <p class="normal"><span>“Peki… Bir bak bakalım. Ha, bir de saldırıyı yapan altı kişi… Onlar hakkında da ne bulabilirsen istiyorum. Nilgün’e haber vereyim, gazete haberlerinden falan isimleri bulur. Ofise uğrar alırsın, tamam mı?”</span></p>

  <p class="normal"><span>Bir anlığına sessiz kaldı Necmi. Sonra, “Tamam ağabey, bir şeyler buluruz herhalde,” dedi. “Peki, sen bizim işi düşündün mü?”</span></p>

  <p class="normal"><span>Düşündüğüm falan yoktu ya, “Düşünüyorum,” deyip kapadım. Nilgün’ü arayıp Necmi’ye vermesini istediğim isimleri çıkarmasını söyledim, ardından üst sınıfı yakından tanıdığını ve bana yardım edebileceğini düşündüğüm diğer kişinin numarasını tuşladım.</span></p>
</body>
</html>
