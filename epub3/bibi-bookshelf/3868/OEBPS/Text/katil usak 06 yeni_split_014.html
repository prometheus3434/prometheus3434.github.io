<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_11">Nick The Chopper</h1>

  <p class="normal"><span>“Burası mıydı, kesin emin misin?”</span></p>

  <p class="normal"><span>“Değilim dedim ya… Nusret efendi! Bak bakayım, burası mıydı?”</span></p>

  <p class="normal"><span>En kötü kâbusu muydum bilemiyorum ama Haracıların başuşağının yüzündeki ifade, başta ‘Beyefendisi’ Mecit Bey ile ‘Hanımefendisi’ Nilüfer Hanım, temkinli mesafeden bahçelerindeki çalışmamızı izleyen saray sakinlerinin hepsinden farklıydı. Gerçi nedir, tıpkı Sör Hopkins’in canlandırdığı karakter gibi, işinde son derece profesyoneldi adam. Bağrından yükseldiğini tahmin ettiğim küfür serisini profesyonelliğine halel getirmeyecek belirsizlikte bir yutkunmayla geri itti ve “Biraz daha sağda diye hatırlıyorum, efendim,” dedi. Takdir edilmeyecek gibi değildi; daha karşılaşmamızdan itibaren, karşılaşmamız derken ilkini değil, maaile beyin fırtınasının ertesi sabahındaki karşılaşmamızı kastediyorum, adama ‘Nusret efendi’ deyip duruyor ve tıpkı babamın emektar kapıcımız Nuri ağabeye davrandığı gibi davranıyordum. Hoş, nasıl ve ne zaman başladığını bilmiyordum ama Nuri ağabey kendisini çakalın önde gideni sanmasa öyle davranmazdı babam. Nusret’te öyle bir çakallık havası sezmemiştim, hemen belirteyim. Daha evvel söyledim galiba; sadece tepeden bakma işindekiler arasında gücüm şimdilik ona yetermiş gibi gelmişti bana. Tutar bazen böyle pisliğim; gene söylemişimdir, ayıptı ve farkındaydım. Fakat gıkı çıkmıyordu garibimin, takdir etmek gerek dediğim oydu.</span></p>

  <p class="normal"><span>Tamı tamına bir metre doksan dört santim kesilip üzerine kaba saba, Cin Ali’den hallice bir insan silueti çizilmiş ve siluetin kafa kısmına her iki yandan, biri diğerinden daha yukarıda birer kırmızı çarpı konmuş sunta levhayı biraz daha sağa koyarak, “Burası iyi mi peki?” dedim.</span></p>

  <p class="normal"><span>“Uygun görünüyor, efendim,” dedi Nusret. Abdullah komisere baktım. Dudak büktü, elindeki dosyayı açtı, ilgili fotoğrafa baktı. Ardından arkasına döndü, “Cevat,” dedi, “şunun arkasına bir destek buluver.” Sabah beni şubenin girişinde karşılayan üçlünün cevval elemanı ve en genci ve çaylaklığı her halinden belli memur Cevat sağına soluna bakındı. Sonra birden ‘Hah!’ dermiş gibi durakladı ve koşar adım giderek saraycığın bahçeye bakan kapısının önündeki geniş şemsiyenin altına yerleştirilmiş masanın etrafındaki yüksek arkalıklı ve pek süslü demir sandalyelerden birini kaptı. Göründüğü kadar ağırdı herhalde sandalye; genç memur, az gerimizde, kollarını kavuşturmuş, çalışmamızı izleyen Mecit Bey’den sessiz onay kafa sallamasını alan Nusret’in azıcık kızgın bakışları altında uflaya puflaya getirdi, tuttuğum bir doksan dörtlük sunta levhaya dayadı.</span></p>

  <p class="normal"><span>Bir doksan dört ve üzerine çizili insan siluetiyle kırmızı çarpılardan anlayacağınız üzere, sandalye dayanarak ayakta kalması sağlanan levha Turgay Kıray’ı temsil edecekti. Ekibin diğer elemanlarından komiser yardımcısı Tayyar’ın tuttuğu bir seksen ikilik levhaysa, az sonra Necip Faruk Yutmaz görevine başlayacaktı. Habire her şeyi gayet net hatırladığını söyleyen Nusret’e baktım. “E,” dedim, “Faruk Bey’i nereye yerleştireceğiz Nusret efendi?”</span></p>

  <p class="normal"><span>Seninki, gene hiç bozuntuya vermeden ilerledi, biraz bakındı ve Turgay levhasının hemen karşısında, üç metreye yakın bir mesafede durdu.</span></p>

  <p class="normal"><span>“Burası uygundur, efendim.”</span></p>

  <p class="normal"><span>Abdullah komiser başıyla önce komiser yardımcısına, ardından Cevat’a işaret etti. Cevat, en kıdemsizlere has angaryaya içerleme bakışını takınarak bir kez daha kahvaltı masasına seğirtti, bir demir sandalye daha kaptı ve Nusret’in uygun bildirdiği yere konan Faruk levhasına dayadı.</span></p>

  <p class="normal"><span>“Vedat,” dedi Abdullah komiser, “sen de yerine geç bakalım.”</span></p>

  <p class="normal"><span>Turgay ve Faruk levhalarının arasına geçtim, tahmini bir noktada durdum.</span></p>

  <p class="normal"><span>Komiser birkaç adım geri gitti ve eli çenesinde eserini seyreden Da Vinci pozlarına büründü. Biraz göz kıstıktan sonra yaklaştı, yanıma geldi ve “Bence biraz daha Faruk Bey’e doğru ilerlemelisin, Vedat,” dedi.</span></p>

  <p class="normal"><span>“Aramızda bir kişi daha vardı,” dedim.</span></p>

  <p class="normal"><span>“Kim?” dedi komiser kaşlarını çatarak.</span></p>

  <p class="normal"><span>“Eski ortağım,” dedim. O dakikaya kadar Tefo’dan bahsetmemiştim hiç. Olayla ilgili ifadesine başvurulmuştu elbet; yani dosyada adı geçiyordu. Abdullah, belleği ne denli sağlamdı, onu bilemiyordum ama dosyayı okumuş olmalıydı, anımsardı herhalde. Hem ne bahsedecektim o alçaktan, değil mi?</span></p>

  <p class="normal"><span>“Eski?” dedi, komiser.</span></p>

  <p class="normal"><span>“Evet.”</span></p>

  <p class="normal"><span>Seninki gene dudak büzdü. “Aranızdaydı, öyle mi? Neredeydi?”</span></p>

  <p class="normal"><span>“Tam önümde.”</span></p>

  <p class="normal"><span>“Cevat,” dedi komiser.</span></p>

  <p class="normal"><span>“Amirim?”</span></p>

  <p class="normal"><span>“Vedat Bey’in önüne geç. Nasıl duruyordu ortağın? Tam yerini diyorum.” Parmağımla gösterdim. Genç memur gelip burnumun dibinde durdu.</span></p>

  <p class="normal"><span>“Birbirinize mi bakıyordunuz?”</span></p>

  <p class="normal"><span>“Evet, böyle dip dibe… Öpüşmek üzereydik,” dedim. Komiser, komikliğin yeri değil türünden, hafifçe yüzünü ekşitti. “Hayır,” dedim derhal, “sırtı bana dönüktü.”</span></p>

  <p class="normal"><span>“Dön,” dedi komiser, Cevat’a. “Böyle mi?”</span></p>

  <p class="normal"><span>“Evet,” dedim. “Ha, iki elimle omuzlarından tutmuştum, unutmadan.”</span></p>

  <p class="normal"><span>“Niye?”</span></p>

  <p class="normal"><span>“Faruk Bey ve diğerleriyle tanıştırmaya götürüyordum.”</span></p>

  <p class="normal"><span>“İyi, ellerini o günkü gibi yerleştir o zaman.”</span></p>

  <p class="normal"><span>Cevat’ın omuzlarını tuttum. Huzursuzca kıpırdandı. Hafif öne doğru itekledim. “Bu kadar dibimde değildi,” dedim.</span></p>

  <p class="normal"><span>“Pekâlâ,” dedi komiser. Hımladı. “O zaman Faruk Bey biraz daha geride durmalı.”</span></p>

  <p class="normal"><span>“Neden?”</span></p>

  <p class="normal"><span>“E, düş bakalım öne…” Cevat’la aynı anda baktık herhalde, “Ne?” dedi bu, “canlandırma yapıyoruz. Cevat, yat. Sen de üzerine. O gün nasıl yattıysan, öyle.”</span></p>

  <p class="normal"><span>Tefo’yla ‘kurşun yağmuru altında çiftleşen kara kurbağaları’ konumuna geldiğimizde gülen çıkmamıştı kuşkusuz; o gün herkes kendi canının derdindeydi ama şimdi durum farklıydı. Yattığım yerden Nusret’e ‘Görürsün sen sırıtmayı’ gibilerinden baktım. Diğerlerineyse, diğerleri dediğim, köpekler sahiplerine veya köpek sahipleri köpeklerine benzer hesabı, yüzü atı andıran Mecit Bey, bugünlük hayret, işi çıkmamış görünen gudubet eşi Nilüfer Hanım ve daha temkinli mesafeden izleyen, artık neciydiler bilmiyorum, herhalde evin diğer hizmetlileriydi, aldırmamayı seçtim.</span></p>

  <p class="normal"><span>“Tam böyle miydiniz, emin misin?”</span></p>

  <p class="normal"><span>“Tam değil,” dedim. “Bir kere ortağım Cevat’tan daha ufak tefektir.” Tefo’dan rahat bir baş uzun Cevat’ın kafası tam tamına Faruk Bey’in, daha doğrusu Faruk Bey’i temsil eden levhanın dibindeydi.</span></p>

  <p class="normal"><span>“Ne kadar?”</span></p>

  <p class="normal"><span>“On beş-yirmi santim daha kısadır.”</span></p>

  <p class="normal"><span>“Cevat, biraz geri kay.”</span></p>

  <p class="normal"><span>Cevat’ın altımda, amirinin duyamayacağı kadar alçak sesle küfrettiğini işittim. Hoşuma gitti; iyi, yalnız değildim bari.</span></p>

  <p class="normal"><span>“Böylesi uygundur herhalde,” dedi Abdullah. “Tayyar, Faruk Bey levhasını bir adım geri çeksene.” Komiser yardımcısı Tayyar’ın ayakları görüş alanıma girdi. “Tamam, dur orada. E, ne diyorsunuz Nusret Bey, hatırladığınız gibi mi?”</span></p>

  <p class="normal"><span>“Evet, efendim.”</span></p>

  <p class="normal"><span>“Eminsiniz, öyle mi?”</span></p>

  <p class="normal"><span>“Yüzde yüz diyemem ama böyleydi, efendim.”</span></p>

  <p class="normal"><span>“Siz o sırada nerede duruyordunuz?”</span></p>

  <p class="normal"><span>“Şu tarafta, efendim.”</span></p>

  <p class="normal"><span>“Ne yapıyordunuz orada?”</span></p>

  <p class="normal"><span>“Görevimi elbette, efendim.”</span></p>

  <p class="normal"><span>“Görev?”</span></p>

  <p class="normal"><span>“Evet, efendim.”</span></p>

  <p class="normal"><span>“Partiyle ilgili?”</span></p>

  <p class="normal"><span>E, ulan, yatırdın buraya? Alo? Abdullah? Komiserim? Yahu, çocuk ezildi altımda? I-ıh. Komiser olay anını canlandırma çalışmamızı unutmuştu sanki. Cevat altımda huzursuzca kıpırdanıyordu. Hani, Cevat deyip altımda diye ekleyince pek nahoş kaçtı ama nahoştu sahiden. Daha nahoşu, berberlerin sıkça yaptığı söylenegelen şeyi yapmamak için manda gövdemi şınav çeker gibi kollarımla desteklemiştim. Çok geçmeden yorulacak, eh, emir emirdir, iş de ciddidir diye yerimden kalkamayacağım için çocuğa iyice yüklenecektim. Ayrıca fıskiyeleri geldiğimizde kapamışlardı; çimler ıslaktı yani. Genç polis memuru, konumun uygunsuzluğu üzerine bir de ıslanmıştı, ne kadar küfretse hakkıydı, onu diyorum. Daha sonra arkadaşları veya amirleri tarafından makaraya sarılır mıydı, bilmiyordum ama arkadaşım olsa epey dalga geçerdim, onu biliyordum. Fakat yok, seninki Nusret’le uğraşıyordu işte. Sanki benim uğraşmamı kıskanmıştı.</span></p>

  <p class="normal"><span>Nusret yanıtını vermeden önce beyefendisine baktı; tam göremedim ya, herhalde Mecit Bey’den onay istiyordu. Almış olacak, kısa bir aranın üzerine devam etti: “Evet, efendim.”</span></p>

  <p class="normal"><span>“Neydi görevin peki?”</span></p>

  <p class="normal"><span>“Gözlem ve gerektiğinde müdahale, efendim.”</span></p>

  <p class="normal"><span>“Gözlem derken?”</span></p>

  <p class="normal"><span>“Çalışanları ve konukları, efendim. Herhangi eksik, kusur veya konuklar tarafından bir memnuniyetsizlik var mı diye, efendim.”</span></p>

  <p class="normal"><span>“Bu tür davetlerde hep bunu mu yaparsın?”</span></p>

  <p class="normal"><span>“Hep, efendim.”</span></p>

  <p class="normal"><span>“Hım. Peki, hep orada mı durursun?”</span></p>

  <p class="normal"><span>“Hayır, efendim. Dolaşırım, efendim.”</span></p>

  <p class="normal"><span>Efendin batsın. Ne biçim eğitimdir bu, diyordum içimden. Her cümleyi ‘efendim’le bitiriyordu Nusret. Herkesin uşağıydı sanki. Zor işti sahiden. Yapamazdım herhalde. Herkese altınızdayım demek. Hım. Büyük Önder’in, hizmette kusur eden garson konusunda konuğuna yaptığı harikulade kaz çevirme hikâyesini hatırladım. Yanılmıştı anlaşılan. Azimle taş delinebiliyordu, malûm. Üstelik bundan çok daha onursuzunu yapan, meslek anlamında değil elbette, öteki türlü uşaklıktan bahsediyorum, bugünkü gibi o zaman da sürüsüne bereketti memlekette.</span></p>

  <p class="normal"><span>“Ama olay anında orada duruyordun?”</span></p>

  <p class="normal"><span>“Sürekli dolaşmam, efendim. Konuklara mümkün mertebe belli etmeden bahçenin çeşitli noktalarında durur, biraz izler, sonra yer değiştiririm, efendim.”</span></p>

  <p class="normal"><span>“Garsonlar bilir mi peki?”</span></p>

  <p class="normal"><span>“İzlediğimi mi? Evet, efendim.”</span></p>

  <p class="normal"><span>“Gerektiğinde nasıl müdahale edersin?”</span></p>

  <p class="normal"><span>“Şef garsonu uyarırım, efendim.”</span></p>

  <p class="normal"><span>“Abdullah?” dedim sonunda.</span></p>

  <p class="normal"><span>“Efendim?”</span></p>

  <p class="normal"><span>“Kalksak biz artık.”</span></p>

  <p class="normal"><span>“Ha… Evet, tabii.”</span></p>

  <p class="normal"><span>Kalktık. Cevat’ın sivil göreve ve cinayet soruşturmalarına seçilmenin verdiği hevesle giydiği mavi gömleği ve lacivert pantolonu önden sırılsıklamdı ve surat bir karış, muhtemelen cinayet bürosuna atandığı güne sövüyordu. Haklıydı çocuk. Aldırma, görevdir gibisinden elimi omzuna koyacaktım, vazgeçtim. Abdullah’ın yanına ilerledim. “E?” dedim, kotumun belini düzelterek.</span></p>

  <p class="normal"><span>“Konumları aşağı yukarı belirlediğimize göre, atışların yapıldığı yeri bulacağız şimdi.”</span></p>

  <p class="normal"><span>“Nasıl?”</span></p>

  <p class="normal"><span>“Projeksiyonla.”</span></p>

  <p class="normal"><span>“Hani yoktu makineniz?”</span></p>

  <p class="normal"><span>“Yok,” dedi seninki sırıtarak. “Ama ne derler, demokrasilerde çare tükenmez.”</span></p>

  <p class="normal"><span>Demokrasi ve çareler çok yönden tartışılacak konuydu ya, hem yeri değildi hem de gereği yoktu. Abdullah komiser, yardımcısı Tayyar’a başıyla işaret etti. Beriki, ekip minibüsünden biz, biz dediğim Cevat’la ben, sunta levhaları oflaya puflaya indirirken taşıdığı ve olay yerine vardığımızda yere bıraktığı siyah naylon torbayı açtı, iki kangal naylon çamaşır ipi çıkardı.</span></p>

  <p class="normal"><span>“İşte sana,” dedi komiser sırıtmasını kesmeden, “yerli malı lazer teknolojisi.” Boş baktığımı görünce, “İzle,” diye ekledi ve Tayyar’ın verdiği ilk ip yumağını çözmeye koyuldu. Ardından ipin bir ucu elde, Faruk Bey’i temsil eden levhanın yanına gitti, Tayyar’a, “Bant,” dedi. Tayyar ceketinin cebinden bir yalıtım bandı rulosu çıkardı, ucunu açtı, dişiyle bir parça koparıp amirine uzattı. Amma sağlammış dişleri dedim kendi kendime; yalıtım bandını benim diyen diş zor keser, malûm.</span></p>

  <p class="normal"><span>Komiser elindeki ipin ucunu, Faruk Bey’in temsili gözündeki çarpının üstüne bantladı. Ardından aynısını Turgay kardeşin levhasına uyguladı. “Şimdi,” dedi bana bakarak, “Cevat’la ikiniz duvarın öteki tarafına gidiyorsunuz. Biz buradan size ipleri uzatıyoruz, alıyorsunuz ve yüz elli metre öteden itibaren uygun ağaç arıyorsunuz. İplerin uzunluğu Kanas’ın vasati menzili kadar, tam bir kilometre yani.”</span></p>

  <p class="normal"><span>“Bir kilometrelik çamaşır ipini nerden buldun?” dedim. Konu mankeni hesabı yere yatırılmama kızmasam hemen çamaşır manyağı bir teyzen mi var gibisinden uyduruk bir espri eklerdim ya, eklemedim.</span></p>

  <p class="normal"><span>“Üreticisinden.”</span></p>

  <p class="normal"><span>“Ha, satışa hazırlanmamış mal yani.”</span></p>

  <p class="normal"><span>“Aynen.”</span></p>

  <p class="normal"><span>Sabahın köründe şubeye vardığımda, dün akşamki teatiden çıkan fikirleri, ebeveyne danıştım demeyi yediremediğimden kendi fikrimmiş gibi anlatmıştım. Haracıların sarayına gelir gelmez ilk iş, güvenlik kameralarının bulunduğu kontrol odasına gitmiş, olay gününün kayıtlarını çıkarmış, yarım saate yakın aynı sahneleri ileri geri izlemiş ama bahçeyi çeken kameranın görüntülerinde akşam annemlerle konuştuğumuz işaret verme dalgasına benzer bir hareket görememiştik. Bahçenin bizi ilgilendiren, yani kurşunların atıldığını kestirdiğimiz tarafındaysa kameralar yüz elli metrelik bir yarım daireyi rahatlıkla alıyordu ve olay gününün kayıtlarında o yarım daire içinde herhangi bir hareket görülmüyordu. Yani, nişancının işini yüz elli metreden uzak ve Dragunov’un menzili göz önüne alınarak, bir kilometre içinde bir yerden hallettiğini düşünmek ve haliyle etrafı önceden incelediği sonucuna varmak mantıklıydı. Kurşunların giriş açısı atış yönünü aşağı yukarı belli ediyordu: saray yavrusunu kabaca güneye bakar kabul edersek, atışlar kuzeydoğudan yapılmış görünüyordu. Elde çamaşır iplerinin uçlarıyla ipucu aranacak, yarıçapı sekiz yüz elli metrelik bir çeyrek daire söz konusuydu kısacası.</span></p>

  <p class="normal"><span>“Gördüğün gibi,” diye sırıtmaya devam etti Abdullah komiser, “büyüklerimiz lazerli projeksiyon almıyorsa sırf gerekmediği için.”</span></p>

  <p class="normal"><span>Tayyar, bana pek ‘yalarım amirim, canım komiserim’ havasında gelen bir gülücük attı. Cevat’la ben, elimize tutuşturulan iplere gülmedik. “E,” dedim, “bir de duvar mı tırmanacağız şimdi?”</span></p>

  <p class="normal"><span>“Yok, canım,” dedi seninki, “duvarın öte yanından atarız size dedim ya. Ekip otosuyla gidin. Gerçi ağaçlar arasında biraz yürüteceğiz sizi ama idare edersiniz artık.” Bak sen, alay ediyordu sıpa. İyi. Yut bakalım Vedat.</span></p>

  <p class="normal"><span>Surat bir karış Cevat’la, hiç konuşmadan duvarın diğer tarafında yürürken aklıma geldi, “Cevat,” dedim, “neden Olay Yeri İnceleme ekiplerinden kimse gelmedi buraya? Lazerli yansıtım aleti falan, onu soruyorum.”</span></p>

  <p class="normal"><span>“Bilmem,” dedi bu. “Amirim onları karıştırmak istememiştir belki.”</span></p>

  <p class="normal"><span>“Niye?”</span></p>

  <p class="normal"><span>Omuz silkti Cevat. Amire ki Abdullah’ı mı yoksa Şerafettin Bey’i mi kastediyordu onu da anlamamıştım, soru sormayı işten görmüyordu herhalde. Uzatmadım ama soruyu bir kenara, kafamda yani, not ettim. Dedektifliğin raconudur, her şeyden kıllanmak lazımdır ya, o hesap.</span></p>

  <p class="normal"><span>Duvarın dibine varınca seslendik. İpucu aramamıza yardım edecek iki ipin çözüldükten sonra kabaca tekrar yumaklaştırılmış iki ucu, sırayla duvarı aşıp önümüze düştü. Aldık, yumakları çözdük ve uçlar elimizde, baltalar belimizde demek geldi şimdi içimden, ormanda, kurşunların kestirilen yönünde ilerlemeye başladık.</span></p>

  <p class="normal"><span>Heyhat, yüz elli metreyi aştığımızda civarımızda diğerlerinden yüksek, bahçeyi doğru yönde gören bir ağaç yoktu. Abdullah komiserin dün öğlen üzeri tırmanıp bana el salladığı ağaç, hareket yönümüze göre epey sağda kalmıştı. Ve görünürde onun kadar yükseği yoktu. Cebim çaldı, açtım.</span></p>

  <p class="normal"><span>“Biraz daha kuzeye doğru ilerleyin,” dedi Abdullah komiser. “Rotadan saptınız.”</span></p>

  <p class="normal"><span>“Sen nasıl görüyorsun bizi?”</span></p>

  <p class="normal"><span>“Terastayım. Sizi tam seçemiyorum ama iplerden anlaşılıyor yönünüz.”</span></p>

  <p class="normal"><span>Cevat’a baş işareti yapıp sola doğru yöneldim. On adım kadar sonra, “Hah,” dedi komiser telefonun diğer ucundan, “tamam görüyorum şimdi. Bozmadan devam edin. İpleri fazla çekiştirmeyin, levhalar devrilmesin.”</span></p>

  <p class="normal"><span>“Önümüze ağaç çıkınca ne yapalım, keselim mi?” dedim ve yanıt beklemeden kapadım. Ne, uşağın mıyım senin, Nusret miyim ben? Değil mi?</span></p>

  <p class="normal"><span>Elde ip, belde değil ama en azından bünye anlamında ve gene en azından bir adet balta, bendeniz tabii, Cevat’ın baltalığını görmüş değildim, sonra da görmedim ayrıca, sekiz yüz metrelik ağaçlar arası oflu puflu, arada yumuşak bir şeylere basmalı ama vatandaşın hacet görmek için buralara zahmet buyurmayacağı bilgisinden hareketle basılana aldırmamalı bir yürüyüş sonunda karşımıza çıkan küçük açıklığın ortasında yükselen enerji nakil hattı direği, yok, direk demek doğru değil, kulesi, atış için gerekli denebilecek yüksekliğe sahipti.</span></p>

  <p class="normal"><span>Ve tırmanması, ağaçlara göre tabii, çok daha kolaydı.</span></p>

  <p class="normal"><span>Fenası, onca bakınmamız sırasında Haracı evine elektrik veren direğe ve direğe gelen tellerin kaynağına hiçbirimizin dikkat etmemişliğiydi. Hani ben baltaydım, tamam, tamam da en azından Abdullah gözden kaçırmamalıydı, değil mi?</span></p>

  <p class="normal"><span>Güzeliyse, yumuşak toprakta, civardan kuş uçup kervan geçmediği için kurumakla beraber hâlâ bozulmamış, kulenin bize göre arka tarafında, altı metre kadar ilerisinde başlayıp görünüşe göre ana yola kadar giden dar patikadaki lastik izleriydi.</span></p>

  <p class="normal"><span>Pek gülüyordu yüzlerimiz. Cevat bile ıslak giysilerini, üzerine abanışımı ve izleyenlerin kıkırdamalarını unutmuşa benziyordu. Nişancının kimliğine veya derdine falan ulaşmış değildik elbet ya, en azından nereden ateş ettiğini ve oraya nasıl geldiğini ki ormanda yaşayan ve hasbelkader bir Dragunov edinmiş bir âdemoğlu veya havvakızı değilse şehirden bunca uzak doğa parçasına neyle gelecekti zaten, bulmuştuk. Daha doğrusu neyle geldiğini bulma şansımız vardı; lastik izlerinden bir şey çıkarılabilir miydi, hani dizilerde vardı birtakım numaralar ama gerçek hayatta mümkün müydü veya lazerli projeksiyondaki gibi bu konuda eksikli miydik, o kadarını bilemiyordum tabii. Ayrıca lastik izleri trafo bakımına gelmiş elektrik idaresi elemanlarının aracına da ait olabilirdi. Ama geçen bir ay içinde birkaç defa bastıran yağmurlar sayesinde netliği biraz yitmekle beraber, izdi sonuçta.</span></p>

  <p class="normal"><span>Ama heyhat, yerli malı C.S.I. çalışmamız pek eksikliydi canım. Örneğin, ne Abdullah komiser ne de diğer ikisi yanlarına fotoğraf makinesi almayı akıl etmişti. Kimi, ne kimi, çoğu yerde insanı insanlığından çıkaran ve bilir bilmez herkesi fotoğrafçı hatta yönetmen kılan teknolojiye, reklamlara kanmaya ve başkalarına özenmeye teşekkür zamanıydı. Maşallah hepimizin cebinde birer adet fotoğraf çekebilen cep telefonu vardı, onu diyorum. Güneşin parlaklığı da yardımcıydı; derhal dört cepten dört telefon çıktı, lastik izleri, enerji nakil hattı kulesi ve çevresi, yapay belleklerde yerlerini edindi. Arada Tayyar’ın telefonu dikkatimi çekti; içmeye ayran bulamayıp en pahalı sigarayı tüttüren vatandaş misali, lastik izlerini resimleyen makinesine muhtemelen maaşının yarısını yatırmıştı komiser yardımcısı. Gerçi iktisat okumuşluğuma rağmen piyasa ekonomisinin mi başka aklımın ermeyeceği bir olgunun mu icadıdır bilemediğim taksitli satış sayesinde herkes, dondaki deliğe bakmadan her şeyi edinebiliyordu artık.</span></p>

  <p class="normal"><span>“Yaklaşık sekiz yüz metre,” diye homurdandı Abdullah komiser telefonundaki görüntülere bakarken. Kafasını kaldırdı, çapraz ve kısmen paslı demirlerle örülü, ortası boş, uca doğru daralan, tabanı tavanından büyük bir prizma denebilecek trafo kulesine baktı.</span></p>

  <p class="normal"><span>“Profesyonelmiş, en azından orası kesin.”</span></p>

  <p class="normal"><span>“Neden?” dedim bir an boş bulunarak.</span></p>

  <p class="normal"><span>“Çevreyi araştırmış önceden.”</span></p>

  <p class="normal"><span>“Ha, şu…” dedim.</span></p>

  <p class="normal"><span>“Tam atış yaptığı yeri hesaplayacak mıyız, amirim?” dedi Tayyar araya girerek.</span></p>

  <p class="normal"><span>“Boş ver,” dedi beriki. Fizik kurallarının belli bir eğriyi emrettiği önbilgisine ben de sahiptim elbette. O kadar boş değildim, onu diyorum. “O kadar önemli değil. Tırmanıp baksak aşağı yukarı kestirebiliriz zaten.”</span></p>

  <p class="normal"><span>Saniyede kim bilir kaç kilovat elektrik akıtan kuleye baktım. Üzerinde durmak zor değildi herhalde ama ağır bir tüfekle tırmanıp atış yapmak, hele sekiz yüz metre öteyi vurmak epey maharet isterdi, kesin. Evet, nişancı profesyonel olmalıydı; orada nefesi tutup nişan almak, işi bilmeyen birinin harcı değildi. Bu durumda, herhangi biri bu işi kotarabilir demek zordu; yani, profesyonel, işini bilen bir kiralık katil fikri akla iyice yatıyordu şimdi.</span></p>

  <p class="normal"><span>“Adam, herhalde önceden buraları araştırdı, trafoyu buldu,” dedi komiser. Kendi kendine konuşur, düşünmeye çabalar pozlardaydı. Yoksa ne demeye aynı şeyi tekrarlayıp dursun, değil mi?</span></p>

  <p class="normal"><span>“Gelişini, buralarda dolaşmasını gören yok mudur peki?” dedim.</span></p>

  <p class="normal"><span>“Mümkün.”</span></p>

  <p class="normal"><span>“Hangisi?”</span></p>

  <p class="normal"><span>“İkisi de. Yakında başka yerleşim yok. Ağaçların sıklığına bakarsak görülmemesi mümkün. Görülmüşse ancak ev ahalisinden birileri görmüştür.”</span></p>

  <p class="normal"><span>“O da zor. Belki kapı görevlisi…”</span></p>

  <p class="normal"><span>“Hı-hı,” dedi komiser. “Sorarız.” Tayyar’a döndü. “Tayyar…”</span></p>

  <p class="normal"><span>“Buyurun amirim,” dedi Tayyar.</span></p>

  <p class="normal"><span>“Malı getir.”</span></p>

  <p class="normal"><span>Tayyar ‘malı’ getirmek üzere koşar adım ağaçların arasına dalarken, “Ne malıymış o?” dedim.</span></p>

  <p class="normal"><span>Güldü bu. “Az sabret.”</span></p>

  <p class="normal"><span>Az sabır on dakika sürdü. Derken ekip otosunun önce homurtusu, ardından dar toprak yoldan sarsıla sallana kendisi geldi. Açıklığın hemen başında durdu; tahminen otuzlarına yaklaşmış, Abdullah gibi orta kabul edilecek boydan kısa ve gene amiri gibi çevik görünen Tayyar motoru kapatıp indi, arka taraftan siyah kumaşa sarılı, kolumdan biraz daha uzun bir şey çıkardı. Geldi, Abdullah komisere uzattı.</span></p>

  <p class="normal"><span>Komiser, biraz daha etrafa bakınıp düşündükten sonra eline tutuşturulan şeyi yere bıraktı. Çömeldi, kumaşı, kutsal emanetleri gün ışığına çıkarıyormuş gibi özenle açtı. Kafasını kaldırıp sırıttı.</span></p>

  <p class="normal"><span>“Nasıl? Güzel, değil mi?”</span></p>

  <p class="normal"><span>“E,” dedim yarım ağız, “güzel herhalde.”</span></p>

  <p class="normal"><span>“Güzel tabii. Çok zarif.”</span></p>

  <p class="normal"><span>Can almaya yarayanlara girmesi ayrı, bir de, af buyurun, ta anasının bilmem neresinden can almak üzere yapılmış bir alete övgü düzmenin ahlâki rahatsızlığını kenara iterek, “Kanas bu mu yani?” dedim.</span></p>

  <p class="normal"><span>“Bu,” dedi komiser, dürbünü kendi kadar alengirli görünen tüfekle doğrularak. “Al bakalım.”</span></p>

  <p class="normal"><span>İşe ilk başladığımızda, bilir bilmez özel dedektifliğe kalkışan her gerzek gibi silaha heveslenmiştim. Neyse ki Nezih amca izin vermeyeceğini daha en baştan gayet net ve sertçe belirtmişti. Meslekte geçirdiğim dört yıl içinde zaten bilip kulak ardı ettiğim hususu, yani bu meretin özenilecek bir nane olmadığını birkaç defa görmüştüm. Ama nedir, Vedat’ın kafa kalındır. Ve çocukluğundan bir türlü kurtulamamıştır. Kabul, güzel bir özellik ama her zaman değil, unutmayın derim. Neyse, anlayacağınız üzere, aklı bilmem kaç kahramanlık öyküsüyle dolu kulunuz, komiseri ikiletmeden ve hiç düşünmeden mertlik bozana davrandı.</span></p>

  <p class="normal"><span>Göründüğü kadar ağırdı Kanas.</span></p>

  <p class="normal"><span>“Boş ağırlığı dört kilo üç yüz gram,” dedi komiser. “Yarı otomatik.”</span></p>

  <p class="normal"><span>Dudak büktüm. Silaha hevesliydim ya, ne kalibresinden anlardım ne başka numarasından. Dört kilo üç yüz gram benim için bir şey ifade etmiyordu. Evet, askerde nöbetten nöbete aldığımız piyade tüfeklerinden ağırdı ama başka tüfeklerden ağır mıydı, hiçbir fikrim yoktu, onu diyorum. Benim gibi ense yapması bol değil, ciddi askerlik yapmış arkadaşlarımdan dinlediklerim vardı ama çoğu bir kulaktan girip ötekinden çıkmıştı. Ağırlığı, vesairesi ayrı, ahşabından demirine, hatta sırta veya omuza asmaya yarayacak kayışına kadar buz gibiydi silah. Hani tutup ölüm soğukluğu gibi laflara girecek değilim ya, buz gibi bir aletti işte.</span></p>

  <p class="normal"><span>“Nereden çıktı bu?” dedim.</span></p>

  <p class="normal"><span>“Bizim depodan,” dedi Abdullah. “Bir baskında ele geçirilmiş.” Durdu, sırıttı, “Ne?” dedi, “evden getirdiğimi mi sandın?”</span></p>

  <p class="normal"><span>Ne bileyim gibilerinden mırıldandım silaha bakarak. Daha özenti hevesle elime aldığım anda genelde içgüdüsel çalışan sağduyum ağır basmış, hevesli dangalak tarafım tuttuğumun soğukluğundan ve tüm varlığının içerdiği açılımlardan tiksinmiş, içimden aleti fırlatıp atmak gelmişti. Atmadım ama.</span></p>

  <p class="normal"><span>“Şimdi,” dedi Abdullah, “canlandırma yapacağız.”</span></p>

  <p class="normal"><span>“Nasıl?” dedim olanca saflığımla.</span></p>

  <p class="normal"><span>“Tüfekle beraber kuleye çıkacaksın.” Kaşlarımın kalkışını görünce açıkladı: “Çok önemli bu, biliyorsun.”</span></p>

  <p class="normal"><span>Çocukken böylelerine ‘Az ye de, kendine uşak tut,’ derdik. Derdik ya, artık çocuk değildik ve Abdullah komiserin büyüdüğü yerlerde bu laf var mıydı, bilmiyordum. Yani desem bir şey anlar mıydı, onu bilmiyordum. Hem nedir, diye kendimi avuttum, iyimser bakmak lazımdı. Belki bir bildiği vardı ve insan her dakika yeni bir şey öğrenebilirdi. Mesela Kanas tutmak gibi, elde silah enerji nakil hattı kulesine tırmanmayı da o güne kadar yaptığım onca haytalığım arasına henüz katmamıştım.</span></p>

  <p class="normal"><span>İtiraz etmedim. Neden ben, neden sen, Tayyar veya şu çaylak değil de demedim. İpi sordum. “Almana gerek yok,” dedi seninki. “İyi o zaman,” dedim, komiserin yardımıyla tüfeği sırtıma astım, kulenin çaprazlamasına yerleştirilmiş demirlerini basamak gibi kullanıp tırmanmaya başladım. “Yukarı fazla yaklaşma,” dedi aşağıdan komiser. Eh, o kadar enayi değildim elbet.</span></p>

  <p class="normal"><span>Tırmanışın ortalarına doğru sanki bir şey dürttü, durdum ve aşağı baktım. Yüksekten korkarım demiştim ya, anında içim çekiliverdi. Eh, o kadar değilse, bu kadar enayiydim işte. Bile bile, dur ne denir onlara, kofra, evet koskocaman ve alengirli görünüyor ama eski moda kofralara benziyor işte, kofra diyeyim ve diyorum, kofralara bile bile yaklaşacak denli değil ama yüksekten korktuğumu bile bile aşağı bakacak kadar enayiydim, onu diyorum.</span></p>

  <p class="normal"><span>Abdullah komiser, yardımcısı Tayyar, genç polis memuru Cevat, çimler ve aşağıda kalan diğer ne varsa hepsi birden Hitchcock Baba’nın klasiği ‘Vertigo’daki gibi ileri geri oynamaya başlamıştı. Gözlerimi yumdum, açtım, derin bir nefes alıp ne aşağı ne yukarı, sadece ileri bakarak tırmanışa devam ettim.</span></p>

  <p class="normal"><span>Tırmandıkça beliren manzara, birkaç örümcek ağına karşın ki örümcekten de korkarım ama hem ev sahipleri ortalarda görünmüyordu hem de memlekette babacan türlere sık rastlanmadığını biliyordum ve yükseklik korkusu ağır basıyordu, o yüzden fazla aldırmadım, hoştu sahiden. Çok geçmeden ev tüm ihtişamıyla görüş alanıma girdi. Biraz daha tırmandım. Bahçe, tabak kadar ama sonuçta tabak gibi ortadaydı işte. Ağaçlar görüşü engellemiyordu. Temiz bir atış açısı vardı.</span></p>

  <p class="normal"><span>E, vardı da burada nasıl yapılırdı o iş? Hani, tamam, herkes benim gibi yüksekten korkmazdı ve nişancı profesyonelse illa bu tarz konumlarda işini görmeyi becerecekti. Hım. Sıkı sarıldığım demirlere tutunmak yetmeyebilirdi. Hayır, o durumda tüfeği sırttan almak için bir elimi bırakmam gerekiyordu. Elin profesyonel nişancısına çocuk oyuncağıydı belki ama… Bir hım daha çektim ve becerebildiğimce temkinli davranıp ayağımı sağlam basmaya gayret ederek ve elbette titreyerek çapraz demirlerin arasından kulenin iç tarafına geçmeye kalkıştım. Cık, aralıklardan sığmıyordum. Tekrar aşağı baktım. Kule yükseldikçe daralıyordu ya, aşağıdaki demir, ne demeli onlara, basamak niyetine kullandığıma göre öyle diyelim, aşağıdaki demir basamakların aralarındaki boşluklar daha genişti. Titremeyi ve titrediğimi belli etmeme çabasını kesmeden iki buçuk metre kadar aşağı indim. I-ıh, buradaki açıklıktan da sığmıyordum. Biraz daha indim, geçebileceğim aralığı yere üç metre kadar kala buldum. Ne yaptığımı anlamış görünen üç polise bir bakış atarak kulenin iç tarafına geçip tekrar tırmanmaya koyuldum. Az evvel durduğum yere geldiğimde kulenin, Haracıların evine değil, aksi yöne bakan iç yüzeyine sırtımı dayayıp bir ayağımı aynı yüzeydeki demir basamaklara, diğerini karşısındakilere geçirdim. Evet, bu şekilde ateş etmek mümkündü. Ben yapamazdım belki ama işi bilen rahatça yapabilirdi. Tüfeği verevine duran demirlerin arasına yerleştirip desteklemek de zor görünmüyordu. Gene azami özenle tüfeği sırtımdan çıkardım, uygun gelen demir basamakların arasına koyup dürbününden bahçeye baktım. Evet, bahçe sahiden kabak veya tabak gibi ortadaydı. Ve dürbün sayesinde, erbabı bahçede neşeyle sekerek dolaşan şu serçeyi bile indirebilirdi.</span></p>

  <p class="normal"><span>“Haklısın, öyle durmuş olabilir,” diye seslendiğini duydum aşağıdan komiserin. Bir elimle en yakın demiri sıkıca kavrayıp aşağı baktım. On metreden fazlaydı yükseklik. Polisler kafaları kaldırmış beni izliyordu. Düşüp canlı çıksam bile kafa göz yarması ayrı, bir de rezil olmak vardı. Sık dişini, Vedat. Sıktım.</span></p>

  <p class="normal"><span>“Evet, buradan rahat ateş edilebilir,” dedim bağırarak.</span></p>

  <p class="normal"><span>“Demirleri iyice kontrol et. İz bırakmıştır mutlaka,” dedi aşağıdaki.</span></p>

  <p class="normal"><span>Biraz daha yukarıda durmuş olabilirdi nişancı. İplerden birinin ucu elimde olsa daha rahat anlayabilirdim herhalde. Bir an Abdullah’tan iplerden birini yukarı getirmesini istemek geldi aklıma; nezaket zahmetine girmeden saldığı buyruklara yanıt yerine geçebilirdi bu. Ama derhal ipin ucunu Cevat’a verip yukarı göndereceği aklıma geldi. Çocuğa bir angarya da ben yüklemeyeyim dedim. Durduğum yerde bakındım, ardından kendimi biraz daha yukarı çektim. I-ıh. Demirlerde, ellerime, kollarıma, pantolonuma ve pek sevdiğim turuncu tişörtüme bulaşan pastan başka ilgiye mazhar hiçbir şey görünmüyordu.</span></p>

  <p class="normal"><span>Eh, yeterdi herhalde. Tüfeği güç bela bir daha sırtıma geçirdim, gene titreyerek dönüş hamlelerine başladım. Canım annem tişörte ve pantolona söylenecekti. Pas lekesi kolay çıkıyor muydu acaba? Reklamlara bakılırsa pas lekesi de neydi gerçi…</span></p>

  <p class="normal"><span>Sırtımdaki tüfek demirlere çarptığında çıkan sesten, ilkinde tabii, ayrı ürktüm ya, onu da çaktırmamaya çalıştım. Yere dört metre kadar kala komiser, “Vedat,” dedi. Durdum, aşağı baktım.</span></p>

  <p class="normal"><span>“Atlasana.”</span></p>

  <p class="normal"><span>“Ne?”</span></p>

  <p class="normal"><span>“Dışarı çıkıp atla diyorum.”</span></p>

  <p class="normal"><span>“Niye?”</span></p>

  <p class="normal"><span>“Etrafta hiç ayak izi görüyor musun?”</span></p>

  <p class="normal"><span>“Ne izi?”</span></p>

  <p class="normal"><span>Komiser iki elini ağzının etrafına huni yaparak bağırdı: “Ayak izi!”</span></p>

  <p class="normal"><span>“E?”</span></p>

  <p class="normal"><span>“Aracının izi var.”</span></p>

  <p class="normal"><span>“E?” dedim bir daha. Der demez, trafo kulesini çevreleyen kelleşmiş toprağı fark ettim. Hım. Baskından önceki günler yağmurluydu, aracın tekerlek izleri o yüzden… Hım.</span></p>

  <p class="normal"><span>“Adam atlamış diyorum.”</span></p>

  <p class="normal"><span>Yükseklik korkusundan mı, nedir, kafam çalışıverdi. “E? İnerken atlamışsa çıkarken ne yapmış?” dedim bu sefer. “Zıplamış mı?”</span></p>

  <p class="normal"><span>Komiser bir an önce bana baktı, ardından kafasını indirip yanında dikilen Tayyar’a baktı. “Şu taraf!” dedi birden.</span></p>

  <p class="normal"><span>Şu tarafta, yani onların durduğu ve benim tırmanmaya başladığım tarafın aksi yönünde epey babasından bir ağaç vardı. Epey babasından derken, kalın gövdeli, kocaman dallı, yaşlı bir güzellik demeye getiriyorum. Nasıl denk geldiyse kuleye yakın duruyordu. Kim bilir, kuleyi buraya diken elektrikçiler, yetkili mühendis veya kim ilgileniyorsa bu kadar yaşlı bir ağacı kesmeye kıyamamıştı belki. Ya da bu açıklık doğaldı, denk gelmiş, kule böyle dikilmişti, ağaca-mağaca kimse bakmamıştı. Ya da sırf romana katkı yapsın diye… Neyse, işte, yaşlı ağacın kalın dallarından birkaçı kuleye, biraz akrobat birinin tırmanıp sıçrayabileceği mesafedeydi, onu diyorum.</span></p>

  <p class="normal"><span>“Ha,” dedim, “katil hem profesyonel nişancı hem cambaz diyorsun yani!”</span></p>

  <p class="normal"><span>“Neden olmasın?” dedi bu. “Haydi, atla!”</span></p>

  <p class="normal"><span>“Nereye? Ağaca mı?”</span></p>

  <p class="normal"><span>“Saçmalama!” dedi bu sefer. Bakındı, hımladı, “Ağacın yakınlarına bir yere…” Durdu, ağaca doğru ilerledi. Kafasını salladı. Tayyar’a duyamadığım bir şeyler söyledi, Tayyar da kafa salladı. Kafayı kaldırıp, “Bu tarafa,” dedi. “Şuraya kadar in, demirlerin arasından çık ve atla.”</span></p>

  <p class="normal"><span>Şuraya kadar dediği yer, yerden rahat üç metre yüksekti. Ancak mantıklı görünüyordu, hakkını teslim etmeliyim. Varsaydığı doğruysa, yani sirk kaçkını, profesyonel ve alengir çılgını nişancımız aracını park edip yumuşak toprakta iz bırakmamak için ağaçların arasından geçerek bu yaşlı güzelliğe tırmanmış, kuleye uzanan kalın dallardan birine çıkıp sıçramış, işini gördükten sonra yine ayak izi bırakmamak için atlamışsa ve ağaca atlamamışsa ki fizikten azıcık anlayan herkesin takdir edeceği üzere dalın üzerinde durup sıçramak, yüksekten dala atlamakla aynı şey değildir, illa yakınlarındaki en uygun çimenliğe atlamış olmalıydı. Eh, filmlerde neler yapılıyordu; dublörü vardı, cambazı vardı…</span></p>

  <p class="normal"><span>“E?” dedi Abdullah.</span></p>

  <p class="normal"><span>Korkudandı, kesin. “Peki,” dedim, “ya lastik izleri?”</span></p>

  <p class="normal"><span>“Ne olmuş lastik izlerine?”</span></p>

  <p class="normal"><span>“Burada ayak izi bırakmak istememiş ama orada lastik izi bırakmış, öyle mi?”</span></p>

  <p class="normal"><span>“Trafoyu kontrole gelen elektrikçilerin araçlarıyla karışabileceğini düşünmüştür ki karışabilir zaten. Ayrıca lastiğin kalıbından modelini bulsak ne olacak?”</span></p>

  <p class="normal"><span>“Nasıl ne olacak?”</span></p>

  <p class="normal"><span>“Çok film izliyorsun,” dedi bu sefer gülerek. “Bizim memlekette herkes orijinal lastik mi kullanıyor sanki?”</span></p>

  <p class="normal"><span>Haydi, buyur. Gene haklıydı komiser. ‘Çıkma lastik’ diye bir şey her ülkede var mıydı, bilmiyordum ama Amerikan dizilerinde tekerlek izinden neler buluyorlardı. Ya, tamam, tamamdı da, oğlum, yüksekten korkuyorum ben. Düşmek, boşluk, falan… Ne atlaması?</span></p>

  <p class="normal"><span>“Haydi,” dedi Abdullah bir daha.</span></p>

  <p class="normal"><span>E, dedim, Vedat, bu da varmış. Haydi, bismillah hesabı soğuk terlerle birlikte inmeye başladım. İstenen yere vardığımda kolayına sığmayacağımı bile bile demirlerin arasından geçmeye kalktım. Of, puf, ulan düşer miyim, hay, vay derken üstümü başımı iyice pasa bulayıp sırtımdakini bir yere takmamayı başararak çıktım. Of ve pufu kesmeden dengemi buldum, aşağı baktım. Komiser çenesini sıvazlayarak bakıyordu. “E, haydi,” dedi. “Tüfek?” dedim. Eliyle bir daha atlamamı işaret etti bu. Sonunda iyi, nedir anasını satayım, dedim, döndüm, demirleri sımsıkı tutmayı bırakmadan öne yaylandım. Bir, iki, hayda! Kapa gözü, atla. Sanki yanan gökdelenden atlıyordum; oysa abartılacak, en azından o kadar abartılacak bir şey yoktu. Dışarıdan bakan için, onu diyorum. Ha, üç metre civarından atlamak, çimenliğe bile olsa az şey değildi tabii…</span></p>

  <p class="normal"><span>Şimdi, arada söyleyip dururum, gene söyleyeceğim: Kafa işlerinde tartışmalıyımdır ama düş, kalk, dayak ye, at, vesaire, hepsinde iyi sayılırım. Bu yaşta bile. Diyeceğim, öyle boş çuval gibi, boş denmez ve ‘çuval’ın sonuna bir ‘ı’ eklenir ama edep hesabı yapmıyorum bunları, düşmedim. Son anda sol dizimi toprağa vurmam hariç, inişim ve öne kapaklanışım gayet usturuplu sayılabilirdi. Ayrıca sırtımdaki tüfek olmasa kovboydan kemendi yemiş sığır misali öne kapaklanmazdım, kesin.</span></p>

  <p class="normal"><span>Çimler üzerinde dizimi ovalarken Abdullah yanıma geldi. İyi misin, vah evladıma falan demeden gene el çenede çömeldi. Hım, dedi. Cevat el verip kalkmama ve ardından Kanas’ı çıkarmama yardım ederken hâlâ çömeliyor ve hımlıyordu.</span></p>

  <p class="normal"><span>“E?” dedim her zamanki gibi.</span></p>

  <p class="normal"><span>Yanıt vermedi, doğruldu, öne eğilerek ve çok dikkatli, ağır adımlar atarak çevreyi taramaya başladı. Birden, “Aha!” dedi. Diğer üç kişi, ben, Tayyar ve Cevat yani, hemen yanına vardık.</span></p>

  <p class="normal"><span>Komiserin parmağıyla işaret ettiği, inişimi yaptığım yerin iki adım kadar solunda toprak, üzerindeki çimle birlikte, sanki biri topu ıskalayıp ayağının burnunu yere çakmışçasına kalkıp öylece kurumuştu. Çimlerin arasında, bulayım diye bakmayanın göremeyeceği türden bir şeydi.</span></p>

  <p class="normal"><span>“Adam işini fazlasıyla biliyormuş,” dedi Abdullah. “Diğer ayağın izi yok; inmeyi de çıkmayı da bilen biriymiş, sadece biraz şanssızmış diyebiliriz. Belki tam ayarlayamadı; yoksa muhtemelen bu izi de bırakmazdı.”</span></p>

  <p class="normal"><span>“İyi ki şanssızmış,” dedim. Başka ne diyeceğimi bilemiyordum.</span></p>

  <p class="normal"><span>“Öyle,” dedi komiser.</span></p>

  <p class="normal"><span>Ustasından işi kapmaya çalışan çırak misali, hiç konuşmadan izleyen Cevat, “Küçük ayaklıymış amirim,” dedi.</span></p>

  <p class="normal"><span>“Öyle görünüyor, otuz dokuz veya kırk…” Ayağımı uzattım; izi bırakanın ayağı kırk dört değildi, orası kesindi.</span></p>

  <p class="normal"><span>Gene cep telefonları çıktı, izin resmi çekildi. “Bu iyi oldu,” dedi Abdullah. “Şimdi adamımızın, hiç değilse ayak numarasını biliyoruz. Bu da bir şey… Peki, sen yukarıda bir iz bulabildin mi?”</span></p>

  <p class="normal"><span>“Valla, pastan başka pek bir şey göremedim.”</span></p>

  <p class="normal"><span>“Temizlemiş mi herif?”</span></p>

  <p class="normal"><span>Üstümü ve ellerimi göstererek “Bilmem,” dedim, “o temizlemediyse ben temizlemişimdir ama.”</span></p>

  <p class="normal"><span>Abdullah sıkıntıyla iç çekti. Madem önemliydi, bana ne, kendi çıkmalıydı, değil mi? Olay yeri inceleme işinde neye dikkat edileceğini okuyup izlediklerimden az çok biliyordum. Lakin komiser, o yüksekliğe çıkınca bildiklerimin hepsini unutabileceğimi bilmiyordu ve bunu bahaneden sayabilirdik. Ayrıca filmlerdekilerin güvenilmezliği ya da hiç değilse abartılmışlığı ortadaydı. Ama özel dedektifliği ayrı, sonuçta bir sivili hassas delillerin üzerine salmak affedilir görünmüyordu bana. Hoş, aradan bir ay geçmişti ve o zaman zarfında yağmurdu, fırtınaydı falan, her temas iz bırakır şiarından yola çıkılarak kalmıştır denebilecek izleri muhtemelen zaten silmişti. Ama gene de Abdullah’ın temkinsizliğini pek yakıştıramamıştım. Acemi miydi, bana mı pek güvenmişti? Ki ona da acemilik denirdi.</span></p>

  <p class="normal"><span>Neyse, efendim, kusur dediğin her kadı kızında bulunur hesabı, komiserin bana hatalı gelen uygulaması üzerinde fazla kafa yormadım. Birkaç fotoğraf daha çekildi; Kanas, çıktığı polis deposuna dönüş için siyah kumaşına sarıldı, ardından tamamdır kararına vardık.</span></p>

  <p class="normal"><span>Cevat ve Tayyar ekip otosuna ilerlerken Abdullah’ın durakladığını fark ettim. Soran bakışlarla tepesine dikildim. “Bence,” dedi, “olay günü yaşanan hengâmenin bitmesini bekleyip sonra, mesela gece yarısı falan çekip gitmiş.” Mantıklıydı. Hemen, hemen dediğim o iki atışı yapmasından sonra kaçmasının anlamı yoktu; aksine, varsaydığımız aracına atlasa çıkan tantananın ardından mekâna dolaşan polisti, jandarmaydı gibisine enselenebilirdi. Ama yediği herze bilinmediği için kimse kalkıp civarı aramazdı. Rahatça bekleyebilirdi ve muhtemelen beklemişti. Sonra, belki gece iyice inip ortalık nispeten yatışınca çekip gitmiş olmalıydı.</span></p>

  <p class="normal"><span>“Polonezköy yoluna değil, bu tarafa gitmiştir,” dedim. “Dediğin gibi, gece çıkmıştır. Farlar sönük falan. Evin önünden geçmemiştir.”</span></p>

  <p class="normal"><span>Abdullah niye demedi, onaylar manada kafa salladı.</span></p>

  <p class="normal"><span>“Ve gene bu taraftan gelmiştir,” diye ekledim.</span></p>

  <p class="normal"><span>“Ne var o tarafta?”</span></p>

  <p class="normal"><span>“Bilmiyorum,” dedim. “Ama yol sonunda Şile yoluna bağlanıyordur herhalde.”</span></p>

  <p class="normal"><span>Komiser gene kafa salladı, ardından, “Aslında hata ettik,” dedi. “Seni değil, Tayyar’ı çıkarmalıydım oraya.”</span></p>

  <p class="normal"><span>“Neden?” dedim.</span></p>

  <p class="normal"><span>“Özel Harekât’tan gelmedir Tayyar,” dedi Abdullah. “Tırmanmalı, zıplamalı işleri iyi becerir. Kedi gibidir.”</span></p>

  <p class="normal"><span>“Ayağı kaç numara?” dedim.</span></p>

  <p class="normal"><span>En tersinden baktı komiser.</span></p>

  <p class="normal"><span>“Ne?” dedim.</span></p>
</body>
</html>
