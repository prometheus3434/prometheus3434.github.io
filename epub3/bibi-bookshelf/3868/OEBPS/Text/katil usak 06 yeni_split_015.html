<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_12">Heyecana Gerek Yok</h1>

  <p class="normal"><span>“Sen değil miydin sosyeteye iş yapmak isteyen? Ne hayıflanıyorsun? Hayır, hep manda gibiyim deyip duruyorsun, sonra şatafat karşısında ezilip büzülüyorsun. Cık, toparlan, Vedat. Hani, nerede senin şu meşhur vurdumduymazlığın? Nerede kaldı en dehşetli olayların bile etkisinden beş, bilemedin on dakika geçmeden kurtulman? Tamam, kadın çok güzel, kabul. Taktığından değil ama bir de çok zengin. Ayrıca her tavrında, bakışında, duruşunda, oturuşunda ve falan ile filanında ender görülecek cinsten bir zarafet ve cinsellik birleşimi var, eyvallah. Eyvallah, eyvallah da güzelim, bu kafayla neyi, ne kadar götürürsün, bir düşünsene... Alo? Kime diyorum? Bak, hâlâ titriyor. Yuh be! Yok, arkadaş; istifa edeceğim ben. Bana ne, hep ben mi tasalanacağım?” diyordu bir tanesi. Öteki daha da şaşkındı. Her zamanki gibi rotadan çıkayım, işi gücü bırakıp kadına yol yapma çalışmalarına girişeyim diye dürtüklüyordu ya, ı-ıh.</span></p>

  <p class="normal"><span>İlk karşılaşmamızda sonlara doğru bir şekilde toparlanmıştım ama bu sefer, bilemiyorum neden, anlattıklarımı dinledikten sonra uzaklara dalıp gitmiş görünen Şahane Hanım’ın karşısında, işleri dekorasyon dergilerinde sergilenen kim bilir hangi meşhur iç mimar veya dekoratörün elinden çıktığı kesin ve bana epey soğuk görünen kocaman odanın ortasında, taş gibi mi denir, buz gibi mi, artık nasıl denirse işte öyle dikiliyordum.</span></p>

  <p class="normal"><span>Abdullah komiser ve iki adamıyla Gayrettepe’de ‘Ben biraz dolanayım bakalım,’ diyerek vedalaşıp hemen yandaki yokuşa bıraktığım arabama dönerek sırasıyla Nilgün’ü, Necmi’yi ve Şahane Hanım’ı aramıştım. Nilgün sesimin iyi gelmesine sevinmişti; hayır, arayan-soran yoktu henüz. Aile boyu beyin fırtınasının sabahına, araştırmalarına silah satıcılarını da eklemesini buyurduğum Necmi ise, ‘Daha dur bakalım ağabey,’ diyordu. İyi. O halde Şahane Hanım’la, özellikle polis kapısını çalmadan önce –polisin henüz onu aramadığını laf arasında öğrenmiştim– görüşme zamanıydı. Telefonda adresini almış ve dünden bu yana önemli gelişmeler olduğunu, görüşmemiz gerektiğini söylemiştim.</span></p>

  <p class="normal"><span>Tişört. Evet, tişört, daha doğrusu tişört ve kot pantolonuma bulaşan pastı mesele. Değil mi? Sen ne cüretle böylesi bir asaletin ortasına üst baş pislik içinde, çapulcu misali girersin? Değil mi? Ayıp bir kere. Annem veya Nilgün şu halimi görse demediğini bırakmazdı. Tabii, tabii. Kesin kılığımdan utandığım için böyle ezilip büzülüyordum. Terbiye meselesi. Bana, daha doğrusu bizim ve bizden önceki orta sınıf kuşaklarına sıkıca tembihlenen şeylerdendi bu: ‘Üstüne başına dikkat et; temiz ol, az ve öz konuş, sırıtma, falan yap, filan et…’ “Hah,” dedi şikâyetçim araya girerek. “Hep aynı şey. Ben düzeltmeye çalışayım, sen boz.” “Ne bozması be!” dedi beriki. “Toparlamaya çalışıyorum işte.” “Bahane uydurarak, öyle mi?” “Senin gibi mızmızlanmıyorum en azından.”</span></p>

  <p class="normal"><span>E ama yettiniz, dedim ikisine birden. Yol yerine yokuş göstermekten başka işe yaramaz mısınız siz? Şunlara bak. Bir de bilinçaltı olacaklar. Sizin sızlatacağınız vicdanı ne yapayım ben? Habire dırdır. Adam gibi laf etmeyecekseniz, gidin köşenizde oturun! Başlatmayın ha!</span></p>

  <p class="normal"><span>Baktım bıraksam Şahane Hanım iyice dalacak, içinde televizyon bulunmayan bir oturma odası… Yok, oturma odası olmaz; yani böyle bir evin odalarına sıradan adlar verilmiyordur herhalde. Ne odası peki? Koyu gri, minik benekli mermer aksam. Halısız zemin. Beyaz duvarlar. Soğuk. Hepsine tezat koltuk takımı. Hım. Aman boş ver. Neyse, dediğim gibi, baktım Şahane Hanım anlattıklarımdan sonra sessizliğe iyice gömülüyor, etrafımla uğraşmayı kesip hafifçe öksürdüm. Bakışları bana döndüğünde, “Şimdi,” dedim, “size sormam gereken sorular çıktı ortaya, malûm.”</span></p>

  <p class="normal"><span>“Tabii,” dedi Şahane Hanım. “Otursanıza.”</span></p>

  <p class="normal"><span>“Oturmayayım, daha iyi,” dedim. “Halimi görüyorsunuz.”</span></p>

  <p class="normal"><span>Nasılsa ben temizlemiyorum, ayrıca passa pas, çıkmazsa koltuk takımını, hatta nedir, evin dekorasyonunu, dur, dur, eserse evi bile değiştiririm gibisinden bir vurguyla, “Lütfen,” dedi Şahane Hanım.</span></p>

  <p class="normal"><span>Madem öyle, benden günah gitti deyip oturdum. Oturdum ve başka bir şeye takılıverdim aynı anda: Hani istediğimden değil, bir su olsun ikram etmeye, ikram derken kendi değil elbet, kapıyı açıp beni buyur eden kız veya salona götürülürken gördüğüm orta yaşlı hanıma buyurmasından bahsediyorum, kalkışmamıştı. Benzer tavrı birkaç saat önce Haracı çifti de göstermişti. Nilüfer Hanım’dan ‘Emek veriyorsunuz, susamışsınızdır koçyiğitlerim, birer ayran alıverin, elceğizlerimle yapıverdiydim,’ türü bir hareketi elbet beklememiştim ya, ter dökene ikramı ta küçüklüğümden insanlık icabı bellemiştim ve tamam, karı koca Haracılar pek meymenetsiz tiplerdi ama bu kadar mı diye düşünmüştüm. Bu kadarmış anlaşılan. Şahane Hanım, şahaneydi evet, evet de, insan bir sorardı, değil mi? Hoş, ofise geldiğinde ben de ona bir şey ikram etmemiştim. Ama o durum farklıydı. Biraz.</span></p>

  <p class="normal"><span>Fakat birden ikram eksikliğinin işime yaradığını, kadına, az evvel vicdan dırdırcılarımın huzurunu kaçıran bakışımın değiştiğini fark ettim. Belki bunlarda, bunlar derken aristokratik kaymak tabakayı kastediyorum, âdet böyleydi. Belki değildi, herkesi kafadan yargılamamak gerekirdi ama önemi yoktu; elimi ayağımı dolaştıran büyüden birden sıyrılıvermiştim, yeterliydi.</span></p>

  <p class="normal"><span>“Şimdi,” dedim gayet rahat, “eşinizle ilgili bilgiye ihtiyacım var. Örneğin, son zamanlarda bir değişiklik var mıydı Faruk Bey’de?” Klişeyse klişe; klasik polisiye sorularıyla başlamak en iyisiydi.</span></p>

  <p class="normal"><span>“Yoktu,” dedi kadın kısa bir sessizliğin ardından.</span></p>

  <p class="normal"><span>“Emin misiniz?”</span></p>

  <p class="normal"><span>Yanıtını kafa sallayarak verdi.</span></p>

  <p class="normal"><span>“İş durumu?”</span></p>

  <p class="normal"><span>Bu sefer dudak büktü. “Şirketle hiç ilgim yoktur, Vedat Bey.”</span></p>

  <p class="normal"><span>“Ve rahmetli de iş konuşmazdı evde, öyle mi? Peki. Az önce sezgilerinizde haklı çıktığınızı söylediğimde pek şaşırmadınız. Ve kiralık katil olasılığından söz edince dalıp gittiniz. Aklınızdan geçenleri öğrenmek isterim.”</span></p>

  <p class="normal"><span>“Pardon?”</span></p>

  <p class="normal"><span>“Şahane hanım,” dedim, en pes perdemden. “Aklınıza bir şey takıldığı kesin. Size yardım edebilmem için bana yardım etmeniz gerek.”</span></p>

  <p class="normal"><span>Gözlerini kaçırdı Şahane Hanım. Yutkundu, falan. Üstüne gitmedim. Biraz daha öyle durduktan sonra kalktı, neredeyse bizim fakirhaneye denk odada amaçsızca göz gezdirmeye başladı. Susmaya ve beklemeye devam ettim. Aslında böyle durumlarda bastırırdım ama dedim ya, birden güvenimi kazanıvermiştim kadının karşısında.</span></p>

  <p class="normal"><span>Şahane Hanım aradığını bulmuş gibi birden harekete geçti, gitti, artık büfe mi denir, ne denirse, öylesi kalıplı bir komodin irisinin üzerinde duran gümüş çanaktan bir paket sigara aldı ve davranmamı beklemeden bir tane sigara yaktı. Ardından, elde sigara kapıya yöneldi, açtı ve boşluğa iki kahve ısmarladı. İçer miyim, içersem nasıl içerim falan, sormadı bile.</span></p>

  <p class="normal"><span>Çaldığımda kapıyı açıp beni buyur eden genç kız gelip kahveleri aramızda duran sehpaya bırakana kadar konuşmadık. Şahane Hanım, sigarasını söndürdü, yenisini yaktı, kahvesini alıp dudaklarına götürdü. Eh, nedir dedim, arka cebimden kendi paketimi çıkardım ve yamru yumru sigaralarımdan bir tane yaktım.</span></p>

  <p class="normal"><span>On dakikaya yakın konuşmayan ve özenle göz göze gelmekten kaçınan Şahane Yutmaz, kahveden aldığı ikinci yudumun sonunda, “Kahvenizi içmiyorsunuz?” dedi.</span></p>

  <p class="normal"><span>İçimden, ‘Bak sen hassasa’, dışımdansa, dışımdan olmaz tabii, idare edin, “Kahve sevmem,” dedim kaşlarımı kaldırarak. Kadın bir daha gözlerini kaçırdı ve başka bir şey alır mıydınız, özür dilerim, sormadım, ah ben ne eşeğim gibisinden cümleler kurmadı. Baktım böyle göz kaçıra iç çeke gidecek ve okuru iyice sıkacak, “Fevzi Bey,” diye lafa girdim, “yakın dostunuz herhalde.”</span></p>

  <p class="normal"><span>“Fevzi?” dedi Şahane Hanım. Rüyadaymış, yok, kuvvetli bir sakinleştirici yutmuş gibiydi. “Evet, yakın dostumuzdur.”</span></p>

  <p class="normal"><span>“Peki, ya Ege ve Sinan Beyler?”</span></p>

  <p class="normal"><span>“Onlar da…”</span></p>

  <p class="normal"><span>“Sizin mi, eşinizin mi?”</span></p>

  <p class="normal"><span>Kahveden bir yudum daha. “Faruk’un daha çok… Ama benle de yakındırlar.”</span></p>

  <p class="normal"><span>“Ne kadar?”</span></p>

  <p class="normal"><span>Şahane Hanım anlamayanlara özgü kaş çatma hareketini yaptı. Kızan cinsinden değil yani.</span></p>

  <p class="normal"><span>“Ne kadar yakınsınız demek istiyorum,” dedim.</span></p>

  <p class="normal"><span>Kaşlar kızma çatışına geçti. Ayılıvermişti sanki. “Ne demeye getiriyorsunuz?”</span></p>

  <p class="normal"><span>“Hiçbir şey. Sadece kerpeteni nereye tutacağımı bulmaya çalışıyorum.”</span></p>

  <p class="normal"><span>“Kerpeten?” dedi Şahane Hanım. Şaşırmıştı. O-ho, nerede Tefo… Bırak Tefo’yu, saçma sapan sorularda beni zorlanmadan sollayabilen Nilgün bile çok daha kıvraktı. Cık. Şahane Hanım konuştukça gözümdeki devasa varlığını yitiriyordu. Onca güzelliğe, zarafete, asalete karşın… Hım. Az konuş adam sansınlar şiarına mı bel bağlıyordu, nedir?</span></p>

  <p class="normal"><span>Dayanamadım, en ukalasından, hani ‘cık cık’ dermiş pozlarda kafa salladım ve “Saklamaya çabaladığınız bir şey var,” dedim. “Ve size yardım edebilmem için hissiyatınızdan daha somut bir şeyler gerekli bana.” Şahane Hanım gene yanıt vermedi. “Hissiyatınızı doğuran veya kuvvetlendiren bir şeyler olmalı,” diye bir daha denedim.</span></p>

  <p class="normal"><span>Bu sefer de yanıt alamazsam ne haliniz varsa görün deyip çıkacaktım. Ciddiyim.</span></p>
</body>
</html>
