<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_10"><span>Maaile Beyin Fırtınası II:<br class="chapter" />
  Dar Alanda Daralanlar</span></h1>

  <p class="normal"><span>O akşam altı buçuğa doğru eve, sanki dört gün önce değil, daha bu sabah çıkmışım, Tefo’yla ayrılmamışım, onca gündür, evet, tabii farkındaydım, son derece çocukça davranmamışım, kısacası hiçbir şey yokmuş gibi döndüm. Bizimkiler de, annem, muhtemelen babam homurdanmasın diye ve babam doğası gereği, herhangi bir tepkide bulunmadılar. Belki eve iyi dönmem ki Nezih amca, Şahane Hanım’ın ardından arayıp durumu anlatmam ve polis dosyalarına erişmek için yardım istememden sonra bizimkilere ‘Düzeliyor’ haberini iletmişti, hatta iyiyi bırak, sadece dönmem yeterliydi. Üzerime gelmemeleri, bir sürü utanç verebilecek ayrıntının konuşulmaması iyiydi. Ben de, dediğim gibi, her şey olağan seyrindeymiş pozlarında davrandım.</span></p>

  <p class="normal"><span>Neyse, efendim, yıkanır temizlenirsin, üst baş değiştirip kaç gün sonra nihayet anne yemeğine kavuşursun derken ortalık iyice yumuşadı. Yemek sonrasında, ebeveynine sessiz özür sunma derdine düşen her otuz dokuzluk ev çocuğu gibi sofranın toplanıp bulaşıkların makineye yerleştirilmesini üstlendim.</span></p>

  <p class="normal"><span>Annem bir yandan çayın altını yakıp diğer yandan çabamı en anne gülümsemesiyle izler, babam yemek üstüne acı kahvesini bekleyip her zamanki rezilliklerden bahseden haberlere homurdanırken işim bitti. Salona döndüm, telefonu alıp üst katın numarasını çevirdim ve Behice teyzeye, eğer müsaitlerse Nezih amcayla beraber bize gelmelerini rica ettim. Annemin mutfaktan, Behice teyzenin telefondan, nasıl becerdilerse aynı anda yolladıkları ‘Hayırdır oğlum?’ sorularını ve babamın çatılan kaşlarını açıklamasız bıraktım.</span></p>

  <p class="normal"><span>Nezih amcayla Behice teyzenin gelişlerini bildiren kapı ziliyle kumandayı alıp babamın kızacağını bile bile haberlerin ortasında televizyonu kapadım ve hızla gidip kapıyı açtım.</span></p>

  <p class="normal"><span>Sevgili komşularımızı çağırmamla derhal ikincisine girişilen kahvelerin babamla Nezih amcaya ve çayların kalan nüfusa ikramının ardından hâlâ mutfakta bir şeylerle meşgul anneme seslendim. Geldi, oturmasını, dördüyle birden bir konuyu konuşmak istediğimi söyledim. Muhtemelen nihayet bir kız bulduğumu açıklamamı bekliyorlardı; annemle Behice teyze heyecanla, Nezih amcayla babam kaşlarını çatarak arkalarına yaslandılar.</span></p>

  <p class="normal"><span>Yerime oturdum, çayımdan bir yudum aldım ve sabırla bekleyen büyüklerime yardım talebimi ilettim.</span></p>

  <p class="normal"><span>E, ne yapacaktım yani? Önceki bölümde dediğim gibi, tek başıma kafa yürütmekte biraz ama esasen çokça düzenli yürütmekte sorunum vardı. Kafamı sistemli çalıştırma alışkanlığım yoktu ve o alışkanlığın sahibiyle ilişkim bitmişti. Tefo’dan bahsediyorum. Tamam, Abdullah komiserle karşılıklı konuşmanın meyve vereceğini düşünüyordum ama sonuçta o yabancıydı, beni bilmiyordu. Yani, nasıl denir, o kara kuru alçak mahlûk, hem beni hem karşılıklı akıl yürütmelerimizde sarf edebileceğim saçmalıkları hoş görmeyi, o saçmalıkların arasına saçılabilecek pırıltıları ayıklamayı, değerlendirmeyi ve konuşmayı gereğince yönlendirmeyi biliyordu. Abdullah Ömrüm’ün bu melekeleri, varsa bile şimdilik kenardaydı ve tamam, fena elemana benzemiyordu ama sonuçta ona, Tefo gibisi tabii mümkün değil ama kabul edilir ölçüde bile güvenebileceğimden emin değildim. Ayrıca lafın bir yerinde durup bana polis bakışı atması hiç hoşuma gitmemişti.</span></p>

  <p class="normal"><span>Ama ebeveynime ve neredeyse ebeveynim kadar değer verdiğim Dağdelen büyüklerine, af buyurun, sapına kadar güvenebilirdim. Ayrıca polisiyeyse, Nezih amca işin kralı sayılırdı; görüşlerinin işe fazlasıyla yarayacağını söylememe bile gerek yok. Babam ağzından laf alabilmek için kerpeten gerektiren kişilerdendi ama nedir, yirmi dokuz kere kırk yıl kölelik edilesi bir mesleğin erbabıydı ve elbette boş değildi. Annemle Behice teyzeyeyse, hani pek klasik ve nahoş deyişle genelde el hamuruyla er işine karışmama yanlısı görünürlerse de, ta bu gariban gezegende hayatın başlamasından beri varlığı bilinen annelik sıfatının içerdiği özellikleri taşımanın getirdiği ön kabulle rahatlıkla güvenebileceğimi biliyordum. Ayrıca, bir elin nesi, dört çift elin sesiydi.</span></p>

  <p class="normal"><span>Durumu kısaca özetledim. Lafım bitince, lafım boyunca kaş çatan Nezih amca, lafım boyunca homurtularını kahve höpürtülerine karıştırmış babama, ev sahibi ve bir yaş büyüğü sıfatıyla sözü bırakma bakışı yolladı. Benimkiyse karşılığını ‘Estağfurullah, senin konundur, sen buyur’ bakışıyla verdi. Karşılıklı nezaket teatisi birkaç saniyede halledilince Nezih amca, “Zor iş,” dedi.</span></p>

  <p class="normal"><span>“Ya,” dedim. “Peki, ne diyorsunuz?”</span></p>

  <p class="normal"><span>“Sorulacak çok soru var.” Dönüp babama gülümsedi. “Üzerinden zaman geçmiş ve her zamanki gibi daha baştan karışmış kafan.”</span></p>

  <p class="normal"><span>“Öyle valla,” dedim.</span></p>

  <p class="normal"><span>Babam önce, sevdiği feci haşarı ve tembel öğrencisine kırık not vermekten duyulan acıyı dışa vurur havada kafa salladı, ardından, “Kâğıt kalem getir,” diye mırıldanıp kahvesini dudaklarına götürdü. Baktım, Nezih amca sabrı dağları aşan Tibet rahipleri misali gülümsüyor, “Ha,” dedim, “doğru ya…”</span></p>

  <p class="normal"><span>Kalktım, odama gittim ve istenenleri alıp döndüm. Haklıydılar ve Tefo da hep aynısını söylerdi. Kafayı, hele benimki gibi sistemli düşünmekten acizse, zorlamak yerine akla geleni kâğıda dökmek iyi bir yöntemdi. Hoş, bunu genelde o yapardı, ben öyle bakardım ama bu sefer durum malûmunuzdu.</span></p>

  <p class="normal"><span>“Önce,” dedi aile boyu beyin fırtınasına meslek icabı önderlik etmesine kimsenin karşı çıkmayacağı pos bıyıklı patronum, “hedef olman ihtimali üzerinde duralım.”</span></p>

  <p class="normal"><span>“Allah korusun,” dedi annem.</span></p>

  <p class="normal"><span>“Âmin,” dedi Behice teyze. Babam gene, bu sefer telaşı abartacak anneleri işe katmama kızmış gibi kafa salladı.</span></p>

  <p class="normal"><span>“Şimdi,” diye devam etti Nezih amca, “senden, seni öldürecek denli nefret edecek veya ölümünden kâr edinecek kim var, ona bakalım.”</span></p>

  <p class="normal"><span>“Tövbe yarabbi,” dedi annem. Babam bu sefer kıvılcım saçarak baktı anneme. Tüh, dedim, içimden, yanlış hamle mi etmiştim?</span></p>

  <p class="normal"><span>Fakat Nezih amca lafının kesilmesine aldırmış görünmüyordu. “Evet, ne diyorsun?”</span></p>

  <p class="normal"><span>“Vallahi,” dedim, “aklıma kimse gelmiyor. Yani, geliyor, geliyor derken hani illa birisi dersek anlamında geliyor diyorum… Ama gelenin elinden beni bu şekilde öldürmek gelmiyor. Başka şekilde de.”</span></p>

  <p class="normal"><span>Dördü birden ne dediğimi anlamakta zorlanırmış gibi kaş çattı.</span></p>

  <p class="normal"><span>“Yani, hani şu ‘Erenköy Canavarı’ denen herif var ya, hani belki o demeye getiriyorum ama imkânsız.”</span></p>

  <p class="normal"><span>“Neden?” dedi Nezih amca.</span></p>

  <p class="normal"><span>“E, içeride ya adam?” dedim.</span></p>

  <p class="normal"><span>“İçeriden adam tutamaz mı yani?” Kaş çatma sırası bana geçmişti. Sahi, o zibidi, mesleği icabı, bir yolunu bulup dışarı uzanabilir, kiralık katil veya bir meslektaşını tutabilirdi. Ama pek faraziyeydi canım bu… Hem elemanın, gene mesleği icabı ki üstüne dört de cinayeti vardı, illa sıkı bir yerde tutuluyor olması gerekirdi. Cık. “Yok,” dedim Nezih amcaya, “uzak ihtimal o.”</span></p>

  <p class="normal"><span>“Başka?”</span></p>

  <p class="normal"><span>“Başka… Pınarkesen hikâyesinden bir-iki tip mümkün. Ama onlardan biri, hayır birkaçı hapis yatıyor gene. Bir tanesi dışarıda ama… Sanmıyorum. Tabii size şimdi söyleyebileceğim ama izin alma zahmetine kalkışmadığım için yazacağım romanda adlarını veremeyeceğim Şu ve Bu Beyler de var. Ama sırf nafaka ödemek zorunda kaldıkları için kiralık katil tutacaklarını sanmam. Yok, aklıma başkası gelmiyor. Yani bilmeden ayağına bastığım birileri olabilir ama…”</span></p>

  <p class="normal"><span>‘Ama’dan sonrasını getiremeyeceğimi görünce, “O zaman,” dedi Nezih amca, “belki hedef sen değildin.”</span></p>

  <p class="normal"><span>“Zaten Şahane Hanım’ın hissiyatı da o yöndeymiş, değil mi?”</span></p>

  <p class="normal"><span>Dört baş birden Behice teyzeye döndü. Canım teyzem, ana yarım, anında kızardı. Annemle babamın değil elbet ama Nezih amcanın gözlerindeki aşk, bencileyin manda derisinden yapılmışların bile anlayacağı cinstendi. Gülümseyerek, “Öyleymiş,” dedi pos bıyıklı ama sakalsız ve elbette kırmızı elbisesiz Noel Baba kılıklı patronum. Sonra tekrar bana baktı ve “Peki,” dedi, “o zaman maktulleri düşünmek gerekecek.”</span></p>

  <p class="normal"><span>“Valla, bence Faruk Yutmaz üzerinde yoğunlaşmak gerek.” Behice teyzeye baktım, “Şahane Hanım’ın hissettiği üzere,” dedim.</span></p>

  <p class="normal"><span>“Hissi biraz bırak bence,” dedi babam, ‘Dur bakalım’ gibilerinden hafifçe öksürerek. “Öteki çocuğu neden hemen siliyorsun?”</span></p>

  <p class="normal"><span>“E,” dedim, “gariban delikanlıyı kim, neden vursun?”</span></p>

  <p class="normal"><span>“Bir sürü neden bulunabilir,” dedi benimki inatla. “Kan davası bile mümkün.” Behice teyzenin edindiği takdiri mi kıskanmıştı, nedir?</span></p>

  <p class="normal"><span>“İkinci kurşun atılmasaydı haklısın derdim,” dedi Nezih amca. “Ama ikinci kurşun o delikanlıyı… Neydi adı?”</span></p>

  <p class="normal"><span>“Turgay Kıray.”</span></p>

  <p class="normal"><span>“Turgay… Evet, Allah rahmet eylesin, ikinci kurşun Turgay Kıray’ı hedeflikten çıkarıyor.”</span></p>

  <p class="normal"><span>“Tesadüfen mi diyorsunuz Nezih Bey?” Anneme de bak, dedim sırıtarak. İçimden canım.</span></p>

  <p class="normal"><span>“Öyle görünüyor.”</span></p>

  <p class="normal"><span>“İyi de,” diyerek yerinde dikleşti babam. “İkinci atış birinciyi maskelemeye yönelik olamaz mı?”</span></p>

  <p class="normal"><span>‘Yok artık,’ dercesine kaş kaldırıp dudak büktü Nezih amca. Ama muhtemelen kalp kırmamak adına, “Olabilir, Turhan Bey,” dedi. Eh, beğen veya beğenme, mümkündü. Gerek okuduğum kitaplardan, gerek izlediğim filmlerden, ötesi, kendi yaşadıklarımdan esas amacı maskelemeye yönelik eylemlerin sıkça kullanıldığını biliyordum. Biliyordum ama kurguyla gerçek ne kadar örtüşebilirdi ya da her vakada illa öyle olacak diye bir kural var mıydı, orası biraz havada kalıyordu.</span></p>

  <p class="normal"><span>“O zaman, Şahane Hanım’a eşinin yok yoluna gittiğini mi söyleyeceğiz yani?” dedim.</span></p>

  <p class="normal"><span>“Daha bir şey diyecek durum yok ortada,” dedi Nezih amca. Tekrar babama döndü. “Dediğin uzak ihtimal ama elbette mümkün, Turhan Bey. Fakat malûm, önce akla en yatkın gelenlere bakmak lazım. Onlar elendiğinde diğerlerine geçmek daha iyidir.”</span></p>

  <p class="normal"><span>Babam, Occam’ın Usturası’na itiraz edecek değilim der gibisinden kafa salladı. Ardından, Nezih amca lafına başlayamadan, “Elbette,” dedi, “tersi de mümkün.”</span></p>

  <p class="normal"><span>“Nasıl yani?” dedi annem.</span></p>

  <p class="normal"><span>“Delikanlıyı, Faruk Bey miydi, evet, Faruk Bey’in öldürülmesinde şaşırtmaca amaçlı vurmaları da mümkün.”</span></p>

  <p class="normal"><span>Millet babamın fikrine kafa sallarken aha, dedim içimden, daha yakalamaya kalkamadan ipin ucu kaçıyor. Takipte zorlanacağım bir ‘öyleyken böyle ama aslında şöyle’ dizisi daha başlayacaktı anlaşılan. Tefo’yla sık yaşadığım bir durumdu. Hoş, genelde bir yerinde yakalamayı başarırdım, o yüzden endişelenmedim ama neme lazım diyerek araya girdim: “Benle ilgisi kesin yok diyorsunuz, öyle mi?”</span></p>

  <p class="normal"><span>Dördü birden, bu sefer ‘E, orayı geçmiştik be güzelim; karıştırıp keyif kaçırmasan…’ ifadesi takındı.</span></p>

  <p class="normal"><span>“Kesin diyemeyiz elbette,” dedi Nezih amca.</span></p>

  <p class="normal"><span>“Ama uzak ihtimal,” dedi babam.</span></p>

  <p class="normal"><span>“Evet, uzak.”</span></p>

  <p class="normal"><span>“Nedenmiş o?” diye araya girdi canım annem. Analık içgüdüsü belki, içime dolan ‘E, ne bu? Bana karşı birleşiyor musunuz?’ haykırışını sezmişti sanki.</span></p>

  <p class="normal"><span>Babam, la havle çeker havada, “E, çocuğa atacağı varsa niye o adamcağızı vursun?” dedi anneme.</span></p>

  <p class="normal"><span>“Tutturamamıştır,” dedi annem. Ardından bana bakarak, “Çok şükür,” diye ekledi.</span></p>

  <p class="normal"><span>“Niye tutturamasın? Adam keskin nişancı işte,” dedi babam. “Hem Vedat ortadan kaybolmuyor ki ıskalasın. Sadece yere kapaklanıyor. Ama sonuçta,”–bir an düşünür gibi durakladı burada–“koskoca adam.” Manda gibi herif diyecekti, biliyordum.</span></p>

  <p class="normal"><span>“Doğru,” dedi Nezih amca, annem cevap yetiştiremeden. İyi de etti; sıkça değindiğim üzere, babamın ağzı, kerpetenle laf çıkarılanlar sınıfına girer. Nezih amca, bu bilinirken babamın bu kadar laf etmesinin ardından bir tartışma, tartışma derken karı-koca kavgasından bahsediyorum, çıkmasından endişelenmişti belki. Hoş, annemle babamın birbirlerine girdiğini o yaşa dek görmemiştim. Bu yaşıma geldim, hâlâ görmedim, hemen belirteyim. Ha, nedir, istisnası vardır muhakkak ama genelde her karı-koca kavga eder; yani, bizimkiler büyük olasılıkla bana çaktırmadan etmişlerdir, onu diyorum.</span></p>

  <p class="normal"><span>Bırak beni, pek sevgili dostlarının önünde kapışmayacaklarından emindim ama belki sezgisinde haklıydı Nezih amca. Değilse bile müdahalesi, en azından konunun dağılmaması açısından gerekli görünüyordu.</span></p>

  <p class="normal"><span>“Eğer,” diye devam etti Nezih amca, anneme bakarak, “dediğin gibiyse Selma Hanım, katilin keskin nişancılığını bir kenara ayırmak gerekecek. Ama o, şimdilik imkânsız.”</span></p>

  <p class="normal"><span>“Neden?” dedi Behice teyze. Anneme destek vermek gelmişti içinden herhalde.</span></p>

  <p class="normal"><span>“Çünkü kullandığı silah her önüne gelenin edineceği türden bir şey değil.” Pek sabırlıydı Nezih amca. “Yani, uzak mesafeden, profesyonel ve epey pahalı bir suikast silahını kullananın amatörlüğünü düşünmek zor biraz.”</span></p>

  <p class="normal"><span>“Pahalı mıymış?” dedi babam.</span></p>

  <p class="normal"><span>“Su içinde on üç bin dolar,” dedim.</span></p>

  <p class="normal"><span>“Uzaktan attığı ne malûm?” Anlaşılan annem, ödeyeceği bedele aldırmayan ve esas meseleyi dert eden kaşarlı işadamı misali pes etmeyecekti ki bu, babamın konuşması kadar şaşırtıcıydı.</span></p>

  <p class="normal"><span>“Mesafe önemli mi ayrıca?” diye ekledi Behice teyze. Babalar bakıştı. Benimki sıkıntıyla göz devirirken, Nezih amca, “Bir bakıma,” dedi. “Evin bahçesinden ateş etmediği kesin. Orasını tartışmak bile gereksiz. Ancak, yakın bir mesafeden, örneğin duvarın hemen ardından ateş etmesi de uygun değil.”</span></p>

  <p class="normal"><span>“Neden?” dedi annem.</span></p>

  <p class="normal"><span>“Görülme riski var.”</span></p>

  <p class="normal"><span>“Nasıl? O hengâmede, duvarın ardına kim bakardı?”</span></p>

  <p class="normal"><span>“Vedat,” dedi Nezih amca, “şu evde güvenlik kameraları vardır muhakkak, değil mi?”</span></p>

  <p class="normal"><span>“Vardır herhalde. Bakmadım gerçi.”</span></p>

  <p class="normal"><span>“Söz konusu ev sahipleri çok zengin olduğuna göre,” dedi Nezih amca, “evlerinde muhakkak güvenlik sistemi vardır ve profesyonellere kurdurmuşlardır. Yani, evin civarında belli bir mesafeyi de görebilen kameralar mevcuttur. Ve eğer katil profesyonelse ki kullandığı silahın bile tek başına bunu düşündürmesi bir yana, yaptığı işi planladığını düşünmek durumundayız, eylem öncesinde çevresini iyi araştırmıştır. Yani güvenlik kameralarını görmüştür ve tahmini görüş alanlarının dışında kalmaya ehemmiyet vermiştir.”</span></p>

  <p class="normal"><span>“Muhakkak,” dedi babam.</span></p>

  <p class="normal"><span>Hah, ne hoş! Polis komiserinin aklına gelmeyen bir ayrıntı. Benim aklıma gelmemesini normal karşılıyordum elbette.</span></p>

  <p class="normal"><span>“E ama etraf orman demedin mi sen oğlum?” dedi annem.</span></p>

  <p class="normal"><span>“Orman,” dedim kafa sallayarak.</span></p>

  <p class="normal"><span>“Bir sürü ağaç var yani?”</span></p>

  <p class="normal"><span>“Var,” dedim.</span></p>

  <p class="normal"><span>Annem gülümseyerek babalara baktı. “Kameralar her yeri görebilir diyorsunuz yani? Ağaçlar, yapraklar…”</span></p>

  <p class="normal"><span>Muhataplar birbirine baktı. Nezih amca gülümseyerek kafa salladı. “Haklısın.” Annem muzafferane gülümserken babam oturduğu yerde biraz daha dikildi. “Gerçi,” dedi, “bunlar önemli değil bence. İşe yaramak bakımından.”</span></p>

  <p class="normal"><span>Annem ellerini beline koyup, ‘Ya, nedenmiş bakalım, Turhan Bey?’ gibisinden itiraz etmek istedi mi, bilemiyorum ama ses çıkartmadı. Babam, “İşe yaramak derken, çözümde ilerleme bakımından diyorum. Konuyu habire tıkamanın bir anlamı yok, sonuçta faraziye hepsi. Gerçi bilimin başı faraziye kurmaktır ama elimizde zaten bir tane varken bir diğeriyle yolunu kesmemek daha iyi bence,” diye devam etti. “Fikirleri teker teker inceleyip elemek gerek.”</span></p>

  <p class="normal"><span>“Doğru söylüyorsun, Turhan Bey,” dedi Nezih amca. “İkiniz de haklısınız. Ve doğru, karıştırmamak lazım; önce bir teoriyi alalım, üzerinde çalışalım. Bir yere varmıyorsa diğerine geçmek daha uygun.”</span></p>

  <p class="normal"><span>Annem az önceki şaşırtıcı diklenmesini ki önce Behice teyzenin çıkışı, ardından babamın bildim bileli sarf ettiği cümlelerin neredeyse toplamına yakınını on dakika içinde kurmasından sonra neye şaşıracağımı şaşırmıştım, geri çekti, kalktı ve çayları tazeleyeceğini söyledi. Babalar birer kahve daha içmeyecekti, malûmdu, bu yaşta artık dokunuyordu. Çaya hayır diyen yoktu tabii.</span></p>

  <p class="normal"><span>Tabii, tabii de, yahu biri de çayın veya kahvenin yanında sigara yakamaz mıydı Allah aşkına? Yemek üstü yakama, yemek sonrası çayla yakama… Cık, işti, görev aşkıydı, yardım istemeydi falan tamam diyordum ama bir mola alsak, bu pis tiryakiyi odasına yollayıp kudurmadan sakinleştirsek… Hayır, dumansız düşünemiyordum diyeceğim, tanıyanlar yemeyecek şimdi…</span></p>

  <p class="normal"><span>Annem çayları şıpınişi getirdi, yapay tatlandırıcı kutusu şekersiz içen babam ve şekerli içen ben hariç kalan üç kişi arasında dolandı. Kaşık şıngırtılarının bitişiyle Nezih amca, bir kez daha, “Şimdi,” dedi. “En mantıklı görünenden başlayalım. Yani katilin Faruk Bey’i öldürmeyi hedeflediğini kabul edelim.” Durdu, hiçbirimizden ses çıkmadığını görünce devam etti. “Şöyle diyelim: Biri, Faruk Bey’i öldürmesi için profesyonel bir keskin nişancı, belki bir suikastçı tutuyor.”</span></p>

  <p class="normal"><span>“İlla tutması mı gerek?” dedim. “Keskin nişancıyla arasında kişisel bir meseledir, kendi halletmiştir belki? Nişancı diyorum…”</span></p>

  <p class="normal"><span>“Mümkün,” dedi Nezih amca. “Ama önce bir faraziye üzerinden gidelim demiştik.”</span></p>

  <p class="normal"><span>“Bilimde model kurmak esastır,” dedi babam. “Teori geliştirmede yani. Sonra bulunanların varsayımlarla örtüşüp örtüşmediğine bakılır.”</span></p>

  <p class="normal"><span>Nezih amca desteğe gülümseyerek yanıt verdi. “Evet, bu yüzden önce karar verdiğimiz faraziyeyle gidelim. Sorular çıktıkça kenara yazalım.” Durdu. Bana baktı. “E?” dedi, “yazsana.”</span></p>

  <p class="normal"><span>O dakikaya dek tek kelime yazmamıştım; elde kalem, dizimde not defterim, aile boyu dedektiflik gösterisine dalmıştım çünkü. Şaşırtıcılığı ayrı, zevkliydi de. Hani, ne bileyim, ailece Borsa oynar gibiydik. Hoş, ne babam ne annemle, çocukluğumda demeye getiriyorum, böyle bir şey, Borsa veya Kızma Birader, vesaire oynamıştım. Ana, dedim, içimden elbet, yoksa çocukluğumdan kalma eksikliğin giderilmesi hazzına mı kapılıyordum? Hayır, sadece hoşuma gitmişti. Hani anlattıklarımdan babamın öyle çocuğuyla güreşecek tiplerden olmadığını, anneminse dur durak bilmeksizin ev hanımlığı ve annelikle iştigal ettiğini biliyorsunuz ya, aranızda filmlerdekilere özenip ‘Şu Vedat’ı yatırsam koltuğa, versem psikanalizi, insem çocukluğuna’ diyecek varsa önceden uyarayım: Bizimki çocuğun ev sahibi ilan edildiği ‘modern-demokrat’ ailelerden değildir ve vereceği olan, her şekilde vermeyi bilir. Yani, eksikli, en azından aile sevgisi ve şefkat anlamında eksikli bir çocukluk geçirmedim, merak ve telaş buyurmayın.</span></p>

  <p class="normal"><span>Durduk yerde aile savunusu ayrı, sahiden hoşuma gitmişti manzara. Annemle Behice teyze ‘dizilerinin’ veya o gece hangi akla ziyan yarışma yayınlanıyorsa artık onun kaçmasına aldırmıyordu mesela.</span></p>

  <p class="normal"><span>Nezih amcanın uyarısıyla, ‘Kişisel mesele’ notunu defterime yazdım. “Pekâlâ,” dedi Nezih amca, “ne diyorduk? Biri, Faruk Bey’i vurması için adam tutuyor. Şimdi, kullandığı silaha bakarak, katil için profesyonel bir keskin nişancı diyebilir, hemen şu soruyu sorabiliriz: Kim kiralık katil tutabilir?”</span></p>

  <p class="normal"><span>“Kaç paradır ki kiralık katilin maaşı?” dedi Behice teyze. Pek saftır sağ olsun, her daim çıkar, bunun gibi sevimli bir cümle kurar, herkesi güldürür.</span></p>

  <p class="normal"><span>Babam onca konuşmasının üzerine bir de gülerek, “Hay Allah müstahakkını versin Behice Hanım!” derken araya girdim, “Ucuz değildir herhalde. Kiralık katil tutmak yani,” dedim.</span></p>

  <p class="normal"><span>Gülerek kafa salladı benim patron. “Öyle. Bu durumda, nişancının arkasındaki kişinin girebileceği toplumsal sınıfın çerçevesini daraltmak mümkün. Faruk Bey’in maddi durumunu düşündüğümüzdeyse, katillerin genelde kurbanlarının yakın çevresinden çıktığı bilgisiyle uyum sağladığını görebiliriz.”</span></p>

  <p class="normal"><span>“Tabii, yakın çevrenin tanımlanması gerek,” dedi babam.</span></p>

  <p class="normal"><span>“Öyle. Aile, arkadaşlar ve iş çevresi… Kendi sınıfından kişiler. Bunları araştırmak gerek. Az iş değil; tek başına altından kalkabileceğini sanmıyorum.”</span></p>

  <p class="normal"><span>“Tek başıma değilim,” dedim. Nezih amcanın neyi kastettiğinin farkındaydım. Lafın dönüp dolaşıp Tefo’ya geleceğini biliyordum. Herhangi bir yumuşamaya mahal vermeyecektim, çabucak ekledim: “Adamlarım var.” Nezih amcanın kalkan kaşlarıyla yönelttiği soruyu derhal cevapladım: “Üç tane soruşturma elemanı aldım işe. Sana haber vermedim, kusura bakma Nezih amca. Ama merak etme, maaşı falan, hepsini hallettim.” Sallıyordum tabii. Tefo konusunda üzerime gelmesinler, yeterdi. “Hem tanırsın; daha doğrusu onlar seni tanıyor. Necmi… Papik Necmi ile Mustafa ve Sinan.” Durakladığımda Nezih amca kaş çatıyordu. Necmi’yle diğerlerini hatırladığı ve haliyle pek onaylamadığı belliydi. Aynı anda annem, “A,” dedi olanca iyi niyetiyle, “şu kaç sene önce yaralandığında sana çiçek getiren gençler değil mi onlar?”</span></p>

  <p class="normal"><span>“E, maşallah anne,” dedim, “nasıl hatırladın?”</span></p>

  <p class="normal"><span>“Anneler unutmaz, oğlum,” dedi Behice teyze. Anneler harikadır elbette ya, dedim, tabii gene içimden ve ‘aslında filler…’ türünden komikliğe başlayacaktım, tuttum kendimi. Her gün bıçaklanmıyordum; annemin Necmi’yle avenesini hatırlaması çok şaşırtıcı değildi yani.</span></p>

  <p class="normal"><span>“Sen onları dert etme,” dedim Nezih amcaya. “Ayrıca Faruk Bey’in ailesi ve çevresiyle ilgili bağlantı buldum.”</span></p>

  <p class="normal"><span>“İyi,” dedi Nezih amca. Muhtemelen, ne muhtemeli, Necmi’yle adamlarının polise ve elbette karşı tarafa ufak çapta muhbirlik yaptığını biliyordu. Mafyaya ve ölümlü işlere bulaşınca başın derde gireceğini de. İş bitirmenin önemini ve uyarılara kulak asmayacağımı da. Ve gene biliyordum, esas derdi, gerektiğinde beni frenleyecek, aklıselime döndürecek Tefo’nun yokluğuydu.</span></p>

  <p class="normal"><span>“Madem araştırmalar yapılacak, araştırmalardan gelen sonuçları gereğince değerlendirmek için ne aradığımızı belirlemeliyiz.” Çayının sonunu içti, bardağı altlığının beklediği sehpaya bıraktı. “Şimdi, malûm, cinayette nedeni bulmak gerekir. Onun için Faruk Bey’in ölümünden kazanç sağlayacak kişi veya kişileri saptamalısın. Ve eldeki verilere bakarsak söz konusu kişi veya kişilerin kiralık katil tutacak kadar zenginliğinin yanında, o günkü kanlı baskından haberdarlığını da göz önüne alman gerekir. Çünkü ortada bir zamanlama var. Baskının ilk kurşunla beraber başlamasının cinayeti maskelemeye yaradığı açık.”</span></p>

  <p class="normal"><span>“Tesadüf olamaz mı o?” dedim.</span></p>

  <p class="normal"><span>“Düşük ihtimal,” dedi Nezih amca. Haklıydı tabii. Öte yandan, katilin ağaç tepesindeyken, hani elinde dürbünlü tüfek var ya, Sacit Korkmaz’ın adamlarındaki hareketlenmeyi görünce atışa karar verdiği de düşünülebilirdi. Hoş, o durumda işin içinde dehşetengiz bir yaratıcılık ve zamanlama var demekti. Cık, akla yatkın görünmüyordu sahiden.</span></p>

  <p class="normal"><span>“İyi ama Nezih Bey,” diyerek araya girdi babam, “senin dediğin gibiyse, yani şu nişancı baskından haberdarsa, saniyesine kadar haberdar olması gerekir.”</span></p>

  <p class="normal"><span>“Niye?” dedim, gayet saf.</span></p>

  <p class="normal"><span>“Haklısın, Turhan Bey,” dedi Nezih amca, babama fırsat vermeden. “Anlattığına göre, Sacit Korkmaz’ın adamları otoparktan içeri girip ateşe başlamışlar. Sizin durduğunuz yer ise onlara göre bahçenin neredeyse diğer ucu. Yani dürbünlü tüfekle seni veya Faruk Bey’i hedeflemişken onların içeri girişini görmesi imkân harici.”</span></p>

  <p class="normal"><span>“Geniş açılı dürbünü olamaz mı? Tüfeğin yani?”</span></p>

  <p class="normal"><span>“Hiç duymadım öylesini. Onu da araştır o zaman.”</span></p>

  <p class="normal"><span>Karıştırmasana oğlum, der gibiydi vurgusu. Kafa sallayıp not aldım.</span></p>

  <p class="normal"><span>“Peki,” dedi babam, “nişancının baskını verenlerin girişini görmesi imkân hariciyse?”</span></p>

  <p class="normal"><span>“O zaman iki olasılık var. Ya nişancı baskın zamanını saniyesi saniyesine biliyordu ki bilse bile, baskını yapanların lideriyle işbirliği içinde değilse planın kılı kılına uygulanacağının garantisi yoktur, ya da evdeki yahut bahçedeki birisinden işaret aldı.”</span></p>

  <p class="normal"><span>Bunun üzerine belleği zorlayayım dedim. Faydası yoktu elbette. Belleğin zayıflığından değil, etrafta onca insan vardı o gün; bir yandan sosyetik dörtlüyle, diğer yandan takım elbise ve ayakkabılarla cebelleşiyordum. Etrafta herkesten fazla veya farklı bir hareket yapan olduysa ki bilmem kaç yüz metre uzaktan dürbünle bakan bir nişancıya işaret vermek için çok göze batacak bir hareket yapmak gerekmeyebilirdi ve gerekse bile insanın beklemediği ya da aramadığı sürece böyle bir şeyi görmemesi şaşırtıcı değildi, fark etmemem normaldi; işin o tarafının odunluğumla ilgisi yoktu yani.</span></p>

  <p class="normal"><span>“İkincisi daha mantıklı görünüyor,” dedi babam.</span></p>

  <p class="normal"><span>“Bu durumda, yani eğer içeriden işaret veren biri varsa, bu kişiyi nişancıyı kiralayan kişi kabul edebiliriz. O zaman, bu kişinin yapılacak baskından haberdar, dolayısıyla Sacit’in adamlarından bilgi alabilecek birisi olması gerektiğini düşünebiliriz. Yani, konuklar arasında Sacit Korkmaz veya adamlarından en az biriyle ilişki kurabilecek kişi veya kişileri saptamak lazım.” Bana döndü. “Bahçeye bakan kameraların kayıtlarına bakmak işine yarayacaktır.”</span></p>

  <p class="normal"><span>Kafa sallayıp not aldım.</span></p>

  <p class="normal"><span>“İyi de,” dedi babam, “bu kişi veya kişiler yapılacak baskını biliyorlarsa baskın sırasında orada bulunarak tehlikeye atılmış olmuyorlar mı, Nezih Bey?”</span></p>

  <p class="normal"><span>Annem, Nezih amcanın yanıtını beklemeden, “Ama Nezih Beyciğim,” diye lafa karıştı. “Ya o tüfekçinin yanında biri daha varsa? Dürbünle bakıp ‘şimdi’ demiş olamaz mı?” Sorusunun ardından babama bakarak takındığı ‘Ya!’ pozu pek sevimliydi.</span></p>

  <p class="normal"><span>Sevimliliği ayrı, haklı olabilirdi annem. Olabilirdi çünkü böyle bir film izlemiştim. Bir keskin nişancı vardı ve atışlarında yanında mutlaka ortağı bulunuyor, elde dürbün ‘Rüzgâr şuradan esiyor, mesafe bu, açı bilmem ne kadar’ gibisinden bilgi veriyordu.</span></p>

  <p class="normal"><span>Babam ‘İyi, aman,’ bakışını atarken aklıma geleni dillendirdim.</span></p>

  <p class="normal"><span>“Doğru,” dedi Nezih amca. “Uzak mesafeli atışlar hem ustalık hem hesap gerektirir. Kanas dediğin alet zorludur; ciddi hesap ve deneyim ister.” Bunun üzerine Behice teyze, “Yahu, sizin işiniz zor sahiden,” dedi. “Öyleyse, böyleyse deyip duruyorsunuz. Konuştukça yeni şeyler çıkıyor.”</span></p>

  <p class="normal"><span>Nezih amca kırk yıllık eşine gülümseyip kafa sallayarak, “Öyle,” dedi. “Belirsizlikleri bulduklarımızla eleyip netleştirmemiz gerekiyor.” Bana döndü. “Ancak, dediğim gibi, önce kurduğumuz model üzerinde gitmelisin. Sabah şubeye gideceksin, değil mi?”</span></p>

  <p class="normal"><span>“Evet.”</span></p>

  <p class="normal"><span>“Tamam. Şimdi, mutlaka araştırıyorlardır ya, sen yine not al: Kanas kullandığı bilinen, bu işi yapabilecek ve polis tarafından tanınan kimler var? Keskin nişancı demek istiyorum.”</span></p>

  <p class="normal"><span>“Fazla değildir herhalde,” dedim. Çocukluğumdan hayal meyal hatırladığım feci Taksim katliamıyla Güneydoğu’dakiler dışında memlekette uzaktan atış vakası hatırlamıyordum. Suikastlardan yana fakir değildik ya, bizimkiler, tabii gene hatırladığım kadarıyla öyle Başkan Kennedy’nin vurulması türü uzak mesafeli alçaklıklar değildi. Tabii hatırlamamam hiç olmadığı anlamına gelmiyordu ama… PKK’nın kullandığı bilgisi önemli bir ipucu sayılabilir miydi? Dışarıdan olabilir miydi peki? Dışarıdan dediğim başka ülkeden… Hani, ne bileyim, mesela Bosna savaşında epey keskin nişancı can yakmıştı. Halen Irak’ta süren rezillikten de keskin nişancı haberleri geliyordu arada. Katil ithalatı söz konusu olabilir miydi? Her haltı ithal ediyorduk nasılsa. Düşüncemi dile getirmedim, deftere not aldım.</span></p>

  <p class="normal"><span>“Muhtemelen değildir,” dedi Nezih amca. “Sorarsın artık. Bir de silah satıcıları… Yani, el altından silah satanlardan bilinenleri araştıracaklardır muhakkak. Hem bu, öyle her yerden bulunacak türden bir silah değil. Gözünü aç. Sonra konuklar arasında Sacit Korkmaz’la ilişkisi olanlar var mı, onu öğrenmelisin. Sabah Şeref’i arar, söylerim. Tam teçhizatlı bir inceleme ekibi çıkaracaklardır. Seni de alsınlar yanlarına. Nişancının yerini saptamanız gerekecek.” Ardından saatine baktı, “Geç olmuş yahu,” dedi. Ne güzel oturuyorduk, olsun, gene otururuz, hem somut bilgiler elde etmeden faraziyeye dalmak da işi zorlaştırır; çocuk yarın gidip baksın, akşama gene konuşuruz, eh, peki, nasıl istersen Nezih Bey; Vedat, sakın bir şey atlama, gözünü dört aç; merak etme sen Nezih amca, tabii, tabii, Necmilere öyle aşırı yetki falan vermem, sadece bilgi toplatacağım vesaire, vesaire, vesaire konuşmalarıyla aile boyu beyin fırtınasını noktaladık. Nezih amcayla Behice teyzenin ardından ortalık toplamaya yardım ettim. Hasretle beklediğim sigaram için odama giderken babam, oyunun en güzel yerinde artık uyku saatinin geldiği ve çişini yapıp dişini fırçaladıktan sonra yatması gerektiği söylenmiş çocuklar gibi somurtuyordu.</span></p>
</body>
</html>
