<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_13">Karma Polis</h1>

  <p class="normal"><span>“Vallahi çetrefil iş,” dedi Seyfo.</span></p>

  <p class="normal"><span>“Yeni bir şey söylesen içim yanmayacak,” dedim arkama yaslanarak.</span></p>

  <p class="normal"><span>“Peki,” dedi Nilgün, önümdeki boş ayran kutusuyla tortop ettiğim kâğıdı alırken, “neymiş kadının derdi?”</span></p>

  <p class="normal"><span>“Nasıl neymiş?” dedim terslenerek, “kocası öldürüldü, daha ne?”</span></p>

  <p class="normal"><span>“Onu demiyorum,” dedi seninki, “hissiyatı şeyini soruyorum.”</span></p>

  <p class="normal"><span>Sevgili sekreterim, adım gibi biliyordum, kendimi toparlayıp işe dönüşüme pek seviniyordu. Hiçbir şey değilse bile gözlerinden belliydi. Şahane Hanım’ın yanından ayrıldıktan sonra ofise dönerken arayıp yiyecek bir şeyler ister mi diye sormuştum. Kaynanasının sevgisine sahip Seyfo da duruşma dönüşü kendi ofisine girmeden önce bir hal hatır sorayım, üç beş kaynatayım hesabı uğramış ve kesmez, belli mi olur hesabı fazladan aldığım dördüncü dürüme, bir Nilgün’e, üç banaydı hesap, yumulmuştu. Tıkınırken konuyu anlatmıştım. Nilgün zaten kapıyı açık bırakıp dinleyecekti, ‘Gel, sen de otur,’ demiştim.</span></p>

  <p class="normal"><span>“Zekeriya’nın halt etmesi esasen,” dedim.</span></p>

  <p class="normal"><span>“Zekeriya?” dedi Seyfo.</span></p>

  <p class="normal"><span>“Sosyete medyumu Zekeriya Kayık.”</span></p>

  <p class="normal"><span>“Ay, tanıyor musun onu, patron?”</span></p>

  <p class="normal"><span>Fala meraklıdır Nilgün. Yüzümü buruşturarak, “Tanıyorum, ne yapacaksın?” dedim. Ardından gelebilecek cümleleri, mesela adamın bedava ve ayrıca kahve falı bakmadığını, üstelik hiç öyle hatır işi hesabı araya girip kıyak yapmayacağımı sarf etmedim ama Nilgün anladı. “İyi, aman,” dedi ve somurtarak arkasına yaslandı.</span></p>

  <p class="normal"><span>Pek cin ve sıkı avukat komşumuz Seyfo, bu tür atışmalarımızı çok görmüştü; güldü ve “E, ne yapmış kadına bu medyum?” dedi.</span></p>

  <p class="normal"><span>“Ne yapacak, fal işte,” dedim ve Zekeriya’nın haritasıyla gösterdiği, Şahane Hanım’dan tekrarını dinlediğim ‘Faruk Bey’in falında çıkan büyük değişim’ hikâyesini anlattım. Kadıncağız, önceki bölümde anca farkına varıp size de belirttiğim üzere, ilk karşılaştığımızda elimi ayağıma dolaştıran onca güzelliği ve zarafetine karşın pek, ayıp etmeden nasıl diyelim, keskin zekâlı değildi. Güzelliği ayrı, zarafet kısmını tahminen, artık İsviçre midir, İngiltere midir, işte leydi pozları nerede öğretiliyorsa orada aldığı eğitime borçluydu herhalde. Fallı büyülü zımbırtılara epey kaptırmıştı. Sırf Zekeriya’ya değil, bilmem ne hoca veya şudur budur bacı türünden bir sürü sahtekâra para dökenlerdendi, onu diyorum. Haliyle kocasının ölümünden sonra gittiği Zekeriya’nın ısrarla vurguladığı bu büyük değişim lafından çok etkilenmişti. Faruk Bey de, tabii ölümünden önce aynı haritayı görmüştü. Gerçi bahsetmemişti rahmetli; Şahane Hanım meseleyi, demin dediğim gibi sonradan, müşteri gizliliği hesabı Faruk Bey’in sağlığında hiç açmayan Zekeriya’dan öğrenmişti. Ama kocasının önemli bir değişim beklediğinden bahsettiğini şimdi hatırlıyordu. ‘Eğer,’ demişti Faruk Bey, ‘beklediğim şeyse, harika ve çok heyecanlı olacak.’ Tabii romanda gizemi korumak hayrına, ne beklediğini falan, açıklamamıştı.</span></p>

  <p class="normal"><span>“Halt etmiş diyorsun ama adamın dediği çıkmış işte,” dedi Seyfo. “Büyük değişimse, ölmeyi en büyüğü sayabiliriz.”</span></p>

  <p class="normal"><span>Zekeriya da aynı şeyi söylemişti. “Ya,” dedim, “gerçi beklediği müthiş şey dünya değiştirmek değildi muhtemelen. Neyse, onu bırak şimdi; senden bir ricam var.”</span></p>

  <p class="normal"><span>“Buyur hocam.”</span></p>

  <p class="normal"><span>“Şahane Hanım’dan şirketin işlerini yürüten avukatın bilgilerini aldım. Hani, sizin camia hesabı, bir bakarsın belki diyecektim.”</span></p>

  <p class="normal"><span>“Bakarım elbet. Ne istiyorsun?”</span></p>

  <p class="normal"><span>“Şirketin durumu, falan… Rakipler, dert açabilecek tipler, para durumu… Artık aklına ne gelirse,” deyip cebimden çıkardığım kâğıt parçasını uzattım. “Filmlerdeki gibi, düşmanı var mıydı hesabı.” Seyfo ellerini buruşturduğu dürüm kâğıdına sildi, uzanıp uzattığım kâğıdı aldı, baktı ve takdir eder türden bir ıslık çaldı. “Tuğrul Güvenç… Büyükbaşlardan.”</span></p>

  <p class="normal"><span>“E, yani. Koskoca Yutmaz ailesi sana gelecek değildi ya?”</span></p>

  <p class="normal"><span>“Öyle.”</span></p>

  <p class="normal"><span>“E, ne diyorsun? Ulaşabilir misin bu adama?”</span></p>

  <p class="normal"><span>“Kolay. Sınıf arkadaşım Bülent yanında çalışıyor. Hallederim. Ama hemen bugün olmaz.”</span></p>

  <p class="normal"><span>Sınıf arkadaşın trilyonlara avukatlık ediyor, sen bize, dedim içimden. Hemen ‘İyi ki öyle,’ diye ekledim ama.</span></p>
</body>
</html>
