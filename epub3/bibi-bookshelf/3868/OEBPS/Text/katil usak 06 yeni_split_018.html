<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_15">Menekşe</h1>

  <p class="normal"><span>Ertesi sabah Seyfo’nun telefonuyla uyandım. Büyük Kulüp’ten ayrıldıktan sonra annemin üst değiştirmek için eve gittiğimde elime tutuşturduğu öteberi listesini halledip haftalık boş umut kapısı lotoyu yatırdıktan sonra eve dönmüş, dün geceden hevesli ebeveynime henüz bir gelişme kaydedilmediğini söylemiştim. Neden öyle dedin derseniz, kendimle kalıp düşünmek istemiştim. Ha, ne kadar becerdim, orasını sonra söyleyeceğim.</span></p>

  <p class="normal"><span>“On buçuk gibi Nişantaşı’nda olmamız gerek, gelebilir misin?” dedi avukat komşum selam sabah faslını uzatmadan. Saate baktım, sekizi beş geçiyordu. On buçukta Nişantaşı… Hemen çıkmam gerekiyordu. Sabah uykum gidecekti anlaşılan. “İyi,” dedim, “şu yünlü avukata mı gidiyoruz?”</span></p>

  <p class="normal"><span>“Bürosuna. Tuğrul Bey’i görür müyüz, bilmiyorum. Ama benim arkadaşla görüşeceğiz.”</span></p>

  <p class="normal"><span>“Tamam,” dedim, “nereden alayım seni?”</span></p>

  <p class="normal"><span>“Kızıltoprak benzinci uyar mı?”</span></p>

  <p class="normal"><span>“Uyar. On beş dakikaya oradayım.”</span></p>

  <p class="normal"><span>O saate kadar herhalde işim düşmediğinden veya Nilgün misali sosyete dalgalarına bakmadığımdan adını duymadığım ama sonuçta ilgilisine illa ünlü avukatın, Amerikan Hastanesi’nin acil servis kapısına bakan binanın üçüncü katındaki bürosuna on bire on kala girdik ve karşılayan, bizzat gördüğüm iri göğüsler arasında rahat ilk üçe girecek ölçülere sahip sekreter hanımın peşinden sağlı sollu dört kapıyla bezeli ve bir beşincisiyle sonlanan orta boy bir koridora daldık.</span></p>

  <p class="normal"><span>Seyfo’nun sınıf arkadaşım dediği ve yol boyu anlattığına göre daha öğrenciliğinde Tuğrul Güvenç’in yanına girmiş, fakülteyi anca yedi senede bitirebilmesine rağmen sırf patronunun köle hevesi nedeniyle işini koruyabilmiş avukat Bülent Boğaner soldan ikinci kapının ardındaydı. İçeri girmemizle ayağa kalktı, gayet güler yüzle gelip Seyfo’ya sarıldı. Orta boylu, kıvırcık saçlı, hafif topluca ve gayet sevimli bir elemandı. Açığı, kullandığı lüks ofis ve giydiği pahalı takımla dış görünüşü ve genel havası epey tezat yaratıyordu. Köleliği veya başarısızlığı, tabii Seyfo’nun, bilemiyorum, belki biraz kıskanıp abarttığını düşünebilirdim, umurumda değildi; yargılayacak denli tanımıyordum ama eleman gayet terbiyeli, gayet yordam bilir davrandı, onu söyleyeyim. Bizi neşeyle karşıladı, oturup hoşbeşe girmeden hemen ne içeceğimizi sordu, onu diyorum.</span></p>

  <p class="normal"><span>İlk birkaç dakika Seyfo’yla bunun arasındaki ‘Ulan hayırsız, işin düşmese’ yollu muhabbeti dinledim. Epeydir görüşmüyorlardı, işler fena değildi, şuydu, buydu. Hanımlar iyiydi, çocuklar büyüyordu; geçen bilmem kime denk gelinmişti; a, evet yahu, resmen yaşlanmıştı adam ama bir de öbür bilmem kim görülmüştü, maşallahı vardı; peki ya şey ne olmuştu? Ya, demek öyleydi… Hay Allah, yıllar ne çabuk geçiyordu…</span></p>

  <p class="normal"><span>Seyfettin’de benim Haracıların mekânında, Büyük Kulüp’te ve oraların kocamanlarının karşısında çektiğim ezikliğin binde biri yoktu. Hoş, anlattığım üzere benimki de fazla sürmemişti ama bir şekilde sinmiştim başta; bundaysa o hiç yoktu. E, adamın arkadaşı, niye sinsin diyebilirsiniz ya, daha önce iş üzerinde gördüğümden, başka yer ve kişiler karşısında da bu tavrı koruyacağını biliyordum.</span></p>

  <p class="normal"><span>Uzatmayalım, ben çayımı, Seyfo orta şekerli kahvesini yudumlarken Bülent Bey ne istediğimizi sordu. Benimki, söze girmeme izin vermeden olayı arkadaşına kaba hatlarıyla anlattı ve Faruk Yutmaz’ın öldürülmesi meselesini şimdilik kaydıyla kendine saklamasını rica etti. (Şahane Hanım, talebim üzerine durumu şimdilik avukatlarına bildirmemişti.) Bülent Bey, cinayet meselesini duyunca çok şaşırdı şaşırmasına ya, Seyfo’nun ricası üzerine kafa salladı ve elini ağzına götürerek filmlerden bildiğimiz fermuar çekme hareketini yaparak gülümsedi. Avukatlar arası söylenebilecekler-söylenemeyecekler türü bir şeyler yahut mesleki bir sessiz anlaşma şekli, olmadı iki eski arkadaş arasında böyle bir dalga vardır hesabı, lafa karışmadım.</span></p>

  <p class="normal"><span>“Yani,” diye lafını bağladı Seyfo, “Faruk Yutmaz’ın iş durumunu öğrenmek istiyoruz. Öldürülmesine kadar varabilecek bir durum var mı, çıkar çatışmaları, borç, falan... Genel bir resim bize yeter.”</span></p>

  <p class="normal"><span>Omuz silkerek, “Hay hay,” dedi avukat. Bilgisayarına bir şeyler yazdı, bir iki yere tıkladı. Ardından öne eğilip elini çenesine dayayarak ekrana bakmaya başladı. Tekrar bir şeye tıklarken kapı, herhangi bir tıklama göstermeden açıldı.</span></p>

  <p class="normal"><span>İçeri giren sihirbazlar kralıyla rahmetli Hüseyin Peyda arası bakışlı ve bakışını o rahmetliden ve göz bağlama erbabından bildiğimiz ince top sakalla desteklemiş, orta boylu, giysileriyle beraber ütülenmiş gibi görünen adam, “Bülent,” dedi. Sırf kapı tıklatma zahmetine girmeden paldır küldür odaya dalışından bile elemanın ünlü ve sırf ucuzundan kafiye olsun diye yünlü avukat Tuğrul Güvenç olduğunu anlamışsınızdır herhalde. Ben anlamıştım.</span></p>

  <p class="normal"><span>Ellilerinin başlarında görünen Tuğrul Bey’in boncuk mavisi gözleri, manzarada bulunan, biri epey esmer ve kıvırcık, diğeri fazla zekâ belirtisi göstermeyen iri yapılı iki yabancı unsuru derhal beyine iletti; beyin onca yılın insan sarraflığıyla söz konusu yabancı unsurların herhangi bir işine yaramayacağını kestirdi. Hemen ardından, pencereden giren ışığın cilvesiyle gözümü alıveren parıltılı saatin kuşattığı bileğin ucundaki el, ‘Bülent,’ hitabını müteakip kalkarak hitap edilen kişinin ‘Emret sahip,’ havasında yerinde doğruluşuna devam etmemesini belirtti.</span></p>

  <p class="normal"><span>“Ege Bey’e gene zorluk çıkarmışlar. Bu sefer bizzat ilgilenmeni istiyorum,” dedi Tuğrul Bey bize sunduğu hafif baş selamının ardından.</span></p>

  <p class="normal"><span>“Hemen, efendim,” dedi beriki kızararak.</span></p>

  <p class="normal"><span>Tuğrul Güvenç kafa sallayıp çıkarken kulunuzun radarları harekete geçmişti tabii. Kapanan kapının ardından, tanışırken sarf ettiğim nezaket sözlerinden itibaren hiç açmadığım ağzımı açtım, “Pardon, Bülent Bey,” dedim patronunun çıkışıyla kızarması geçen avukata. “Bu Ege Bey, Ege Yemişçioğlu mu acaba?” Eh, isim o dönemde epey moda isimlerdendi ama Tuğrul Güvenç türü avukata müşterilik edebilecek kaç Ege çıkabilirdi, değil mi?</span></p>

  <p class="normal"><span>“Öyle,” dedi bu.</span></p>

  <p class="normal"><span>“Bir mahsuru yoksa sorunu nedir, öğrenebilir miyim?”</span></p>

  <p class="normal"><span>“Bir dakika,” dedi Bülent Bey. Telefonunu kaldırdı, bir tuşa bastı. “Nermin,” dedi, “ilk İzmir uçağına yer ayırtıp saatini bana bildirin, lütfen.”</span></p>

  <p class="normal"><span>Nilgün’e böyle hitap ettiğimi hayal ederek sırıttım. “Nilgün, aşağıdan iki poğaça alıp bir de demli çay söyleyiniz, lütfen.” Kesin paniğe kapılır, koşarak odama dalardı.</span></p>

  <p class="normal"><span>Avukat almacı yerine koydu, hafifçe boğazını temizledi. “Evet,” dedi, “ne demiştiniz?”</span></p>

  <p class="normal"><span>“Ege Yemişçioğlu, Faruk Yutmaz gibi müşteriniz, öyle mi?” dedim. İkisi de ne salaksın der gibi baktı yüzüme. Bariz yanıtı beklemeden ve bakışlara aldırmadan, “İkisinin çok yakın dost olduklarını biliyoruz. İş ilişkileri de var mıydı?” diye devam ettim.</span></p>

  <p class="normal"><span>“Elbette,” dedi Bülent Bey.</span></p>

  <p class="normal"><span>“Nasıl?”</span></p>

  <p class="normal"><span>Güldü bu. “Biri nakliyeci diğeri ihracatçı iki yakın dost,” diyerek arkasına yaslandı ve ‘Yani’ der gibisinden ellerini iki yana açtı.</span></p>

  <p class="normal"><span>“Peki, şu sorun nedir?”</span></p>

  <p class="normal"><span>“Sorun?” dedi Bülent Bey. Balık hafızasına mı sahipsin annem, az evvel, diyecektim, “Ha,” dedi bu, “gümrükle ilgili bir mesele. AB mevzuatı, üyelik süreci, falan… Denetimler sıkılaştı, gümrükçüler eskisi kadar başka yana kafa çeviremiyor.”</span></p>

  <p class="normal"><span>“Yani?” dedim.</span></p>

  <p class="normal"><span>Sırlar Odası’nın sırrını sormuşum gibi bakıştı iki avukat. Seyfo koluma dokunarak arkadaşına döndü. “Faruk Bey’in yerine kim geçti, Bülent?” dedi.</span></p>

  <p class="normal"><span>“Ağabeyi. Ama yerine demek doğru değil. İşin kardeşine düşen kısmını devraldı.”</span></p>

  <p class="normal"><span>“Ağabeyi?” dedim.</span></p>

  <p class="normal"><span>“Tayfun Yutmaz,” dedi Bülent Bey. “Rahmetli Faruk Bey aksiyon adamıydı; Tayfun Bey daha masa başı,” diye açıklamaya giriştiğinde telefonu çaldı. “Pardon,” çekerek almacı kaldırdı, “Bir on beş mi?” dedi ve patronunki kadar değilse bile epey parıldayan kol saatine baktı. “Dönüşü açık değil mi? Tamam, siz karşı tarafa gelişimi bildiriniz, lütfen. Karşılasınlar.” Telefonu kapatıp kusura bakmamamızı, uçağa yetişmek için derhal çıkması gerektiğini söyledi.</span></p>

  <p class="normal"><span>“Tayfun Bey nerede şimdi?” dedim ayağa kalkarken.</span></p>

  <p class="normal"><span>“Şirketindedir herhalde,” dedi avukat bey bir yandan bilgisayarını kaparken.</span></p>

  <p class="normal"><span>“İki şirket arasında maddi bir sorun var mı peki?”</span></p>

  <p class="normal"><span>‘Hayır’ gibilerinden kafa salladı Bülent Bey. Peki, ya başka şirketlerle diyecektim, izin vermedi, “Temsil ettiğimiz şirketlerin yasa karşısında açığı yoktur,” dedi. Aynı anda Seyfo bir daha koluma dokunarak, “Tamam Bülentçiğim,” dedi, “çok teşekkür ederiz. Şimdi izninle…”</span></p>

  <p class="normal"><span>“Rica ederim,” dedi avukat gülümseyerek. Lafın uzamamasına sevinmiş gibiydi. “Görüşürüz, değil mi? Yemek falan…”</span></p>

  <p class="normal"><span>“Tabii, tabii,” dedi Seyfo. “İlk fırsatta…”</span></p>

  <p class="normal"><span>El sıkıştık, Bülent Bey kapıyı açtı. Tam çıkıyorduk, aklıma geldi, “Polis görüştü mü sizinle?” dedim ve der demez adamın biz söyleyene dek konuyu bilmediğini hatırladım.</span></p>

  <p class="normal"><span>Bülent Bey sorumun saçmalığını fark ettiğini belirten bir gülümsemeyle, “Hayır,” dedi. “Ama siz geldiğinize göre onlar da gelir herhalde. İyi günler, Vedat Bey. Tanıştığımıza memnun oldum.”</span></p>

  <p class="normal"><span>“Ben de,” dedim ve çıktım.</span></p>

  <p class="normal"><span>“Ne çekiştirip durdun kolumu yahu?” dedim binadan çıkar çıkmaz.</span></p>

  <p class="normal"><span>“Adamı söyleyemeyeceği şeylere zorluyordun,” dedi Seyfo.</span></p>

  <p class="normal"><span>“Ne?” dedim, “rüşveti mi diyorsun?”</span></p>

  <p class="normal"><span>Gözlerini kocaman açarak, “E, herhalde,” dedi bu.</span></p>

  <p class="normal"><span>“Bilinmeyen bir şey ya,” dedim ben de. E, ne? Dünya’nın hukuk ve ahlâk abidesi değildik ve hâlâ değiliz, bilmeyen mi vardı ve var?</span></p>

  <p class="normal"><span>“Bilinmesi başka, ilgilinin kendi ağzından çıkması başka,” dedi Seyfo. Uzattığım sigarayı aldı. Çakmağımın ateşini avuçla korumaya alıp sigarasını yaktı. “Hiç basmıyor, değil mi?”</span></p>

  <p class="normal"><span>Sigaramı yaktım ve yanıt vermedim. Hızlı adımlarla Taunus’u bıraktığımız yokuşa yöneldik. Arabaya vardığımızda, “Oğlum,” dedi Seyfo nihayet, “düşünsene. Tanımadığın biri, hem de yanında avukatla bürona geliyor, sen kalkıp çevirdiğin dolaplardan söz ediyorsun. Aklın kesiyor mu?”</span></p>

  <p class="normal"><span>“Ulan, ne var bunda?” dedim direksiyona geçerken. “Arkadaş değil misiniz siz?”</span></p>

  <p class="normal"><span>İç çekerek emniyet kemerini bağladı avukat arkadaşım. “Büyük başın derdi büyük olur, Vedat,” dedi. “Bu seviyede iş yapanlar çok geçmeden babalarına bile güvenmemeye başlar.”</span></p>

  <p class="normal"><span>Geri vitesle manevra için yolcu koltuğuna kolumu atıp kafamı arkaya çevirirken, “E,” dedim, “ne yani, filmlerdeki gibi üzerimde kayıt cihazı var falan mı sandı herif?”</span></p>

  <p class="normal"><span>“Sanması gerekmiyor,” dedi bu. “Temkinli davranmak zorunda, o kadar. Refleks meselesi.”</span></p>

  <p class="normal"><span>“Yemeğe falan çıktığınızda da böyle mi?”</span></p>

  <p class="normal"><span>“Ben adamı ne zamandır görmedim diyorum, sen yemek diyorsun be Vedat.”</span></p>

  <p class="normal"><span>“Ha…”</span></p>

  <p class="normal"><span>Yokuş aşağı Fulya yönüne devam etmek için vitesi geçirirken cep telefonum çaldı, hafif sağa çekip baktım. Necmi’ydi. Nihayet diyerek açtım.</span></p>

  <p class="normal"><span>“Ağabey,” dedi bu selam sepet yerine. “İstediğin türden bir şey yakaladık galiba… Menekşe taraflarını bilir misin?”</span></p>

  <p class="normal"><span>“Florya’dan sonraydı, değil mi?” dedim. “Küçük Çekmece, falan?”</span></p>

  <p class="normal"><span>“Evet, evet,” dedi bu. “Mustafa aradı şimdi. Gidebilir misin o tarafa hemen?”</span></p>

  <p class="normal"><span>“Giderim de, Mustafa’yı nasıl bulacağım?”</span></p>

  <p class="normal"><span>“Sahil tarafında Şen Market diye bir bakkal dükkânının önünde bekleyecek seni. Cebini atarım şimdi…”</span></p>

  <p class="normal"><span>“Tamam. Sen neredesin?”</span></p>

  <p class="normal"><span>“Sinan’la Üsküdar’dayız, ağabey.</span></p>

  <p class="normal"><span>“Ne işiniz var orada?”</span></p>

  <p class="normal"><span>“Araştırıyoruz işte, ağabey.”</span></p>

  <p class="normal"><span>“İyi, tamam–”</span></p>

  <p class="normal"><span>“Ağabey… Şu bizim işi–”</span></p>

  <p class="normal"><span>“Düşünüyorum dedim ya. Şu mesele bir yola girsin, konuşacağız.”</span></p>

  <p class="normal"><span>“Peki, ağabey,” dedi Necmi, ardından açılışta etmediği selam sepeti edip kapadı.</span></p>

  <p class="normal"><span>“Çekmece’ye mi?” dedi Seyfo.</span></p>

  <p class="normal"><span>“Menekşe’ye... Nereye bırakayım seni?”</span></p>

  <p class="normal"><span>“Bırakma,” dedi bu.</span></p>

  <p class="normal"><span>“İşin yok mu?”</span></p>

  <p class="normal"><span>“Bugünü sana ayırdım, tatlım,” dedi sırıtarak.</span></p>

  <p class="normal"><span>“İyi,” dedim yan aynadan sol arkayı kontrol ederken. “Pişman olma da…”</span></p>
</body>
</html>
