<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_20">Bulanık Sular</h1>

  <p class="normal"><span>Sabahın kör saatinde, nasılsa artık herkes tanıyor, kimsin, necisin sormuyor rahatlığıyla ve “Günaydın, bana çay yok mu?” diyerek Abdullah’ın İsmail komiserle paylaştığı odasına daldım. İçeride Tayyar, İsmail, ilk defa gördüğüm, tahminen otuzlarının ortasında, kısa ve diken diken siyah saçlı, kot takımlı ve af buyurun, öyle denir diye söylüyorum, pek taşaklı görünen, sert bakışlı bir hanım ile soyadı alnına kazılı amir Şerafettin Damar vardı. Abdullah’la İsmail kendi masalarındaydı. Kadın İsmail’in masasına yarım kalça oturmuş, kollarını kavuşturmuştu. Amir beyle Tayyar’sa ayaktaydı. Neler dönüyor kısmına aldırmayıp kafadan, “Amirim, nasılsınız?” diyerek güler yüzle ilerledim ve elimi uzattım. ‘Ağabey’ demediğime mi bozuldu nedir, asık suratla ve pek lütfedercesine elimi sıktı. “Sağ ol,” dedi ve başka hiçbir şey demeden, ne selam ne sabah, çıkıp gitti.</span></p>

  <p class="normal"><span>“Tayyar, sesleniver bir çay daha getirsinler,” dedi Abdullah.</span></p>

  <p class="normal"><span>Beriki bıkkın havalarda çıktı.</span></p>

  <p class="normal"><span>“Füsun’la tanışmamıştınız, değil mi? Füsun, bu bahsettiğim arkadaş…”</span></p>

  <p class="normal"><span>Kadın yaslandığı masadan doğruldu, elini uzattı. “Memnun oldum.”</span></p>

  <p class="normal"><span>Tanıştığım ilk kadın polis, cinayet bürosu komiserlerinden Füsun Tankaya’nın el sıkışı, görünüşüne uygundu. El sıkışın kişiye dair bir sürü ipucu verdiğine inanırım ve sert el sıkanları severim. Ben de memnun olmuştum.</span></p>

  <p class="normal"><span>“Otur bakalım,” dedi, Abdullah. “Poğaça?” Otururken almayayım gibilerinden kafa salladım, sırıtarak, “Nesi vardı amirin?” dedim. Abdullah yanıt vermedi. İsmail, püfleyerek masasından kalktı, gelip karşıma oturdu. Füsun komiser de yerinden doğruldu, bu sefer Abdullah’ın masaya yaslandı. Böyle durmayı seviyordu belki.</span></p>

  <p class="normal"><span>Aynı anda kapı açıldı, çaycı çayımı getirip İsmail’le aramızda duran sehpaya bıraktı. Adam çıkınca “E?” dedim, “neler döndüğünü söylemeyecek misiniz?”</span></p>

  <p class="normal"><span>“Yukarıdan baskı geldi,” dedi Abdullah meslektaşlarına bırakmadan.</span></p>

  <p class="normal"><span>“Şeref ağabeyden mi?”</span></p>

  <p class="normal"><span>“Yok,” dedi İsmail. “Daha yukarıdan.”</span></p>

  <p class="normal"><span>“Kimden?” dedim.</span></p>

  <p class="normal"><span>“Bilmiyoruz,” dedi Abdullah.</span></p>

  <p class="normal"><span>“Davayı bırakmanız için mi?” dedim ya, öylesine dedim. Polisiye-gerilim klişeleri zaten epeydir devredeydi, söyleyip duruyorum, beklenmedik bir durum değildi yani, onu diyorum.</span></p>

  <p class="normal"><span>“Onun gibi bir şey,” dedi İsmail. “Birazı seninle ilgili.” Kaşlarımı çattım. “Kim, bilmiyoruz ama konuştuklarından biri huylanmış herhalde…”</span></p>

  <p class="normal"><span>“E, Mükerrem’in ortadan kaldırılması üzerine bir de bu; doğru çalının dibini taşladığım anlamına gelmez mi?” dedim.</span></p>

  <p class="normal"><span>“Belki,” dedi Abdullah. “Bilemeyiz.”</span></p>

  <p class="normal"><span>“Belki sizin konuştuklarınızdan biridir?”</span></p>

  <p class="normal"><span>“O da mümkün. Kimden kısmı önemli değil o kadar.”</span></p>

  <p class="normal"><span>“Nasıl değil?” dedim hayretle. “Kimin baskı yaptığını öğrenirsek–”</span></p>

  <p class="normal"><span>“–katil odur, öyle mi?” diyerek lafımı kesti Füsun. Arkama yaslandım. Yok, aga: Tamam, benden daha kalın kafalıların bulunması, hem de hesapta ‘en zekilerin alındığı’ cinayet bürosunda bulunması gayet gurur vericiydi ama işi sekteye uğratacağa benziyordu. Pes etmeli miydim? Ha-hay, ne mümkün? “E, o zaman,” dedim, “siz ne diyorsunuz?”</span></p>

  <p class="normal"><span>Abdullah diğer ikisine baktı. İç çekti. Bir şey diyemiyorlardı anlaşılan.</span></p>

  <p class="normal"><span>“Telefondan bir şey çıktı mı?” dedim bu sefer.</span></p>

  <p class="normal"><span>“Çıktı,” dedi Abdullah. “Son aranan numarayı bulduk.”</span></p>

  <p class="normal"><span>“E?” dedim hevesle.</span></p>

  <p class="normal"><span>“Mükerrem’in kendi telefonu çıktı.”</span></p>

  <p class="normal"><span>“Kendi derken?”</span></p>

  <p class="normal"><span>“İşte… Dün sen de aradın ya.”</span></p>

  <p class="normal"><span>“Ha, yani çocuk saldırıya başlarken Mükerrem’i mi aramış?”</span></p>

  <p class="normal"><span>“Öyle görünüyor.”</span></p>

  <p class="normal"><span>“Bu durumda,” diye araya girdi İsmail, “senin teorin yatıyor.”</span></p>

  <p class="normal"><span>“Niyeymiş?”</span></p>

  <p class="normal"><span>“Mükerrem’in o atışı yapmadığı açık,” dedi Füsun komiser.</span></p>

  <p class="normal"><span>“Niyeymiş?” dedim bir daha.</span></p>

  <p class="normal"><span>“Adamın bizde kayıtları var…”</span></p>

  <p class="normal"><span>“Cinayet işlemiş mi daha önce?”</span></p>

  <p class="normal"><span>“Hayır, canım,” dedi İsmail komiser, “sabıkası var yani. Ufak tefeklerden birkaç kere almışlar içeri.”</span></p>

  <p class="normal"><span>“E?”</span></p>

  <p class="normal"><span>“Esi, o türden işleri kotaracak biri değil.”</span></p>

  <p class="normal"><span>“Sabıka kayıtlarınızda keskin nişancı olmadığı yazıyor yani, öyle mi?” dedim. Kayıtlarda nelerin yazılabileceğine dair en ufak fikrim yoktu. Yani alaycı görünmekle beraber, sorum aslında içtendi.</span></p>

  <p class="normal"><span>Abdullah, sabırlı havalarda, “Geçmişinde, yaptıklarında buna işaret edecek hiçbir şey yok.”</span></p>

  <p class="normal"><span>“Askerde belki komando falandı?”</span></p>

  <p class="normal"><span>“Askere gitmemiş herif.”</span></p>

  <p class="normal"><span>“Kaçak yani… Hım. E, peki, belki telefonunu o günlüğüne katile vermiştir. Olamaz mı?”</span></p>

  <p class="normal"><span>“Olabilir,” dedi Abdullah. “Ama Mükerrem’i konuşturamayacağımıza göre bunu kanıtlama şansımız yok.”</span></p>

  <p class="normal"><span>“Parmak izi, falan? Mükerrem’in telefonunda yani…”</span></p>

  <p class="normal"><span>“Baktık ona. Dediğin gibiyse bile, telefonu silmiş herhalde çünkü üzerinde sadece kendi parmak izleri vardı.”</span></p>

  <p class="normal"><span>“Seninkiler de tabii,” dedim.</span></p>

  <p class="normal"><span>Sırıttı bu. “Haliyle.”</span></p>

  <p class="normal"><span>“E?” dedim. “Ne yapacağız peki?”</span></p>

  <p class="normal"><span>Füsun komiser, İsmail komisere, İsmail de Abdullah komisere baktı. Kısa bir sessizliğin ardından Abdullah, “Hiç,” dedi.</span></p>

  <p class="normal"><span>“Nasıl hiç?”</span></p>

  <p class="normal"><span>“Basbayağı hiç,” dedi İsmail.</span></p>

  <p class="normal"><span>“Soruşturmayı bırakıyorsunuz yani?” dedim. Abdullah bir kez daha iki meslektaşına baktı. Füsun Hanım dudak bükerek doğruldu, yanıma gelip elini uzattı. “İyi günler,” dedi. Kalkıp uzanan eli sıktım. Aynı anda İsmail de yerinden doğruldu, Füsun komiserin bıraktığı elimi kavradı ve “Görüşürüz,” dedi.</span></p>

  <p class="normal"><span>Daha ne oluyor diyemeden ikisi odadan çıktı bunlar. Abdullah’a döndüm. Seninki bir şey demeden bir çekmece açtı, içinden orta boy, şişkin görünüşlü bir sarı zarf çıkardı. “Bunu,” dedi, “beline sok, tişörtü de üzerine sarkıt.”</span></p>

  <p class="normal"><span>Kaşlarımı çatarak zarfı aldım. El yordamı, zarfta birkaç CD bulunduğunu söyledi. Tekrar komisere baktım. Kaşlarını kaldırdı bu, başıyla dediğini yerine getirmemi belirten bir hareket yaptı. İkiletmedim.</span></p>

  <p class="normal"><span>Zarfı belime sıkıştırdıktan sonra, “Kimin fikri bu?” dedim.</span></p>

  <p class="normal"><span>“Soru yok,” dedi bu.</span></p>

  <p class="normal"><span>“Bu zarf da yok, tabii.”</span></p>

  <p class="normal"><span>“Kesinlikle.”</span></p>

  <p class="normal"><span>“Bu, bundan sonra pek görüşmeyeceğimiz anlamına mı geliyor?” dedim.</span></p>

  <p class="normal"><span>“En azından bir süre,” dedi Abdullah.</span></p>

  <p class="normal"><span>Arabama döner dönmez açtığım sarı zarftan yedi DVD, bir CD çıktı. DVD’lerde Haracıların güvenlik kameralarının o güne ait tüm kayıtları, CD’deyse İsmail komiserin topladığı bilgiler vardı. Belki Şerafettin Bey, belki ondan habersiz diğerleri, davanın örtbas edilmesine razı değildi demek. Ama polis, sivile, hem de böyle bir işi, cinayet soruşturması demek istiyorum, devredebilir miydi? Resmen edemezdi elbette. Peki, beklenmedik bir duruma düşsem, ne bileyim, bir şekilde açığa çıksam, elimdeki bilgiye nasıl ulaştığım sorulduğunda ne diyeceklerdi? Jim Phelps’in işverenleri gibi reddedeceklerdi elbette ya, kim yutardı? Hım. Demek tehlikeyi göze almışlardı. Dur, Phelps deyince hatırlayamayabilecek neslim mensupları için ‘görevimiz tehlikeydi zaten’ diye kötü bir espri de katayım araya. Hım. Demek… Hım. Demek, yollarına taş konmasına fena bozulmuşlardı. Ya da hiç aklımın ermeyeceği veya boyumu hepten aşacak birtakım başka ilişkiler söz konusuydu ki bu da, ciddi tehlikelerle karşılaşabileceğim anlamına gelebilirdi. Nezih amcaya durumu açmalı mıydım acaba? Her daim polisin işine bulaşmamamızı söylerdi ya, bu sefer işlerine bulaşmamı, hatta bulaşmak ne, doğrudan devralmamı, resmen değilse bile isteyen polisti. Aman ya, neyse ne dedim ve büroya girer girmez Nilgün’e ölüm kalım meseleleri dışında telefon bağlamamasını söyleyip bilgisayarın başına geçtim. Önce CD’yi açtım. İsmail komiserin topladığı bilgiler, ilk bakışta şu ana dek bildiklerimden fazlasını içerir görünmüyordu. Saldırgan altılının belgelerini açtım. Tuhaftı; Feyyaz’ı görmek istemiştim bir daha. Nihat’a benziyordu. Ekim’de on yedi… Sonra diğerlerine baktım; üçü İstanbul’dan değildi; biri Antepli, biri Erzurumlu, biri Rizeliydi. Anteplinin ve diğer iki İstanbullunun kimi-kimsesi yoktu; Cinayet bürosu dedektifleri gibi, Organize Suçlar da diğer üçünün aileleri ve bulunabilen diğer tanıdıklarıyla olaydan sonraki soruşturmada görüşmüş ama aralarından bir şey bildiğini söyleyen çıkmamıştı. Belki sahiden bilmiyorlardı, belki Şükrü gibi para için susmayı seçmişlerdi. Ortaya çıkan yeni durumdan sonra herhalde aileler ve diğer tanıdıklarla bir daha görüşülecekti ama işte, soruşturma kapatılmıştı. Resmen yani. Altı genç: Hepsi işsizdi, en büyükleri yirmi üç yaşındaydı… Ardından saldırıda can verenlere baktım. Eğitim yetersizliğinden, gelir dağılımındaki adaletsizlikten, şundan-bundan diye giderken gene dolmaya başladığımı fark edince CD’yi çıkardım, DVD’lerden birini takıp izlemeye koyuldum. Taktığım, otoparkı gösteren kameralardan birinin kayıtlarıydı ve partinin yapıldığı günün ta en başından, gece yarısından başlıyordu. Parti saatine kadarki kısmı, atlayarak izledim. Sonra durdum. Atlayarak izlemenin bir şey kaçırmama yol açabileceğine karar verdim. Hepsini en baştan, saniyesi saniyesine ve sonuna, baskından sonrasına, en sonuna dek izlemeliydim. Bahçe, otopark (bahçe ve otoparkta, ilgili mekânları iki ayrı açıdan gören kayıtlar vardı), kapının önü, evin önü ve arkası; yirmi dörder saatlik yedi kayıt. Arada mecburen uyumayı sayarsam en az iki hafta harcamam demekti bu. Oysa iki haftada epey araştırma yapabilir, birileriyle görüşebilirdim. Öte yandan en az iki hafta ortalıkta görünmemem, polisin önünü kesenlerin amaçlarına ulaştıklarını sanarak gevşemelerini sağlayabilirdi. Belki. Kararımı verdim, ‘otopark–1’ başlıklı kaydı en baştan izlemeye koyuldum.</span></p>

  <p class="normal"><span>Yaprağın dahi kıpırdamadığı, bahçenin soluk ışıkları altında geçen ilk altı saati müthiş bir azimle izledikten sonra ekranda gün ışır, pencerede solarken kaydı durdurdum. Nilgün’e çıkabileceğini söyledim ve aşağıya telefon açıp üç lahmacunla ayran ısmarladım. Ardından evi aradım, anneme yemeğe beklememelerini söyledim.</span></p>

  <p class="normal"><span>“Şu haline bak,” dedi Nilgün girer girmez. “Uyumadın, değil mi?”</span></p>

  <p class="normal"><span>Gözlerimi ovuşturarak arkama yaslandım. Nilgün yanıma gelip ekrana eğildi. “Bir şey çıktı mı bari?” Kafa salladım. Saat sekiz buçuğu geçmişti; son iki saattir ekranı gözyaşları eşliğinde izliyordum ve sahiden işime yarayacak bir şey görememiştim. Nilgün uzanıp bilgisayarı kapadı, hiçbir itirazı kabul etmeyeceğini, eve gitmesem bile şurada en az iki saat kestirmezsem pılını ve pırtısını toplayıp bir daha gelmemek üzere gideceğini söyledi. İyi zamanıma denk gelse uzatıp uğraşırdım ama cidden halim kalmamıştı. Gene de homurdanmayı ihmal etmeden kalktım, gidip üçlüye devrildim. Mışıl dünyasına kayarken Nilgün arayacaklarla ilgili bir şeyler söylüyordu, hiçbirini anlamadım.</span></p>

  <p class="normal"><span>On ikiye doğru uyandım, gittim, yüzümü yıkadım, döndüğümde Nilgün çayımı masaya yerleştirmiş, bilgisayarı açmıştı. Arayan yoktu; oturdum, falan, filan, uzatmayayım, akşama kadar, aradaki ihtiyaç molaları haricinde kalkmadan otopark–1’in görüntülerini bitirdim. Yeni bir şey yoktu. Dört buçuk civarında konuklar gelmeye başlıyordu. Sacit Korkmaz, camları dahil her yanı siyah iki adet dört çekerle beşe on kala gelmişti. Kendisi partiye katılmış, şoförlüğünü yapan elemanla diğer dört çekerdekiler otopark alanında kalmıştı. Yalnız, diğer dört çekerdeki altı kişiden sadece ikisi araçtan inmişti. Diğer dördüyse eylem saati yaklaşana kadar araçtan inmiyor, siyah ve kapalı camların ardında bekliyordu. Otoparkın manzarası pek komikti: Bir sürü kalantor araba ve yanlarında dikilen, kimi kendi başına, herhalde önceden tanışan bir kısmıysa gruplaşarak sigara tüttürüp sohbet eden bir sürü iri yarı koruma-şoför… Sonra, saat beş buçuğu gösterirken biz geliyorduk. Emektarımızın onca kalıplı arabanın arasına girişi, içinden çıkıp onca kalıplı elemanın arasından geçişimiz falan, hepsi pek havalıydı canım. Sonrasında gene bir şey yoktu. Hareketlenme altıda başlıyordu: Önce Sacit Korkmaz, iki adamıyla geliyor, gayet telaşsız tavırlarla aracına biniyor ve çıkıyordu. Onların çıkışından biraz sonra diğer dört çekerden inip beklemeye koyulmuş iki kişi araçlarına dönüyor, kapıları açıyor ve içerideki diğer dört kişiyi çıkarıyordu. Feyyaz araçtan en son inendi. Dört elemanın daha ortaya çıkışı diğerlerinin dikkatini çekiyordu. Basiret bağlanması mıdır, nedir, hem de ceketlerin altındaki silahların gayet açıkça görünmelerine rağmen hiç kimse ‘Ne oluyor?’ demeden bakıyordu. Feyyaz otoparkın bahçeye açılan kapısına ilerleyen grubun en arkasındaydı. Cep telefonu avucundaydı; ne yaptığı tam anlaşılmıyordu ama tahmin edilmeyecek gibi değildi; en öndeki eleman bahçeye dalacakken telefonda, gene tam görünmemekle birlikte muhtemelen bir düğmeye basıyordu. Ardından telefonu, Clemenza’nın Michael Corleone’ye lokantada Sollozzo’yla polis şefi McCluskey’yi nalladıktan sonra bırakmasını önerdiği şekilde ki Michael öyle yapmamıştı, elini serbestçe sarkıtıp usulca yere atıyor ve yanındakilerden biriyle birlikte hızla dönüp otoparktaki diğer tayfaya kurşun yağdırmaya başlıyordu. Zamanlama ve hareketlerindeki hız sahiden inanılır gibi değildi. Gerisi iyice berbattı tabii. Feyyaz ve diğerlerinin can alıp can verişlerini izlemek iç paralayıcılığının ötesinde tuhaftı. Tuhaftı çünkü izlediğim olayı yaşayanlardan biriydim; yaşamıştım ama bunların hiçbirisini görmemiştim. Açıklaması zor; izlerken tuhaftan öte, birden fazla duygu birbirine karışmıştı, gayet açık hatırlıyorum. Üzülmüştüm, öfkelenmiştim, acımıştım…</span></p>

  <p class="normal"><span>Neyse, duygusunu kenara ayırıyorum: Lafın kısası, onca dehşeti ayrı, sonuçta işime yarayacak bir şey görememiştim. Oysa olmalıydı. Ve elbette vardı. Vardı biliyordum. Ya da hissediyordum diyeyim ama göremiyordum. Saat yedi civarıydı, kafam gene kazan gibi, çıktım, eve gittim, bizimkilerle biraz sohbet, yemek, falan derken baktım oturacak halim yok, devirip yattım.</span></p>

  <p class="normal"><span>Ertesi sabah, sonraki sabah ve onları izleyen beş sabah aynı şeyi yaptım: ofise gittim ve günlerimi güvenlik kameralarının kayıtlarını izleyerek ve bir türlü göremediğimi görmeye çabalayarak geçirdim. Nilgün’ün inatla dürtmelerine teslim olup her akşam eve döndüm; bizimkilerle, Nezih amcayla ya da başka birileriyle önemli hiçbir şey konuşmadım. Şahane Hanım’ı arayıp durum şudur budur türünden rapor bile vermedim. Görüntülerden illa bir şey çıkaracağım fikrindeydim. Abdullah bunları boşuna vermiş olamazdı, değil mi?</span></p>

  <p class="normal"><span>Sekizinci gün, yine aynı işle meşgulken, öğleye doğru cep telefonum çaldı.</span></p>

  <p class="normal"><span>“Vedat Bey?”</span></p>

  <p class="normal"><span>“Evet?”</span></p>

  <p class="normal"><span>“Ben, Fevzi Karar.”</span></p>

  <p class="normal"><span>“O, Fevzi Bey, buyurun.”</span></p>

  <p class="normal"><span>“Sinan döndü.”</span></p>

  <p class="normal"><span>“Pardon?”</span></p>

  <p class="normal"><span>“Sinan… Dün gece döndü. Bilmek isteyeceğinizi düşündüm.”</span></p>

  <p class="normal"><span>Onca zaman aynı veya benzeri görüntülere bakıp kafa yormaktan herhalde, kimden bahsettiğine anca ayabilmiştim. “A,” dedim, “güzel. Ege Bey?”</span></p>

  <p class="normal"><span>“O da buralarda.”</span></p>

  <p class="normal"><span>“İkisiyle de görüşmek istiyorum. Faruk Bey meselesinden haberdarlar herhalde?”</span></p>

  <p class="normal"><span>“Tabii. Benle görüşmenizden sonra ikisini de arayıp anlattım.”</span></p>

  <p class="normal"><span>“Anlıyorum. Peki, nasıl görüşebilirim arkadaşlarınızla?”</span></p>

  <p class="normal"><span>“Kolay. Bu akşam birlikte yemek yiyeceğiz. Sinan’larda. Gelirsiniz.”</span></p>
</body>
</html>
