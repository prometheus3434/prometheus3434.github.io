<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_21">Kırp, Kırp, Kırp</h1>

  <p class="normal"><span>Öğrendiklerinde çok şaşırmışlardı. Şaşırmalarından fazlası, bir kez daha üzülmüşlerdi. Malumumdu, Faruk Bey çok, neredeyse hacet sırasında aynı kabı kullanacak ölçüde yakın dostlarıydı. Ve elbette, bu hainliği yapanı bulabilmem için ellerinden gelecek bir şey varsa yapmaya hazırlardı. Dedektiflerin en kralını tutabilirlerdi ama o kadarına gerek yoktu, zaten karşılarındaydı. Onun dışında nüfuzlarını kullanıp polise, adli makamlara, artık neresi işe yararsa oraya ulaşabilirlerdi.</span></p>

  <p class="normal"><span>Sinan Kayabayır beyefendinin Nakkaştepe’den boğazı seyre dalmış ‘evceğizi’ pek şirindi. Şıklığını, lüksü, hizmetçileri falan hepten atlıyorum. Fevzi Bey, kendisine yaraşır dinçlikte ve prenses havalarındaki eşi Mine Hanım, bekârlığı sultanlık bellemiş Ege Yemişçioğlu ve ev sahiplerimiz Sinan Bey ile pek çok bakımdan ciddi hoş eşi Fulya Hanım, hepsi birden bir özel dedektifi konuk etmekten pek heyecan duyuyorlardı. Sormama gerek yoktu; konuyu eşler de biliyordu. Yani herhalde biliyorlardı çünkü onca serinkanlı asalet pozlarına karşın genel beklenti havası barizdi. Tefo denen alçak ne yapardı kısmının klasik ve klişe yanıtına bel bağlamıştım; hoşsohbet ayağına karşımdakileri mümkün mertebe tanımak, tanırken araya espriler katarak ortamı yumuşatmak derdindeydim. O yüzen konuya, daha doğrusu sorularıma hemen geçmedim. Önce kibarca sohbet ettim, yemeklerden ‘tattım,’ hanımlara, eşleriyle tanıştığımız sonu hüzünlü biten partide mesleğim hakkında salladıklarıma benzer cümleleri kurdum, espriler yaptım, şıklığa ve asil havaya yaraşır takdir kafa sallamaları ve hafif gülücükler aldım, vesaire.</span></p>

  <p class="normal"><span>Darbe vaktinin geldiğine karar verdiğimdeyse, “Sinan Bey,” dedim, “Şahane Hanım, eşinin son günlerinde pek heyecan verici bir olayın gerçekleşmesini beklediğinden söz ettiğini söyledi. Sizin böyle bir şeyden haberiniz var mıydı?”</span></p>

  <p class="normal"><span>Yarım Ay’lı ve bol yıldızlı gece ışığı ile evden ve neredeyse dibinde oturduğumuz havuzdan yayılanların altında cavlak kafası pek bir değişik parıldayan Sinan Bey, kaşlarını çatıp akşam yemeğine katılışımdan bu yana ilk defa gözlerini kırpıştırdı. Düşünüyordu herhalde. Kısa bir sessizliğin ardından, “Hayır,” dedi. “Faruk’un böyle bir şeyden bahsettiğini hatırlamıyorum.”</span></p>

  <p class="normal"><span>“Peki, ya siz?” dedim Ege Bey’e bakarak.</span></p>

  <p class="normal"><span>Beriki yanıtını vermeden önce, soruyu sorduğum sırada dudaklarına götürdüğü şarabını yudumladı, ardından, “Benim de böyle bir meseleden haberim yok,” dedi.</span></p>

  <p class="normal"><span>“Ama çok yakındınız?” dedim.</span></p>

  <p class="normal"><span>“Elbette,” dedi Sinan Bey.</span></p>

  <p class="normal"><span>“Ne sıklıkta görüşürdünüz?”</span></p>

  <p class="normal"><span>“İşlerin durumuna bağlıydı,” dedi Ege Bey. “Fırsat bulduğumuz her zaman diyebiliriz.”</span></p>

  <p class="normal"><span>“Hepiniz mi?”</span></p>

  <p class="normal"><span>“Elbette,” dedi Sinan Bey. Göz kırpıştırması geçmişti.</span></p>

  <p class="normal"><span>“Çeşitli ve bir kısmı tehlikeli sportif aktivitelerde bulunduğunuzu anlatmıştınız,” dedim bu sefer. Sorguya hazırlandıkları açıktı; onca laf dolandırmam boşuna gidecekti belki. “Hep beraber mi?”</span></p>

  <p class="normal"><span>“İşlerimiz elverdiği sürece,” dedi Ege Bey.</span></p>

  <p class="normal"><span>“Merhumla iş yaptığınızı öğrendim,” dedim bunun üzerine.</span></p>

  <p class="normal"><span>“Hepimiz birbirimizle iş yaparız,” dedi Sinan Bey.</span></p>

  <p class="normal"><span>“Yani merhumla arkadaşlığın yanı sıra iş ilişkiniz de vardı, öyle mi?”</span></p>

  <p class="normal"><span>“Elbette.”</span></p>

  <p class="normal"><span>“Peki, ikisini birbirinden ayırabiliyor muydunuz?”</span></p>

  <p class="normal"><span>Sinan Kayabayır ve Ege Yemişçioğlu, ‘Sen bizi ne sanıyorsun?’ gibilerinden baktı. Soru kısmının başından beri konuşmayan Fevzi Bey’se hafifçe gülümsüyordu. Hanımlara baktım; kulak kesildikleri açıktı ama en azından görünüşte herhangi bir ifade takınmamışlardı. Derken Fulya Hanım kadehini kaldırdı ve “Lafı içimizden birisini suçlamaya getireceğiniz hissine kapıldım, Vedat Bey,” dedi.</span></p>

  <p class="normal"><span>Derhal, “Estağfurullah,” dedim. “Böyle bir niyetim yok. Ama ilişkilerinizi gereğince öğrenmemin işime yarayacağını takdir edersiniz.”</span></p>

  <p class="normal"><span>“Gene de yanlış anlamaların önünü alalım,” dedi bu sefer Fulya Hanım. Az evvel söyledim, ciddi hoş kadındı. Güzelliği ayrı, sorgu öncesi sohbet kısmında konuştuklarımızdan kestirebildiğim kadarıyla zeki ve bilgiliydi. Şahane Hanım’ın sonradan içi pek boş çıkan ve aynısını, dolusunu boşunu henüz bilmiyordum tabii, gayet açık ortaya saçan Mine Hanım’ın asaletine o da sahipti ama gözlerindeki pırıltıdan her türlü hareketine kadar ikisinden de farklıydı. Birden kadının hayvansı cazibemle ilgilendiği fikrine kapıldım. Hayatımın o tarafı epeydir pek çoraktı. Yani belki kadının öyle bir durumu yoktu, ben kendime pay çıkarıyordum, onu diyorum. “Hiçbirimizin Faruk’un başına gelenle ilgisi olmadığını rahatlıkla söyleyebilirim.”</span></p>

  <p class="normal"><span>“Öyle mi?” dedim üstte belirttiğim anlamda yol yapma babında. Ne? Kahramanların bir elde tabanca diğer elde diğer ‘tabanca’ daldan dala gezdiği polisiyeleri okumadığınızı yahut izlemediğinizi söylemeyeceksiniz herhalde? “Nereden kaynaklanıyor acaba bu rahatlık?”</span></p>

  <p class="normal"><span>‘Baltayı taşa vurdun tatlım’ türü bir bakışla, “Defalarca belirtildiği üzere, birbirimizi iyi tanıyoruz,” dedi Fulya Hanım.</span></p>

  <p class="normal"><span>Benim balta taşla zaten yakından tanıştığından hiç tınmadım, “Yani aranızda kimsenin birbirine en ufak garezi yok, öyle mi?” dedim.</span></p>

  <p class="normal"><span>Fulya Hanım’ın attığı kahkahayı duysanız en azından birkaçınız bana hak verirdi, eminim. “Pek hoşsunuz, doğrusu,” dediğinde eşinin kırpışan gözleriniyse fikrime destek kabul ettiğimi belirteyim. Yalnız kendimi takdir ettiğimi eklemeliyim: birkaç yıl önce böyle bir ortamda bulunsam hem abuk sabuk sorular sorar hem de içimden yükselen masayı devir-herifleri döv-kadınları dağa kaldır dürtülerini bastırmaya uğraşırdım. Oysa şimdi işime yoğunlaşabiliyordum. Oluyor muydum, neydi? Ha, tümüyle geçmemişti tabii. Fulya Hanım’ın bana kesilmeye doğru gittiğine dair hissiyatımdan bahsediyorum. “Ama Faruk’la alıp veremediğimiz bir şey yoktu. Değil mi, hayatım?” diye lafını bağladı Fulya Kayabayır.</span></p>

  <p class="normal"><span>Hayatı, gözleri kırp, kırp, kırp diye giderken gülümseyerek kafa salladı.</span></p>

  <p class="normal"><span>“İş konusunda da?”</span></p>

  <p class="normal"><span>“Öyle olmalı,” dedi kadın bu sefer. Yanında oturan ve kırpışması geçen eşine baktı. Sinan Bey hemen, “Elbette,” dedi. “Araştırmak isterseniz hiç çekinmeden söyleyin. İlgili yerlerle görüşmenizi sağlarım.”</span></p>

  <p class="normal"><span>“Yasa karşısında bir açığınızın bulunmadığını biliyorum,” dedim. Kalkan kaşları görünce açıklamam gerektiğini kavradım. Ege Yemişçioğlu’ya, “Avukatınızla görüştüm,” dedim.</span></p>

  <p class="normal"><span>“Tuğrul Bey’le mi?”</span></p>

  <p class="normal"><span>“Hayır, yardımcılarından Bülent Bey’le.”</span></p>

  <p class="normal"><span>“A, evet. İyi bir avukattır.”</span></p>

  <p class="normal"><span>“Peki, Tuğrul Bey sizin işlerinize de bakıyor mu Sinan Bey?”</span></p>

  <p class="normal"><span>“Elbette,” dedi bu. Fevzi Bey’e sorma gereğini duymadım. Aynı kap meselesi ve o yönde herhangi bir açık bulamayacağım ortadaydı.</span></p>

  <p class="normal"><span>“Peki,” dedim tekrar Fulya Kayabayır’a dönerek, “Şahane Hanım?”</span></p>

  <p class="normal"><span>Fulya Hanım, eşinin uzattığı altın çakmakla sigarasını yakıp, “A, Şahane iyi kızdır,” dedi. “Siz sormadan söyleyeyim, onunla da bir alıp vermediğimiz yok.”</span></p>

  <p class="normal"><span>“O kadar yakın mısınız peki?” Fulya Hanım’ın zeki ve pek uyanık haline bakıp Şahane Hanım’la arkadaşlık etmekten fazla haz etmeyeceği kanısına varmıştım.</span></p>

  <p class="normal"><span>“Elbette.”</span></p>

  <p class="normal"><span>“Öyleyse neden bu gece burada değil?” Aha, dedim içimden, aha sana darbe! “Yoksa davet etmediniz mi?”</span></p>

  <p class="normal"><span>O dakikaya kadar figüranlıktan öte rol oynamayan Mine Hanım’ın çıkardığı ‘puah’ benzeri ses, tüm bakışları aynı yöne davete yaradı. Lakin Fevzi Bey, daha kadın ‘Ay, devrilen çam ağzımdan kaçtı,’ havasına giremeden masadaki su bardaklarından birini kaparak, “Hayatım,” deyiverdi, “genzine mi kaçtı?”</span></p>

  <p class="normal"><span>Beriki minnettarlıkla kafa sallayarak burnunun dibine hızla dayanan suyu içti ve soluklanarak teşekkür etti.</span></p>

  <p class="normal"><span>Fulya Hanım, kim bilir belki dikkatimin yönünü değiştirmek adına, “Şahane’ye elbette haber vermiştik,” dedi. “İşi varmış, o yüzden gelemedi.” Şahane Yutmaz’ın falcıya gitmekten öte ne işi olabileceğini hiç sormadım. Kafamdaki not defterini açtım, iş-miş ne, esas araştırmam gereken budur diyerek ‘puah’ı, Fevzi Bey’in neredeyse hiç konuşmadan ve sırıtarak oturuşunun hemen altına not ettim.</span></p>
</body>
</html>
