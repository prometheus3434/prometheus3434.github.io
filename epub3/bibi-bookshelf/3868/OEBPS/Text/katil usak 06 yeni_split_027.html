<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_24">Şatofkink</h1>

  <p class="normal"><span>Tefo arabaya binerken, oğlunu kazandığı Nobel Barış Ödülü’nü almaya uğurlayan annenin gururlu gülümsemesiyle balkonda dikilen Ayla’ya el salladım. Feci borçlanmıştım kıza. Akşam yaptığı müthişti sahiden.</span></p>

  <p class="normal"><span>“E,” dedim yerime geçerken.</span></p>

  <p class="normal"><span>“Polonezköy’e gidiyoruz,” dedi Tefo.</span></p>

  <p class="normal"><span>“Niye?”</span></p>

  <p class="normal"><span>“Gidince görürsün.”</span></p>

  <p class="normal"><span>Hah, dedim içimden. Her zamanki tafralar. Ulan, yoksa yalnızken daha mı… Ama yok, bunu bile özlemiştim sonuçta. Sırıtarak gaza bastım.</span></p>

  <p class="normal"><span>Yarım saat kadar sonra Haracı konutunun önünden, tanınmayacağımı umarak hiç yavaşlamadan geçtim ve sekiz yüz metre gittikten sonra nişancının ateş ettiği elektrik kulesine giden toprak yola saptım. Açıklığa varınca durdum, indik. Ben av köpekleri misali, kulakları dikmiş koku almaya çalışır pozlarda etrafa bakınırken Tefo doğrudan enerji nakil hattı kulesine gitti. Hava epey sıcaktı.</span></p>

  <p class="normal"><span>“E?” dedim elini gözlerine siper etmiş, kuleyi inceleyen dostuma.</span></p>

  <p class="normal"><span>“Çıktın mı buraya sahiden?”</span></p>

  <p class="normal"><span>“Çıktım.”</span></p>

  <p class="normal"><span>“Tırsmışsındır.”</span></p>

  <p class="normal"><span>“Öyle.”</span></p>

  <p class="normal"><span>Elini indirip yüzüme bakarak sırıttı. Alay et de şamarı indireyim gibilerinden gözlerimi kısınca, “Ayak izi nerede?” dedi.</span></p>

  <p class="normal"><span>Gösterdim. Babacan ağacın yanındaki çimlere ilerledik. İzi biraz bakındıktan sonra buldum. Tefo çömeldi, ize baktı, eli çenesinde hımladı. Doğruldu ve “Çok saçma,” dedi.</span></p>

  <p class="normal"><span>“Neymiş o?” dedim.</span></p>

  <p class="normal"><span>“Aşağı atlaması,” dedi.</span></p>

  <p class="normal"><span>“Farkındayım,” dedim. E, yani…</span></p>

  <p class="normal"><span>“Şu tekerlek izleri ona aitse… Yani, nasılsa trafoların bakımına veya kontrolüne gelenlerin aracı sanılır diye düşünüp iz bırakmaktan çekinmediyse ne demeye ayak izi bırakmaya çekinsin?”</span></p>

  <p class="normal"><span>“O gün sabahtan yağmur vardı hatırlarsan.”</span></p>

  <p class="normal"><span>“E?”</span></p>

  <p class="normal"><span>“İz bırakmamak istemiştir işte.”</span></p>

  <p class="normal"><span>“Bıraksa ne olacak?”</span></p>

  <p class="normal"><span>“Ne işte, kalıbını falan alıp…”</span></p>

  <p class="normal"><span>“Kalıbını alsan neye yarayacak? En fazla ayak numarasını ve ayakkabısının belli bir modeli varsa, onu öğrenirsin.” Doğru söylüyordu tabii. “Bu bilgiyi takip etmek mümkün değil.”</span></p>

  <p class="normal"><span>“Dizilerde ediyorlar ama?” Ediyorlardı sahiden; modeli buluyorlar, üreteni saptıyorlar, faturasını falan derken… Yok, sahiden akla ziyandı öylesi. Ha, kim bilir, belki yaban ellerdeki tek dişi kalmış canavar sayesinde her şey pek düzenliydi ama bizde öyle değildi işte. Tefo’nun verebileceği benzer yanıtı beklemeden, “E,” dedim bu sefer, “ne bileyim, belki pek titizdi katil, ayakları çamurlanmasın istedi?”</span></p>

  <p class="normal"><span>“Arabadan inerken çamurlanmamış mı peki?”</span></p>

  <p class="normal"><span>Patikaya baktım. “İki yan çimen,” dedim. “Atlamıştır.”</span></p>

  <p class="normal"><span>“Ha, böyle hoplaya zıplaya adam öldürmeye geldi diyorsun yani? Arabadan atlayarak indi, çimlerden yürüdü, ağaca tırmandı, ağacın…” Durdu, parmağıyla gösterdi, “Herhalde şu dalına çıktı çünkü en kalını o…” Kafamla onayladım. Komiserin uyduruk teorisine uydurduğu dal oydu zaten. “Sonra o daldan, süper bir denge ve sıçramayla, hop! Aynen kuleye. Bu arada elinde veya sırtında koskoca tüfek var… Örümcek-adam yaptı diyelim, olsun bitsin bari.”</span></p>

  <p class="normal"><span>“E, haklısın. Ama komiser öyle düşünmedi işte…” dedim ve durakladım. “Ne yani?” diye devam ettim, “komiser gelip buraya ayak izi yaptı ve sonra beni yanlış yöne sürüklemeye kalktı mı diyeceksin?”</span></p>

  <p class="normal"><span>“Bir şey demeyeceğim. Çünkü dersem ardından ‘Niye?’ sorusu gelir.”</span></p>

  <p class="normal"><span>“Ve gelirse, bulunacak yanıt bir sürü işe yarayabilir,” dedim. “Balistik raporunun kaybolmasından tut… Hım. O zaman Mükerrem ve Sacit’in art arda, tam zamanında susturulmaları… Hım.”</span></p>

  <p class="normal"><span>“Öyle. Ama tutup bir komiseri suçlamadan önce iyice araştırmak lazım, değil mi? Ayrıca, bu haltı kim karıştırmış olursa olsun, kişisel bir neden bulamadığımız sürece başka birisinin onu tuttuğunu düşünmek durumundayız. Hem komiserin soruşturmayı tek başına durdurabileceğini sanmam.”</span></p>

  <p class="normal"><span>“E, doğru…”</span></p>

  <p class="normal"><span>“Ayrıca sana kamera kayıtlarını falan vermesi…”</span></p>

  <p class="normal"><span>“Öyle. Yani?”</span></p>

  <p class="normal"><span>“Yani daha çok işimiz var.”</span></p>

  <p class="normal"><span>“E, bu ayak izi ne olacak peki?”</span></p>

  <p class="normal"><span>“Hiç,” dedi bu. “Tümüyle tesadüf bile olabilir bu iz.”</span></p>

  <p class="normal"><span>“Değilse?”</span></p>

  <p class="normal"><span>“Düşüneceğiz.”</span></p>

  <p class="normal"><span>Ortağımın kendisine güveni takdire şayandı doğrusu. Ne bileyim, sanki işe ara verip başka şeylerle uğraşmak yaramıştı Tefo’ya. Hah, dedim içimden, ben bunalıp daralırken bu eşek herif aslında tatil yapmıştı demek…</span></p>

  <p class="normal"><span>Tefo, ne yapacağız şimdi kısmına hiç dalmadan ağaçların arasına dalıp ilerlemeye başladı. Peşine düştüm, yetiştim ve Haracıların evine doğru yürümeye koyulduk. On dakika kadar bakınarak ve konuşmadan yürüdükten sonra etrafı çitlerle çevrili büyük bir açıklığa vardık.</span></p>

  <p class="normal"><span>Haracıların harasını tanımam için karşıda, açıklığın diğer ucunda duran ahırları veya otlayan güzellikleri görmem gerekmiyordu. Babam, hayvanın çirkini olmaz der ki doğrudur. Fobisi, tehlikesi ayrı, güzel-çirkin ayırmadan hepsine can gözüyle bakmak gerekir fakat at, cidden bir başka güzeldir. Her şey bir yana, zarafetle gücün dehşetli bir birleşimidir. Çitlere yanaşıp bir süre atları izledim. Yalnız etrafta hayvanlarla ilgilenen kimse görünmüyordu. At yetiştirmekten anlamadığım için bu durum garip midir, değil midir bilmiyordum. Takmadım, ahırlara veya artık o yapılara her ne deniyorsa onlara doğru çit boyu yürümeye koyuldum. O taraftan eve geçilebilen bir kapı olmalıydı. Ha, varsa ne olacaktı derseniz, yanıt veremezdim. Bu doğaya özlem meselesi, bugün gibi, o günlerde de pek gündemdeydi. Bir yerlerde bunun ta avcı-toplayıcı dönemlere, yani insanların özgürce, kafasına göre gezip dolandığı, karnını, üzerine bir de en fazla ailesini veya beş on kişilik grubunu doyurmaya yetecek yiyeceği topladıktan sonra yan gelip yattığı dönemlere dayandığını, insanların, artık bilinçaltında mıdır, neresindeyse işte bir yerlerinde bu dönemleri özlediğini okuduğumu hatırlıyordum.</span></p>

  <p class="normal"><span>Neyse, efendim, kardeşime kavuşmanın mutluluğu, huzurla otlayan atlar, kuş cıvıltıları, genetik bellek falan, doğaya, doğanın verdiği ferahlığa sahiden özlem çektiğimi düşündüm yürürken. Milletin şehir dışına taşınması veya taşınamayanın her tatil gününde, gidebiliyorsa tabii, pikniğe veya gezmeye gitmesi anlaşılmayacak şey değildi.</span></p>

  <p class="normal"><span>Ahırlara doğru yaklaşırken, bir kapıdan eli kovalı, ellili yaşlarda, orta boylu bir eleman çıktı. Beni görür görmez kovayı yere bırakıp yaklaştı. Karşılıklı iki yandan çite yanaştık. Tefo’ya sözü bırakmadan ve hiç gülümsemeden ve herhangi başka bir nezaket gösterisine girişmeden, eller belde, filmlerden kaptığım gibi çenemi hafif kaldırıp, “Buralara sen mi bakıyorsun?” dedim. Başıyla evetledi adam. “Başka kimse yok mu?” dedim, sen kimsin, necisin, ne hakla soru soruyorsun falan demeden içeride iki kişinin daha bulunduğunu söyledi. E, güzel, peki, sonra? Anladınız, sonrasını, yani başka ne sorabileceğimi bilmiyordum. Ses çıkarmadan arkamda dikilen ve sırıttığını gayet iyi bildiğim Tefo’ya içimden sövdüm, adama, “E,” dedim, “memnun musun işinden?”</span></p>

  <p class="normal"><span>Memnundu. Seslenmesinin ardından beyaz boyalı, diklemesine değil, yanlamasına uzanan ahşap yapıdan çıkıp gelen, biri genç, diğeri benle yaşıt görünen diğer iki eleman da memnundu. Fena para kazanmıyorlardı; çalışma şartları iyiydi, hayvanları seviyorlardı, vesaire. Ayrıca burası beyefendinin yarışlara katılan veya katılmak üzere yetiştirilip satıldığı atlarının bulunduğu esas harası değildi; orası İzmit’e giderken bir yerlerdeydi. Buradakiler, nasıl denir, emeklilerdi. Mecit Haracı, laf aramızda beyim, dedi, gene laf arasında beni geçen gelişimde polislerle beraber gördükleri için polisliğimde karar kıldıklarını anladığım üç elemanın en yaşlısı Saffet usta, evet, pek bir suratsız, pek bir ters adamdı ama konu atlara gelince aynı ölçüde yufka yürekliydi. Atları çocukları gibi görürdü. Mesela, bak şimdi, şu kuzguni yağız mesela, o, Shadow King’ti. Şatofkink gibi bir şey söylemişti Saffet usta ya, azıcık İngilizcem, artı çizgi roman merakımla ne demek istediğini hemen kavramış, üstüne bir de, Mecit Bey’in bu ismi, tabii kendi koyduysa, koyarken nereden esinlendiğini merak etmiştim. O da mı çizgi roman meraklısıydı acaba? King yirmi beşine girmişti; Efecan’la Karaduman’ın babasıydı. E? Üçünün de kaşları kalkınca pek sevmeme karşın atlar hakkında fazla bir şey bilmediğimi, ayrıca at yetiştiriciliği veya yarışlarıyla hiç ilgilenmediğimi söyledim. Daha önce belirttim mi, anımsamıyorum ama dert değil: Her yılbaşında aldığım bir adet tam bilet ile her hafta yatırdığım sekiz kolonluk sayısal loto dışında şans oyunlarıyla ilgilenmem. Hemen herkesin yaptığı yılbaşında bilet alma dalgası babamdan geçti; sayısalsa Tefo’dan. Tutturmanın bilmem kaç milyarda bir olduğunu söyleyen Tefo her hafta aynı numaraları oynuyordu; böylesi daha mantıklı demiş ve bana da aynını salık vermişti. Pek zekidir ya bu, haklıdır, bildiği vardır deyip oynamaya başlamıştım. O gündür, bu gündür her hafta yatırırım. İkimiz de bugüne dek bir şey tutturamadık, ekleyeyim. Neyse, dağıtmayalım: At yarışlarını bilmediğim için Shadow King, Efecan veya Karaduman bana bir şey söylemiyordu. Tefo’ya da. Ama Saffet usta ve diğer ikisi –Harun ve İnanç– böyle kaş kaldırdıklarına göre önemlilerdi. İyi. Demek Mecit Bey, aileden gelme atçılık işine düşkündü, atlarını çocukları gibi seviyordu ve emektarlarına, en azından emektar atlarına vefalıydı. Güzel. Başka? Vallahi başkası yoktu. Evet, o dehşetli gün buradaydılar; patırtıyı duyar duymaz koşturmuşlardı ya, kimseye fazla yararları dokunmamıştı. Başka? Vallahi daha ne diyebilirlerdi, bilmiyorlardı. Hayır, ne o gün ne de öncesinde çevrede dolanan birisini veya birilerini görmüşlerdi. Zaten buralara kim gelip giderdi canım? Atlar çalınacak yaşlarını çoktan geçmişlerdi; hırsız desen, buraya kadar, hem de ev bu denli korunurken hırsızlığa gelmeye kimse zahmet etmezdi. E, iyi, başka? Vallahi, başka, başka, cık, başka bir şey diyemeyeceklerdi komiserim. Hım. Evden, beyefendiden, falan bahsedelim o zaman. Vallahi, beyefendi, dediğimiz gibi, biraz ters, suratsız adamdı ama hak yiyen cinsten değildi. Her sabah gelip atlara bakar, on-on beş dakika kadar buralarda dolanır, atların yanına gider, emektar hayvanlarıyla konuşur, onları okşardı, vesaire. At yarışları? Vallahi bildikleri kadarıyla beyefendinin atları arasında şampiyonlar vardı. İyi para yapıyordu demek. E, haliyle beyim; gerçi ne, ne kadar falan, onların ayrıntılarını bilemezlerdi. Sırf yarıştırıyor muydu peki, satmıyor muydu? Satmaz mı, tabii satıyordu. Peki, hanımefendi? Yok, o bu tarafa hiç uğramazdı. Nadiren, yemek için hizmetli binasına giderken denk gelirlerse görüyorlardı hanımefendiyi. Çocuklar? Ah, evet, Saffet ustanın ustası, artık emekli Mümtaz ustanın anlattığına bakılırsa küçük bey ve küçük hanım ilk biniş derslerini burada almışlarmış. Yok, Saffet usta burada işe başladığında ikisi de çoktan ders aşamalarını geçmişlermiş; o işe başladıktan hemen sonra Amerika’ya yerleşen küçük bey kırkına yaklaşmışmış. Geçen sene evlenen küçük hanımsa otuzlarının ortalarındaymış. Kendilerinden öncekiler herhalde tanırmış ama bunlar ikisini de öyle pek yakından tanımıyorlarmış. Kim? Ha, Nusret efendi… Evet, çok ciddi adammış. Evi çekip çeviren oymuş. Ha, ha, evet, komiserim, dediğiniz gibi yabancı filmlerdeki uşaklara benzer. İyi adamdır ama. Ya, evet, yalnız diye biliyoruz. Burada yatıp kalkar. Arada bir şehre iner gerçi. Başkaca çıktığını görmedik. Gerçi biz hep buradayız, gidip gelişlerini görmeyiz ama diğerlerinden duyarız. Diğerleri? İşte, evin diğer çalışanları… Hepsi namuslu, çalışkan insanlardır. Yok, öyle dedikodu gibi değil… Sohbet türü… Nasıl? Ha, yok, bu ikisi orada yatıp kalkar. Benim ailem Polonez’de; akşamları gidiyorum yani. Senede bir, on beş günlük izinleri vardı; yaşıtım Harun, memleketi Mersin’e giderdi izinlerde. İnanç’ın ailesi şehirdeydi, Rahmanlar tarafında oturuyorlardı. Ev çalışanlarının çoğu civardandı, vesaire.</span></p>

  <p class="normal"><span>Lafın bitişe geçtiği anda Tefo’m hafifçe öksürerek araya girdi ve Nusret’i sordu. Görüşebilir miydik? Ama burada, evde değil. Kimse bilmeden yani. Gene, ne Saffet usta ne diğerleri neden demedi. Ustasının bir baş hareketiyle İnanç fırladı ve hızla gözden kayboldu.</span></p>

  <p class="normal"><span>Birkaç dakika hiç konuşmadan ve acar polis pozlarında dikildikten sonra çitlerin eve bakan yanında Nusret Hopkins göründü. Beni tanıyınca canı sıkıldıysa bile belli etmedi. Her zamanki baston yutmuş havasıyla geldi. Selamımı hafif bir baş hareketiyle aldı, ortağımı tanıştırmam karşısında gülümsedi ve birkaç dakika yalnız görüşmek istediğimizi söylediğimizde merakla bizi izleyen üçlüye gene hafif bir baş hareketiyle uzaklaşmalarını bildirdi.</span></p>

  <p class="normal"><span>Tefo, üç hara görevlisinin yeterince uzaklaştığına karar verince, “Nusret Bey,” dedi, “polis değiliz, biliyorsunuz. Yani bizimle konuşmak zorunda değilsiniz.”</span></p>

  <p class="normal"><span>Nusret başıyla evetledi.</span></p>

  <p class="normal"><span>“Ne kadar süredir Haracı ailesinin hizmetindesiniz?”</span></p>

  <p class="normal"><span>“Profesyonel anlamda on beş yaşımdan beri, efendim.”</span></p>

  <p class="normal"><span>“Ciddi mi?” dedim şaşarak. “Öncesi de var mı yani?”</span></p>

  <p class="normal"><span>“Evet, efendim. Ailenin önceki konutunda doğmuşum.” Bakışlarımızdan daha fazla açıklama beklediğimizi anlayınca ekledi: “Babam, efendim. Mecit Bey’in rahmetli babasının hizmetindeydi.”</span></p>

  <p class="normal"><span>“Baba mesleğini devraldın yani?”</span></p>

  <p class="normal"><span>“Öyle, efendim.”</span></p>

  <p class="normal"><span>“On beş yaşında mı?”</span></p>

  <p class="normal"><span>Hafifçe gülümsedi bu. “Hayır, efendim. Babam vefat ettikten sonra… Yirmi yedi yaşındaydım. O zamana dek sadece hizmetli kadrosundaydım, efendim.”</span></p>

  <p class="normal"><span>“Ve Mecit Bey seni… Sahi, unvanın nedir senin? Başuşak mı?”</span></p>

  <p class="normal"><span>“Kâhya da diyebilirsiniz, efendim.”</span></p>

  <p class="normal"><span>“Önceki konut dedin. Neredeydi?”</span></p>

  <p class="normal"><span>“Emirgân, efendim.”</span></p>

  <p class="normal"><span>“Ya burası?”</span></p>

  <p class="normal"><span>“Burası eskiden yazlıktı; sonra buraya taşındık.</span></p>

  <p class="normal"><span>“Sonra?”</span></p>

  <p class="normal"><span>“Buraya geçeli on seneyi biraz aşıyor, efendim.”</span></p>

  <p class="normal"><span>“Peki,” dedi Tefo, “Vedat’ın anlattığına göre, baskın sırasında bahçedeymişsiniz.”</span></p>

  <p class="normal"><span>“Evet, efendim.” Aha, dedim içimden, başladı gene. Gene lafımı bozuyordu. Fakat bu sefer tutacaktım kendimi. Zehir kafa iş başındaydı; azıcık kenara çekilmem daha iyiydi.</span></p>

  <p class="normal"><span>“Çok dikkatli olduğunuzu da biliyorum.” Nusret’in hafif gülümsemeli baş selamına bakılırsa Tefo’nun sizli-bizli konuşmasının üzerine azıcık yağlama girişimi işe yarayacaktı. “Şimdi… O günü tümüyle hatırlıyorsunuz, değil mi?”</span></p>

  <p class="normal"><span>“Hatırlıyorum, efendim.”</span></p>

  <p class="normal"><span>“Güzel… Peki, o gün dikkatinizi çeken bir şey oldu mu? Genel anlamda… Olağandışı bir şey…”</span></p>

  <p class="normal"><span>“Birkaç konu vardı, efendim.”</span></p>

  <p class="normal"><span>“Ya?” dedi Tefo, ben de merakla dikildim. “Ne gibi?”</span></p>

  <p class="normal"><span>Seninki gözlerini kısıp sevimlilikten epey uzak bir gülümsemeyle, “Öncelikle, sizler, efendim,” deyince soru dolu kaşlarımızı çattık. “Geldiğiniz anda dikkatimi çekmiştiniz, efendim.”</span></p>

  <p class="normal"><span>“Nasıl?” dedim dayanamayıp.</span></p>

  <p class="normal"><span>“Alıştığımız konuklardan epey farklıydınız, efendim.”</span></p>

  <p class="normal"><span>Bir daha, “Nasıl?” dedim.</span></p>

  <p class="normal"><span>“Giyiminiz, duruşunuz, hareketleriniz… Açıklaması kolay değil, efendim.”</span></p>

  <p class="normal"><span>“Anladım,” dedi Tefo. Anlaşılmayacak bir şey yoktu zaten. O günkü güruhtan olmadığımızı fark etmek için özenle incelemeye sahiden gerek yoktu, biliyorduk. İşi bilenin anlamasıysa çok daha kolaydı elbette. “Peki, bizi izlediniz mi?”</span></p>

  <p class="normal"><span>“İzledim, efendim.”</span></p>

  <p class="normal"><span>“Hırsız falan mı sandın?” dedim.</span></p>

  <p class="normal"><span>Seninki bir daha yüzüne hafif ekşimsi bir ifade ekleyerek, “Hiçbir şey sanmadım, efendim. Sadece izledim,” dedi. E, normaldi. Herhalde. Yani, etrafa göz kulak olmak adamın göreviydi, değil mi? Demek bu yüzden ben dörtlü krema ekibiyle konuşurken az ötemde dikiliyordu.</span></p>

  <p class="normal"><span>“Peki,” dedim, “neden ben?”</span></p>

  <p class="normal"><span>“Pardon, efendim?”</span></p>

  <p class="normal"><span>“Ben de etrafıma bakarım, Nusret efendi… O gün, az ötemde dikildiğini gayet iyi hatırlıyorum.”</span></p>

  <p class="normal"><span>Takdir mi etti, nedir, dudak büktü Nusret. Ardından hafifçe kafa sallayarak, “Ayrılmıştınız, efendim,” dedi, ardından başıyla Tefo’yu işaret etti. “Bir süre beyefendiyi gözledim, ardından size yöneldim.”</span></p>

  <p class="normal"><span>“Neden?”</span></p>

  <p class="normal"><span>“Fevzi Bey’le konuştuğunuzu gördüm.”</span></p>

  <p class="normal"><span>“E?”</span></p>

  <p class="normal"><span>“Ardından diğer beylerin yanına gittiniz.”</span></p>

  <p class="normal"><span>“E?” dedim bir daha.</span></p>

  <p class="normal"><span>Cevap vermedi bu sefer. Dur, dedim içimden, bir şey mi yakalıyorduk?</span></p>

  <p class="normal"><span>“Neden Vedat’ı izlediniz, Nusret Bey?” dedi Tefo. “Fevzi Bey ve diğerleriyle konuşmasının ne önemi vardı?”</span></p>

  <p class="normal"><span>“Şey…” dedi Nusret. Tanıştığımdan bu yana ilk defa duraksıyordu adam. Genzini temizledi, duruşunu biraz daha dikleştirdi ve “İlgimi çekti, efendim,” dedi. “Onlar… Onlar da sizin gibiydi, efendim.”</span></p>

  <p class="normal"><span>“Bizim gibi? Nasıl?”</span></p>

  <p class="normal"><span>“Farklı…” dedi Nusret ve ağzı kurumuş gibi yutkundu. Tam görünmez bir el, ampulümü yakacak düğmeye uzanırken Tefo, “Partinin genel konuk profilinden farklıydılar demek istiyorsunuz, değil mi?” dedi ve bana döndü: “Haklıydın.” Yanan ampulümün ışığında gülümsedim ve dememiş miydim pozlarında sırıttım.</span></p>

  <p class="normal"><span>“Evet, efendim,” dedi Nusret. “Siz ve onlar… İki zıt kutup gibiydiniz. Konuştuğunuzu görünce iyice meraklandım.”</span></p>

  <p class="normal"><span>“Bizi dinledin mi peki?”</span></p>

  <p class="normal"><span>Bu kadar esmer olmasa kızardığını söyleyebilirdim adamın. Gözlerini kaçırarak, “Evet, efendim,” dedi. Sonra birden yüzüme bakarak, “Herhangi bir sorun teşkil etmeyeceğinizi anladığımda,” diye devam etti, “yanınızdan ayrılıp size bakmaya karar verdim. Tam o sırada geldiniz…”</span></p>

  <p class="normal"><span>“Gerisi malum,” dedi Tefo.</span></p>

  <p class="normal"><span>“Evet, efendim.”</span></p>

  <p class="normal"><span>“Peki,” dedi ortağım, “şu farklılık meselesini açalım biraz. Anladığım kadarıyla Fevzi, Ege, Sinan ve merhum Faruk Beyleri iyi tanıyorsunuz.”</span></p>

  <p class="normal"><span>“Evet, efendim.”</span></p>

  <p class="normal"><span>“Sık mı gelirler buraya?”</span></p>

  <p class="normal"><span>“Hemen her partimizde yer alırlar.”</span></p>

  <p class="normal"><span>“E, o zaman farklılıkları?” dedim sabırsızlanarak.</span></p>

  <p class="normal"><span>“Farklılık aslında diğer konuklardaydı, efendim.” Nasıl, demedik. Artık neleri dert ediyorsa onları tartıp karar vermesini bekledik. Neden sonra, “Genelde partilerimize katılan kişiler yoktu, efendim,” dedi Nusret. Gene duraksadı, önüne baktı.</span></p>

  <p class="normal"><span>“Hiç mi?” dedim.</span></p>

  <p class="normal"><span>“Hayır,” dedi Nusret. “Sohbet ettiğiniz Fevzi Bey ve diğer beyler haricinde kimse yoktu.”</span></p>

  <p class="normal"><span>“Evet,” dedi Tefo, “bu durumun dikkatinizden kaçmaması normal tabii. Peki, Fevzi Bey ve diğer üçü Mecit Bey’in yakın dostları mıdır?”</span></p>

  <p class="normal"><span>Yüzünü ekşitti seninki. Ama zaten demedik mi, yerine, “Yakın dostlarıdır, evet, efendim,” dedi.</span></p>

  <p class="normal"><span>“İş?”</span></p>

  <p class="normal"><span>“Pardon, efendim?”</span></p>

  <p class="normal"><span>“Bu kişiler sadece dostları mı yoksa aynı zamanda iş yaptığı kişiler mi?”</span></p>

  <p class="normal"><span>“Beyefendinin işlerine dair ayrıntılı bilgim yok elbette ama her ikisi de diyebileceğime inanıyorum, efendim.”</span></p>

  <p class="normal"><span>“Ya diğerleri?” dedi Tefo. Nusret’in mimiklerine pek aldırıyor görünmüyordu. “Onları tanımıyor muydunuz?”</span></p>

  <p class="normal"><span>“Çoğunu ilk defa görüyordum, efendim.”</span></p>

  <p class="normal"><span>“Tuhaf sahiden,” dedi Tefo. “Yani Mecit Bey… Her bahar yaptığı bu partiye, her bahar çağırdığı kişileri çağırmamış ve… Hım. Bu dört beyefendi, yani Fevzi Bey ve diğerleri… Onlar da müdavimlerdendi, değil mi?”</span></p>

  <p class="normal"><span>“Elbette, efendim.”</span></p>

  <p class="normal"><span>“Peki,” diye araya girdim, ne, paso izleyecek değildim herhalde, “bu bahar partisi mi ne karın ağrısıysa, bunun davetlileri ne zaman belli olur?”</span></p>

  <p class="normal"><span>Nusret, densizliklerime alışmış pozlarda, “Konuk listesi her daim bellidir, efendim,” dedi.</span></p>

  <p class="normal"><span>“Nasıl yani? Hep aynı kişiler mi çağrılır?”</span></p>

  <p class="normal"><span>“Aşağı yukarı, efendim.”</span></p>

  <p class="normal"><span>“Yıllardır?”</span></p>

  <p class="normal"><span>“Yıllardır, efendim.”</span></p>

  <p class="normal"><span>“Arada yeni birileri hiç olmaz mı?”</span></p>

  <p class="normal"><span>“Aşağı yukarı dememin nedeni o zaten, efendim.”</span></p>

  <p class="normal"><span>“E, peki bu seferki liste?”</span></p>

  <p class="normal"><span>“Anlayamadım, efendim?”</span></p>

  <p class="normal"><span>“Yani bu seferki listenin farklılığı dikkatini daha önce çekmemiş miydi?”</span></p>

  <p class="normal"><span>“Hayır, efendim.”</span></p>

  <p class="normal"><span>“Neden?”</span></p>

  <p class="normal"><span>“Listeyi görmemiştim, efendim.”</span></p>

  <p class="normal"><span>“Neden?”</span></p>

  <p class="normal"><span>“Beyefendinin böyle bir zorunluluğu yok, efendim.”</span></p>

  <p class="normal"><span>“E, onca davetiyeyi kendisi yazıp, kendisi mi postaladı yani?”</span></p>

  <p class="normal"><span>“Beyefendi davetiyeleri daima kendisi yazar, efendim. Postalamaya gelince,” burada iyice aşağılar bir poz takındı seninki, “kurye servisleri var, bildiğiniz gibi.”</span></p>

  <p class="normal"><span>Tınmıyordu Vedat. “E,” dedim, “kurye kapıya geldi ve beyefendin bir kucak dolusu davetiyeyi kendisi verdi, öyle mi?”</span></p>

  <p class="normal"><span>Kaşları kalktı bunun. “Elbette, hayır, efendim,” dedi.</span></p>

  <p class="normal"><span>“E, kim verdi peki?”</span></p>

  <p class="normal"><span>“Erol, efendim.”</span></p>

  <p class="normal"><span>“Erol efendin kim?” İstediği kadar yüzünü ekşitebilirdi.</span></p>

  <p class="normal"><span>“Erol, hizmetlilerden biridir, efendim,” dedi bu. Daha önce söylemiştim, havasını bozmadan devam edebilmesi takdir edilmeyecek gibi değildi.</span></p>

  <p class="normal"><span>“Erol davetiyelerdeki farklı isimleri görmemiş mi?”</span></p>

  <p class="normal"><span>“İki yıldır burada, efendim.”</span></p>

  <p class="normal"><span>“Ha, yani görse bile anlamazdı bir şey diyorsun. Ya diğer konuklar?”</span></p>

  <p class="normal"><span>“Hangi konuklar, efendim?”</span></p>

  <p class="normal"><span>“Bahar partisine daima çağrılan ama bu sefer çağrılmayanlar.”</span></p>

  <p class="normal"><span>“Özür dilerim ama ne demek istediğinizi anlayamadım, efendim.”</span></p>

  <p class="normal"><span>“Bu tayfa diyorum, çağrılmamalarına bozulmadılar mı?”</span></p>

  <p class="normal"><span>Tefo, Nusret’in yanıtını beklemeden sabırsız bir havada, “Pekâlâ,” dedi, “Mecit Bey evde mi şimdi?”</span></p>

  <p class="normal"><span>“Evde, efendim.”</span></p>

  <p class="normal"><span>Ben, e, ne lafımı kesiyorsun şimdi gibilerinden bakarken Tefo gülümseyerek elini uzattı. “Çok teşekkür ederiz, Nusret Bey,” dedi. “Çok değerli yardımlarınızı unutmayacağız.”</span></p>

  <p class="normal"><span>“Bir şey değil, efendim,” dedi Nusret. “Ne zaman isterseniz…”</span></p>

  <p class="normal"><span>“Sahi,” dedi bu sefer benimki, “size nasıl ulaşabiliriz? Bir kez daha görüşmemiz gerekirse yani.”</span></p>

  <p class="normal"><span>“Her zaman eve gelebilirsiniz, efendim.”</span></p>

  <p class="normal"><span>“Yalnız görüşmek istersek?”</span></p>

  <p class="normal"><span>“Çarşamba günleri izin günümdür, efendim.”</span></p>

  <p class="normal"><span>“İzin günlerinde dışarı çıkıyor musunuz peki?”</span></p>

  <p class="normal"><span>“Bazen, efendim. Kimi zaman evde kalıp kitap okurum, efendim.”</span></p>

  <p class="normal"><span>A, ne güzel, neler okuyorsun diyemeden, Tefo, “Güzel,” dedi. “Tekrar teşekkürler, Nusret Bey. İyi günler.”</span></p>

  <p class="normal"><span>“Size de, efendim.”</span></p>

  <p class="normal"><span>“E,” dedim Taunus’un şoför mahalline yerleşirken. “Ne bulduk şimdi? Mecit Bey’le mi görüşeceğiz?”</span></p>

  <p class="normal"><span>“Hayır, büroya dönüyoruz. Ne bulduğumuzuysa şu senin kamera kayıtlarına baktığımızda anlayacağız,” dedi bu.</span></p>

  <p class="normal"><span>“Ulan,” dedim kontağı çevirirken, “bir kere de artistlik yapmadan anlatsan…”</span></p>

  <p class="normal"><span>Güldü Tefo. “İyi,” dedi. “Mecit Bey’in evine yapılacak saldırıdan haberdar olduğunu düşünüyorum.”</span></p>

  <p class="normal"><span>Vitesi geçirirken, “E?” dedim.</span></p>

  <p class="normal"><span>“E’sini görüntüleri izlediğimizde ve ilgili araştırmayı tamamladığımızda anlayacağız.”</span></p>

  <p class="normal"><span>“Ne araştırması?”</span></p>

  <p class="normal"><span>“O gün can verenler, yaralananlar… Hatta tüm konuklar. Mecit Bey ile ilişkileri… Hepsine bakacağız.”</span></p>

  <p class="normal"><span>İşe işi bilenin el atmasıyla artan tempoya uyarak o gün ve ertesi gün ve daha ertesi gün boyunca yaptıklarımızı hızla geçeceğim. Benimki haklı çıkmıştı elbette: Mecit Bey ile eşi kaknem hanımefendinin baskının başlamasına dakikalar kala gayet usta manevralarla bahçeden ayrılıp eve girdikleri ve yaylım ateşi boyunca dışarı çıkmadıkları kayıtlarda açıkça görülüyordu. İzleyen üç günde Nilgün gerek bilgisayar başında, gerek envai çeşit dedikodu dergisinde, Necmi’yle tayfasıysa sokaklarda ve nerelere bakıyorlarsa oralarda istediklerimizi araştırdı. Arada Tefo’yla Kapalıçarşı’ya gidip Sezai ağabeye bir kez daha yanından ayrılacağını haber verdik. Ne Nilgün ne Necmi ve tayfası genel anlamda çok derinlemesine bilgilere ulaşabildi ama buldukları bölük pörçükler büyük ölçüde Tefo’nun kuramını doğrular havadaydı. Bahsettiğim bilgi parçacıklarını bir araya getirdiğimizde ortaya çıkan yarım yamalak resimden anlaşıldığı kadarıyla söz konusu can pazarında terk-i diyar eyleyenler arasında şu veya bu şekilde Mecit Bey’in canını sıkmış, işlerine taş koymuş tipler vardı. Tefo’ya bakılırsa aslında daha baştan polisin bana el altından verdiği bilgi CD’sine gereken önemi verseymişim, durumu ben de çakabilirmişim. O gün Fevzi Bey ve diğer üçü ile diğer konuklar arasında adını koyamadığım bir fark vardı demiştim ya, meğer tersiymiş. Yani CD’yi adamakıllı inceleseydim, ne bileyim, mesela sosyetik yanı fazlasıyla su götüren bir arazi simsarının ya da üst düzey olsa bile sonuçta bir belediye memurunun ki bunların ikisi de cartlağı çeken gruptandı, bu derece üst tabaka bir ortamda bulunmaları herhalde dikkatimi çekerdi, onu diyordu Tefo.</span></p>

  <p class="normal"><span>Diğer ölen ve yaralananların, görevliler hariç tabii, hemen hepsi aynı seviyelerde görülebilecek tiplerdi.</span></p>

  <p class="normal"><span>Elbette iş burada bitmiyordu. Tamam, göründüğü kadarıyla Mecit Haracı haz etmediği kim varsa, Nusret’ten öğrendiğimize göre ‘geleneksel’ bahar partisine toplayıp temizlemeye kalkmıştı. Fakat Tefo’nun buyurmasına gerek kalmadan bencileyin kuş beyinlinin bile anlayacağı üzere eğer planı buysa, pek salakça veya daha anlayışlı davranayım, pek tutarsızdı. Tutarsızdı çünkü yapılan baskında, özellikle o kadar koruma, fedai veya ne derseniz ondan varken konukların tümünün temizlenmesi garanti değildi. Bu durumda baskını Mecit Bey’in planlayıp yaptırdığı fikri sallanmaya başlıyordu ki bulduklarımızla dosdoğru polise koşturmamamızın nedeni buydu.</span></p>

  <p class="normal"><span>“İlginç sahiden,” dedi Seyfo. Her zamanki gibi adliye veya müşteri dönüşü ama gevezelik yerine bu sefer meraktan uğramıştı ve deminden beri size anlattıklarımı dinliyordu. “Dediğiniz gibiyse sahiden başka bir iş söz konusu olmalı. Zaten diğer meseleyi de açıklamıyor bunlar.”</span></p>

  <p class="normal"><span>“Diğer mesele?” diye atlayıverdi Nilgün.</span></p>

  <p class="normal"><span>Tefo, herhangi bir laf geçirmeme izin vermeden, “Faruk Bey’in vurulması,” dedi. “Ama o, daha sonra.”</span></p>

  <p class="normal"><span>“Niye?” dedim.</span></p>

  <p class="normal"><span>“Çünkü baskını Mecit Bey düzenlememişse ki öyle görünüyor veya görünüyor gibi,” dedi Tefo, “o zaman başkası yapmış ve Mecit Bey bir şekilde haberini almış, akabinde durumdan yararlanmayı düşünüp konukları değiştirmişse ortaya iki ayrı suç çıkıyor… Hatta üç.”</span></p>

  <p class="normal"><span>“A, dur lan,” diye araya daldım, “eğer böyleyse Mecit Bey’in bizim İks Bey’e de garezi var demektir.”</span></p>

  <p class="normal"><span>“Sahi…”</span></p>

  <p class="normal"><span>“İks Bey kim?” dedi Seyfo.</span></p>

  <p class="normal"><span>Cep telefonuma uzanırken Tefo’ya, “Sen anlatıver,” dedim, İks Bey’in numarasını bulup yeşil tuşa bastım. Uzatmayalım, evet, kaymak tabakanın alt kenarlarına denk gelen İks Bey’in de Mecit Haracı’yla alıp veremediği vardı. Ne alıp veremediği vardı kısmını sormadım. Komiği, o da bana ne diye sorduğumu sormadı. Kapadım ve Tefo’ya, “Vekâleten hedefmişiz,” dedim. Fikrimiz doğru görünüyordu. En azından Mecit Bey’in temizlik girişimi kısmı. Diğer tarafı, yani baskını, hak etmediğine karar verdiğim Bey’liğini hiç değilse burada alıverdiğim Mecit’in düzenleyip düzenlemediği, düzenlediyse neden bu kadar salakça davrandığı, düzenlemediyse kimin düzenlediği ve parti sahibinin nereden duyup bu hainliğe kalkıştığı soruları henüz fazlasıyla havadaydı. Fenası, diğer sorulara daha gelmemiştik bile.</span></p>

  <p class="normal"><span>“Peki,” dedi Tefo’m, “diyelim ki Mecit Haracı’nın bu işteki parmağını gösteren bulgularla polise gittik.”</span></p>

  <p class="normal"><span>“Ee,” dedi Seyfo, “ilk bakışta suça iştirak veya dolaylı yardım gibi görünüyor… Neye girebileceğine bakarım ama öncesi var.”</span></p>

  <p class="normal"><span>“Neymiş?” dedim.</span></p>

  <p class="normal"><span>“Somut delil sunulmazsa polis hiçbir şey yapamaz. Şüphe sanığın lehine işler.”</span></p>

  <p class="normal"><span>“Adamın partisine her zamanki konuklarını çağırmaması delil değil elbette,” dedi benimki.</span></p>

  <p class="normal"><span>“Öyle.”</span></p>

  <p class="normal"><span>“Uşağın ifadesi?”</span></p>

  <p class="normal"><span>“Aynı şey. Sadece şüphe uyandırmaya yarıyorlar. Varsayımınız doğru görünüyor ama somut gerçeklerle desteklemezseniz bir s… E, ehm… Şeye yaramaz.” Avukat komşumuz, Nilgün’ün varlığını hatırlayarak hemen kazı çevirebilmişti ya, çevirmese sekreterimiz kızar veya kızarır mıydı, bilemiyordum. Bilemiyordum çünkü ne Tefo ne de bendeniz her iki lafın arasına, özellikle ortalık yerde küfür sıkıştıranlardan değilizdir. Ayrıca Nilgün’ü iş dışında fazla tanımıyorduk. Yani, öylesine alışık mıydı, değil miydi, tabii bugün biliyorum ama o zamanlar bilmiyordum, onu diyorum.</span></p>

  <p class="normal"><span>“E, nasıl bulacağız bunun delilini?” dedim bu sefer.</span></p>

  <p class="normal"><span>“Valla adamdan itiraf almaktan öte bir şey gelmiyor aklıma,” dedi Tefo. “Herhalde tutup bir yerlere yazmamıştır planını.”</span></p>

  <p class="normal"><span>Gülerek, “Sevgili günlük, bu akşam bir grup insanı vurdurtacağım türü bir şey bulamayız herhalde,” dedim. Nilgün dışında gülen çıkmadı.</span></p>

  <p class="normal"><span>“Başkasına da anlatmamıştır muhtemelen,” dedi Seyfo. “Hoş, öyle birisi varsa bile bulmanız zor.”</span></p>

  <p class="normal"><span>“Herifi kaçırıp döverek öttürelim, dediklerini kaydedelim. Olmaz mı?” dedim bu sefer.</span></p>

  <p class="normal"><span>“Baskı altında ifade,” dedi Seyfo sırıtarak. “Anca Amerikan filmlerinde geçer o. Ayrıca konuşturmanız da yetmez. Hatta bizzat polisin önünde itiraf etse bile işe yaramaz.”</span></p>

  <p class="normal"><span>“Allah Allah. E, ne yapmak lazım?”</span></p>

  <p class="normal"><span>“Mahkemede hâkim ve savcının önünde itiraf etmeli.”</span></p>

  <p class="normal"><span>“E, yok artık… Onu nasıl yapacağız?”</span></p>

  <p class="normal"><span>“Vallahi bilemiyorum. Ama bu kadar malzemeyle polise giderseniz bir işe yaramaz, onu biliyorum. Polise harekete geçmesi ve sonucunda adamın mahkemeye çıkarılması için somut delil şart.”</span></p>

  <p class="normal"><span>“Daha sağlam, mesela polisin falan tanıklığı olsa?”</span></p>

  <p class="normal"><span>“Bir şey demek zor valla… Hâkimin ortadaki durumu ciddi bulması gerekir.”</span></p>

  <p class="normal"><span>“E, ulan adam kaç kişiyi öldürttü, daha ne ciddiyeti aranacak?” Kızıyordum. Gerçi, esas kızdığım Seyfo’nun sürekli yokuş göstermesi değil, o ana dek yasal yolları hiç göz önüne almamışlığımızdı. Dört yıldan beri kotardığımız işlerin hiçbirinde delil toplama sıkıntısı çekmemiştik ve işimiz her zaman delilleri müşterilerimize teslimle sınırlı kalmıştı. Dediğim gibi, çalışmalarımızın sonucunda açılan boşanma davalarında tanıklığa çağrılmışlığım vardı ama delili vermemizle mahkemeye çıkma arasındaki sürece hiç karışmamıştık. Bilmiyorduk yani; esas ona kızmıştım.</span></p>

  <p class="normal"><span>“Hiç fark etmiyor,” dedi Seyfo. “İtirafı bir yere kaydetseniz veya çok ciddiye alınacak, kanaat oluşturacak tanıklar önünde alsanız bile, sonunda adam hâkim karşısında kalkıp öylesine söyledim, ne bileyim, mesela sarhoştum, zırvalamışım dediği dakika dava güme gidebilir ki böyle vaka çoktur.”</span></p>

  <p class="normal"><span>“Ha,” dedim, “yani sen şimdi tutup burada karımı öldürdüm desen bile işe yaramaz, öyle mi?”</span></p>

  <p class="normal"><span>“Öyle. Sen vicdanlı vatandaş sıfatıyla polise gitsen, avukat Seyfettin Çomak bana böyle böyle dedi desen ve polis seni ciddiye alsa bile yetmez.”</span></p>

  <p class="normal"><span>“Ne yaparlar o zaman?” dedi Nilgün. İyice meraklanmış görünüyordu. Cehaletini paylaştığım için bozmadım.</span></p>

  <p class="normal"><span>“Valla, söylenenleri ciddi bulurlarsa beni alırlar, Vedat Kurdel adlı bir şahıs senin için şöyle dedi, ne diyorsun derler.”</span></p>

  <p class="normal"><span>“E?”</span></p>

  <p class="normal"><span>“E’si, ya demin dediğim gibi reddederim ki onun yolu çok. Mesela, ‘Vedat bana iftira ediyor,’ diyebilirim veya demin söylediğim gibi, sarhoştum, zırvalamışım diyebilirim. Ayrıca, evet, doğrudur, karımı öldürdüm dememle de iş bitmez.”</span></p>

  <p class="normal"><span>“Yengeyi temizleme fikri fena gelmedi galiba,” dedim.</span></p>

  <p class="normal"><span>Seyfo, arada aklımdan geçmiyor değil gibilerinden kafa sallayarak gülerken, Tefo, “Sonra?” dedi.</span></p>

  <p class="normal"><span>“Sonra somut kanıt isteyecektir polis. Cinayet silahı, cesedin kendisi, vesaire… Anlattıklarımın bulgularla örtüşüp örtüşmediğine bakılır. Ancak bunlar ortaya çıkarılabilirse o zaman savcıya gidilir. Savcı delillere bakar, ifademi okur ve aklı yatarsa tutuklama istemiyle sorgu hâkimine başvurur. Ondan sonrasında da ihtimal çok: Hâkim tutuklanmama karar verebilir, takipsizlik kararı verebilir, tutuksuz yargılanmamın uygunluğuna hükmedebilir…”</span></p>

  <p class="normal"><span>“Sonuçta bize itiraz kabul etmeyecek bir şey lazım yani,” dedi Tefo.</span></p>

  <p class="normal"><span>“Aynen.”</span></p>

  <p class="normal"><span>“Peki,” dedi ortağım, “diyelim ki bulduk. Ortada bir sorun daha var.”</span></p>

  <p class="normal"><span>“Neymiş?” dedim henüz geçmeyen kızgınlığımla.</span></p>

  <p class="normal"><span>“Mecit Haracı’nın nüfuzu. Yani memleketin şartları malum… Orada baskıyla falan yakayı sıyırabilir mi?”</span></p>

  <p class="normal"><span>“Mümkün,” dedi Seyfo. “Ama somut delil işi çok değiştirecektir.”</span></p>

  <p class="normal"><span>“Siyasi baskı türü şeyler olsa bile mi?”</span></p>

  <p class="normal"><span>Gene sırıttı bu. “İşiniz gücünüz filmler, kitaplar… İşine, memleketine bağlı, onurlu adam kalmadı sanıyorsunuz, değil mi?”</span></p>

  <p class="normal"><span>“E,” dedim hafiften terslenerek, “haberleri her gün dinliyoruz, onlar film değil herhalde.”</span></p>

  <p class="normal"><span>“Nasıl baktığına bağlı.”</span></p>

  <p class="normal"><span>“Peki,” dedi Tefo, “diyelim bu dediklerinin hepsini becerdik. Tutuklarlar değil mi herifi? Neyle suçlanır?”</span></p>

  <p class="normal"><span>“Tutuklarlar tabii.” Durdu, biraz düşündü. “En kötü ihtimalle suça iştirakten,” dedi, kalktı, geç oldu, hanım bekler gibilerinden bir şeyler geveledi. İyi akşamlardı, bir dümen çevirirseniz haber verindi, vesaireydi hesabı gitti.</span></p>

  <p class="normal"><span>Ardından, “E,” dedim ortağıma, “ne yapacağız?”</span></p>

  <p class="normal"><span>“Ne yapacağız, sağlam kanıt bulacağız işte.”</span></p>

  <p class="normal"><span>“Nasıl?”</span></p>

  <p class="normal"><span>“Bilmiyorum. Düşüneceğiz.”</span></p>

  <p class="normal"><span>“Peki, yaptık, ettik, Mecit Haracı’yı tutuklattık diyelim.”</span></p>

  <p class="normal"><span>“Dur bir,” diyerek ayağa kalktı ve gezinmeye başladı seninki. Merakla bakışta Nilgün’e eşlik etmek için derhal harekete geçtim. Uzatmadı, “Şimdi,” dedi, “polisin soruşturması yukarıdan engellenmişti… Mecit Haracı’nın bunu yaptıracak gücü vardır herhalde.”</span></p>

  <p class="normal"><span>“Herhalde,” dedim. Sormamıştı gerçi.</span></p>

  <p class="normal"><span>“Bu durumda, yani soruşturmayı durdurtan oysa Faruk Bey’in öldürülmesi meselesinden en azından haberdardır. Yani ya kendisini ya da başkasını korumak için…” O-ho, benim zehir hafiye başka dala altmıştı bile. “Tabii kendisi öldürtmemişse.”</span></p>

  <p class="normal"><span>Nilgün, “E ama neden?” diye çıkıverdi iç çamaşırından. “Yani neden iki işi ayırsın?”</span></p>

  <p class="normal"><span>“Garantiye almak içindir,” dedim. “Rastgele yaylım ateşinde istediğinin vurulmama olasılığı var. Yani bize kurşun denk gelmedi mesela.”</span></p>

  <p class="normal"><span>Cıkladı benimki. Olmazmış efendim, mantıklı değilmiş ve Nilgün haklıymış. Ha, diğer her şey pek mantıklıydı, benim söylediğim zırvaydı yani. “Atladığımız bir şey var,” diye devam etti bu, “kesin gözden kaçırıyoruz…”</span></p>

  <p class="normal"><span>“O değil de,” dedim bu sefer, “Mecit efendinin kolu yeterince uzunsa tutuklanma işini yatırabilir mi, ne dersin?” Hâlâ aynı yerde sayıyordum. Yasal yolların uzunluğu fena koymuştu. Filmlerdeki gibi aha suçlu budur, tıkın bakalım içeri diyemeyecektik, onu söylüyorum.</span></p>

  <p class="normal"><span>“Valla bizim memlekette olmaz olmuyor, malum. Hele her şey bu derece karmaşıkken… Gerçi sağlam kanıt karşısında fazla bir şansının kalacağını sanmam. Ama tabii bu durum, işi çeviren Mecit Haracı’ysa geçerli.”</span></p>

  <p class="normal"><span>“Nasıl yani?” dedi Nilgün.</span></p>

  <p class="normal"><span>“Soruşturmayı engelleyen başkasıysa durum değişecektir. Yani Mecit Haracı eğer baskını düzenlememiş, sadece fırsattan yararlanmaya kalkmışsa,” deyip durdu Tefo. Dudak büktü, kafa salladı, kıpırdamadan düşünemeyenlerin yaptığı ne varsa yaptı ve “Tabii öyleyse ortaya başka bir saçmalık daha çıkacak,” diye devam etti. “Eğer baskını yaptıran Mecit Haracı değilse kim?”</span></p>

  <p class="normal"><span>“Ve neden?” diye tamamladım.</span></p>

  <p class="normal"><span>“Evet. Neyse, işin orasını herhalde Mecit Bey tutuklandıktan sonra anlarız.”</span></p>

  <p class="normal"><span>“Becerebilirsek. Peki, yaptıran oysa?”</span></p>

  <p class="normal"><span>“O zaman tam tersi bir durum söz konusu.”</span></p>

  <p class="normal"><span>“Biri duruma uyandı ve Faruk Bey’i temizletti, diyeceksin.”</span></p>

  <p class="normal"><span>“Öyle. Yani, Mecit Bey’in düzenleyeceği baskını duyan biri–”</span></p>

  <p class="normal"><span>Ortağımın lafını kesip, “Can veren Faruk Bey olmasa, kendisi yaptırdı derdim,” deyiverdim birden. Kaşlarını çattı benimki.</span></p>

  <p class="normal"><span>“Nasıl?”</span></p>

  <p class="normal"><span>“Şahane Hanım, eşi yani, adamın bu partiden bir süre önce çok heyecanlı davrandığını, ‘Düşündüğüm gibi olursa müthiş’ türünden bir şeyler söylediğini anlatmıştı.”</span></p>

  <p class="normal"><span>“Ha, sahi, söylemiştin,” dedi Tefo. “İlginç. Belki böyle düşünmeliyiz. Yani, Faruk Bey…”</span></p>

  <p class="normal"><span>“Ama neden?” dedi Nilgün. “Sonunda kendisi de vuruluyor. İntihar mı etmek istemiş yani adam?”</span></p>

  <p class="normal"><span>“Evet, saçma sahiden,” dedi Tefo. “Ama gene de…” Yine durdu, yine göz kısmalar, çene kaşımalar…</span></p>

  <p class="normal"><span>Fakat bende ışıklar aniden gelmiş gibiydi. “Belki,” dedim, “Faruk Bey bu haltı Mecit Bey’le birlikte düzenledi, olamaz mı?”</span></p>

  <p class="normal"><span>“O zaman Mecit Bey öldürtmüş olabilir. Hım. Konuklarla Faruk Bey’in de ilişkilerini araştırmamız gerekecek. Ama kafa karıştırıcı bir şey daha var: Nusret’in söylediklerini hatırlarsan, partideki konukların geneline uymayan bir biz vardık, bir de Faruk Bey ve diğer üç arkadaşı, değil mi?”</span></p>

  <p class="normal"><span>Haklıydı. Biz, normal şartlar altında o partide bulunmaması gereken kişilerdik. Davet edilmemiştik, vesaire. Peki, ya o gün hissettiğim ve Nusret’in ifadesiyle onay bulduğu üzere baskına hedef olan konuk güruhuna hiç uymayan dörtlünün orada işi neydi? Varsaydığım veya saymaya çabaladığım gibi baskını ayarlayan kişi Faruk Bey’se neden gelmişti oraya? Arkadaşlarını da getirip milletin delik deşik edilmesini mi seyrettirmek istemişti? Birden aklıma Faruk Bey’in partide ama baskında değil, başka biri tarafından öldürüldüğünü söylediğimde Fevzi Karar’ın nasıl irkildiği geldi. Onca tepeden bakmaları, tafrası ayrı, adamın o anki samimiyetinden emindim. Tamam, insan sarrafları listesinde adım başlarda geçmez, kabul ama o kadar bön değilimdir. Diyeceğim, Fevzi Bey, verdiğim haber karşısında cidden şaşırmıştı. Belki şaşırması… Ama hayır, baskının yapılacağını bilerek oraya gelmiş olamazlardı.</span></p>

  <p class="normal"><span>Olabilirler miydi?</span></p>

  <p class="normal"><span>Çekmecemden Abdullah’ın verdiği zarfı, zarftan bahçeyi doğu yönünden kaydeden kameranın bulunduğu DVD’yi çıkardım, sürücüye yerleştirdim. Tefo hiçbir şey demeden yanıma geldi. Görüntüleri açtım, zaman çubuğunu kaydırarak baskından birkaç dakika öncesine getirdim ve ortağıma, “Şuraya bak,” dedim. Eğildi bu, parmağımın ucunda, yani bahçenin kuzeybatı ucunda, havuzun az yanında duran beş kişiye, yani ben ve zengin dörtlüye baktı. Bir saniye sonra kaşlarını çattı, onu izleyen saniyelerde aynı kaşlar bu sefer kalktı ve biraz aşağıda, hafif sarı ve biraz çarpık otuz iki kardeşin bir kısmı göründü. “Vay, sahtekârlar, vay!” dedi karafatmam doğrularak.</span></p>

  <p class="normal"><span>“Neymiş o?” dedi Nilgün. Gelmesini işaret ettim. Geldi, ekrana baktı. Vereceği yanıtı bilmeme rağmen ne gördüğünü sordum. Dudak büktü bu. “Bak,” dedim parmağımı aşağı, ekranın sağ altına götürerek. “Otoparktan bahçeye geçilen kapı burası… Biraz sonra buradan içeri dalacak ve yaylım ateşine başlayacaklar.” Nilgün boş bakmaya devam edince Tefo, uzatacağımı bildiğinden ona da size de kıyamadı, “Saldırganlara en uzak yerde duruyorlar,” dedi. “Yani mümkün en güvenli yerde.”</span></p>

  <p class="normal"><span>Nilgün açıklamayı sindirmek için birkaç saniye bekledikten sonra, “Ama bu vurulmayacakları anlamına gelmez, değil mi?” dedi. “Hem eve girseler daha güvende olmazlar mıydı?” Haklıydı tabii. Canlarına susamamışlarsa ve olacakları biliyorlarsa neden oradaydılar?</span></p>

  <p class="normal"><span>Soruya herhangi bir yanıt üretemeden Seyfo içeri daldı. Eve dönmek yerine ofisine gidip kitaplarına bakmış, işlenen suçu birebir karşılayacak bir madde bulamamıştı. Ama dert değildi; çıkarken söylediği gibi, somut kanıt bulunursa Mecit Haracı’ya en kötü olasılıkla suça iştirakten dava açılabileceğine emindi. Diğer konuyu, yani Mecit Haracı’nın tutuklanmaya veya cezalandırılmaya karşı bağlantılarının işe karışabileceği meselesini dert etmemeliydik. Tamam, hukuk devletinde guguk devletine yaraşır uygulamalara tonla rastlamak artık iyice gündelik işe dönüşmüştü ama ‘o kadar da’ değildi. Henüz.</span></p>
</body>
</html>
