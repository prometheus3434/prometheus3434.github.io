<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_25">Kara Kaplı</h1>

  <p class="normal"><span>Çatık kaşların altındakiler ekrana sabitlenmişti ama görüntülere değil, çok uzaklara, başka yerlere, belki geçmişe, belki bizzat yuvalandıkları bedenin veya kontrolü altında bulundukları beynin ücra köşelerine bakıyorlardı.</span></p>

  <p class="normal"><span>Tefo’nun tatlı dilli ricasını kıramayıp izin gününde bize zaman ayırmayı kabul etmesi üzerine sözleştiğimiz ve Polonezköy’den alıp büroya getirdiğimiz, yol boyu neden belirtmemek adına kasten açtığımız havadan sudanlar sayesinde dedesinin 1909 yılında ‘sahibi’ tarafından İstanbul’a, Mecit Haracı’nın dedesine hediye edilmek üzere ta Hindistan’dan getirildiğini, esmer teninin Hindistanlı Müslüman soyundan, Özüpak soyadınınsa 1947’de Pakistan’ın bağımsız devlet ilan edilmesinin ardından rahmetli babasının mahkemeye başvurarak soyadı kanunu çıktığında efendisince verilen ‘Yardımcı’ soyadını değiştirtmesinden geldiğini öğrendiğimiz 1950 Emirgân doğumlu Nusret Hopkins, izlettiğimiz görüntülerle bildiklerini birleştiriyor, çıkanı kabullenip kabullenemeyeceğine ve kabullenirse isteyeceğimiz yardımı edip edemeyeceğine karar vermeye çalışıyordu.</span></p>

  <p class="normal"><span>Okuduğunuz cümle kadar uzun dalıp gitme seansının sonunda Nusret her iki yanında heyecanla dikilen biz iki şapşoloza, önce Tefo’ya, sonra bana baktı ve “Ne istiyorsunuz?” dedi. Şaştığından mıdır yoksa görüntülerle desteklediğimiz kuramımızın doğurduğu duygulardan mıdır, efendim kısmını atlamıştı. Öte yandan biz de azıcık şaşırmıştık, doğruya doğru. Adamın itiraz edeceğini, ikna etmek için en gaz vericisinden, adaletin yerine gelmesiydi, insanlıktı, hatta bak arada seni bile harcamayı göze almış adı batasıca efendin türü kırk dil dökeceğimizi düşünmüş, ona göre hazırlanmıştık. Yoksa Nusret onca buz duruşunun ardında volkanlar mı saklıyor, efendisine kin mi besliyordu?</span></p>

  <p class="normal"><span>“Takdir edeceğiniz üzere, bize delil gerek,” dedi Tefo.</span></p>

  <p class="normal"><span>“Nasıl?”</span></p>

  <p class="normal"><span>Canım ortağım iç çekerek, “Bilemiyorum,” dedi. “Anlattıklarınız sadece şüphe doğurmaya yetiyor ve o şüpheden ancak bu varsayıma ulaşabiliyoruz. Resmi makamlarca gereğinin yapılması için Mecit Bey’in onca insanı öldürtmek üzere partisine çağırdığına dair somut delil bulmamız gerekiyor.” Durdu, herhangi bir tepki vermeden izleyen Nusret’in yanından uzaklaşarak klasik odayı adımlama havasına girdi. Eller arkada, derin düşünür pozlarda birkaç adım atıp kapıya vardıktan sonra dönüp, “Evin her yerine istediğiniz gibi girip çıkabileceğiniz gerçeğine dayanarak bize yardım edebileceğiniz görüşüne vardık.”</span></p>

  <p class="normal"><span>Nusret, yanıt babında hafifçe dudak bükerek kafa sallamayı seçti.</span></p>

  <p class="normal"><span>Tefo gerekli yanıtı aldığına karar vererek, “Mecit Bey’in her daim aynı kişileri çağırdığını söylemiştiniz,” dedi.</span></p>

  <p class="normal"><span>“Aşağı yukarı demiştim.” İzin günü diye miydi acaba?</span></p>

  <p class="normal"><span>Tefo, adama hiç bakmadan ve eliyle, söylediği önemsizmiş gibi hafif bir savma hareketi yaparak, “Evet, evet,” dedi. “Peki, her yıl aynı davetiyeleri mi yollar?”</span></p>

  <p class="normal"><span>“Hayır. Her bahar yeni davetiye yaptırır.”</span></p>

  <p class="normal"><span>“Kime?”</span></p>

  <p class="normal"><span>“Sinan Kayabayır beyefendiye. Daha doğrusu, Sinan Bey her yıl ilgili partiler ve gerekli tebrikler için bir dizi ürün yollar.”</span></p>

  <p class="normal"><span>Ha, e, tabii, koskoca kalantor adam matbaaya gidecek değildi. “Kaç parti yapıyorsunuz senede?” dedim.</span></p>

  <p class="normal"><span>“Üç,” dedi Nusret. “Bahar, Sonbahar ve hanımefendinin doğum günü partileri.”</span></p>

  <p class="normal"><span>“Mecit kendi doğum gününde havai fişek attırmıyor mu yani?”</span></p>

  <p class="normal"><span>Kesin izin günü yüzündendi. Başka ne demeye gülümsesin yüzüme, değil mi?</span></p>

  <p class="normal"><span>“Pekâlâ,” dedi Tefo. “Mecit Bey, her sene üç aşağı beş yukarı aynı kişileri çağırsa bile bu kişilerin bir listesini bir yerde tutuyordur, değil mi? Yani ezbere davetiye yazmıyordur…”</span></p>

  <p class="normal"><span>“Elbette,” dedi Nusret. Bu seferki gülümsemesi iyice içtendi.</span></p>

  <p class="normal"><span>“Liste var yani. Güzel. Peki, başkalarını çağırırken de liste yapmış mıdır, ne dersiniz Nusret Bey?”</span></p>

  <p class="normal"><span>Kafa salladı seninki. “Yapmıştır, herhalde,” dedi.</span></p>

  <p class="normal"><span>“Bulabilir misin?” dedim.</span></p>

  <p class="normal"><span>Yine onaylar manada kafa salladı ve “Başka arzunuz var mı?” dedi.</span></p>

  <p class="normal"><span>“Mecit Bey’in tahmin ettiğimiz suçu işlediğini kanıtlayacak herhangi başka bir şey bulursanız… Ama önemli değil, şimdilik bahis konusu liste, varsa tabii, işimizi görebilir.”</span></p>

  <p class="normal"><span>“Elimden geleni yaparım.”</span></p>

  <p class="normal"><span>Nusret Özüpak, özündeki Pakistan meselesi ayrı, sahiden temiz adamdı. Yapacağını söylediği elinden gelen, ertesi gece, Mecit Haracı’nın huzurevi kıvamındaki mini-harasının berisinde, telefonunun ardından bir solukta fırlayıp vardığımız, sorularımıza daha önceki görüşmemizde yanıt verip yolumuzu açtığı yerde elimize geçti. “İşinizi görmeye yeteceğine inanıyorum, efendim,” diyerek uzattığı deri kaplı ajandayı alırken yüzüne baktım. Efendim meselesi muhtemelen sahiden izin günü yüzündendi ya, bu seferki gülümsemesinin onunla ilgisi olmadığı kesindi. Neyle ilgisi vardı, sormadım; hatta belki ayıp, şu satırlara gelene dek bir daha hiç düşünmedim.</span></p>

  <p class="normal"><span>Uzatmamaya kararlıyım: Mecit Haracı, sahiden tahmin ettiğimiz gibi dünya değiştirmelerini veya en azından iyice tırsmalarını istediği konukları listelemiş, listelemekle kalmayıp ofise döner dönmez yaptığımız karşılaştırmadan gördüğümüz üzere, baskında ölen konukların adlarının üzerlerine, kim bilir ne zevkle birer çizik atıvermişti. Tahmin edeceğiniz üzere derhal harekete geçtik. Önce Seyfo’ya uğradık, eşine gecenin kör saatinde kapıya dayanma yüzünden bin bir özür sunup bulduğumuzu gösterdik. Seyfo görüntülerle birlikte üzeri çizili isimler listesinin, tabii Mecit Bey’in elinden çıkmışlığı kanıtlanırsa yeteceğini söyledi.</span></p>

  <p class="normal"><span>Bir saat geçmeden aynı özürleri pijamalı Şerafettin Damar ve az berisinde geceliğinin üzerine geçiriverdiği hırkasının önünü kapama telaşındaki saygıdeğer eşine, elbette Nezih amcanın selamlarıyla birlikte sunduk. Amirin gece vakti kapısında beliriveren iki zibidiye sinirlenerek şişen alın ortası damarı anlattıklarımızla birlikte yerini yavaşça doğal konum icabı aşağıda yerini alan geniş gülümsemeye bıraktı. Uyanık okurun elbette rahatça tahmin ettiği gibi ki ta en baştan aynı kanıdaydım zaten, el altından soruşturmayı sürdürme fikri Şerafettin Damar’a aitti. Derhal bir sürat şubeye gidilirken yolda açıkladı. Nezih ağabeyinin ta minikliğinde bir iki defa gördüğü küçük oğlunun olaya el atmasıysa başka bir hoşluktu. Önceki sert tavırlarının ardından elini omzuma koyup yüzünü kara çıkarmayacağımı bildiğini söylemesiyse, en azından benim açımdan, başka bir güzellikti. Neyse, efendim, dediğim üzere bir koşu, koşu dediğim lafın gelişi tabii, şubeye vardık; o gece nöbete kalan memurlar, amirlerinin emirleri doğrultusunda ve gene o gece nöbette bulunan Füsun komiser önderliğinde ilgili işlemlere girişti, vesaire.</span></p>

  <p class="normal"><span>Hızlı geçiyorum ya, aynen gideceğim: Mecit Haracı, yapar mı diye korktuğumuzun aksine herhangi bir yere kolunu uzatamadı. Uzatamadı çünkü çoğunlukla işlerine taş koyanları temizlemeye kalkarken, ilk bakışta kendisi de kurban sayılacağından yakalanabileceğine pek ihtimal vermemiş, hele başuşağının işindeki ciddiyetini ve kılı kırk yaran dikkatini, insanlığının sadakatine ağır basabileceğini ve elbette ömür boyu onca hizmete, onca efendim çekmeye karşın gözden çıkarılabilir kabul edilmesine içerleyebileceğini hesaba hiç katmamıştı. Elbette hesaba katmadığı bu hususlarda enselenmeyeceğine duyduğu güven pay sahibiydi. Haliyle yediği haltın ortaya çıkmasının ardından büyük bölümü iktidar partisine ciddi yakın kurbanlarının öcünün alınabileceğini hiç düşünmemişti.</span></p>

  <p class="normal"><span>Seyfo’nun anlattığı, ifadesinden sorgu hâkimine kırk dokuz bin, abartıyorum elbette, işlemin hepsi yapıldı. Arada herhalde laf ilgililerin kulağına gitti ve yukarıda belirttiğim gibi, Mecit Haracı’nın gücü, kurtulmasına yetmedi. İşin bu tarafını, o dönemlerde gündem takip eden herkes muhtemelen hatırlayacaktır. Hatırlamayanaysa diyeceğim yok. Yok, çünkü o yıllarda her gün en aşağı yarım düzine, aklı başında her insanı delirtecek ölçüde skandal haber çıkıyordu. E, bunda ne var, bugün çok daha beter diyecek hassas okura peşinen belirteyim: Evet, iki binlerin o dönemleri epey debdebeliydi orası ayrı ama esas mesele, bugün ayyukta bildiğimiz durumun henüz başlarını sürmesiydi. Vatandaş o dönemlerde, mesela emekli paşaların terörist damgası yemesine veya solcu bilinenlerle sağcı bilinenlerin ortak hareket iddialarına ya da kafa kesmeli cinayetlere ve cinayetlerin gündüz kuşağındaki ‘kadın’ programlarında soruşturulmasına, hatta kimi zaman çözülebilmesine hâlâ şaşırabiliyordu, onu diyorum. Yani onca bombardıman arasında memleket önde gelen zenginlerinden Mecit Haracı’nın toplu katliama ortaklık suçuyla içeri tıkılmasını hatırlayamayana kızamam.</span></p>

  <p class="normal"><span>Evet, ortaklık dedim. Mecit efendi sayemizde derdest edilip içeri alındıktan sonra, artık ne yaptılarsa bülbül misali şakımış, merhum Faruk Yutmaz’ın gelip yaptıracağı baskını anlatarak ‘onca yıllık dostlukları adına’ kendisini ve sevdiklerini güvene almasını söylemesi üzerine çakallık ederek ne kadar kin güttüğü kişi varsa toplayıp kıydırdığını itiraf etmişti. Evet, efendim. Aynen böyleydi. Faruk Bey’in planını bahar partisi davetiyelerini yazmaya başlayacağı gün öğrenen Mecit alçağı, artık feci şeytani zekâya mı sahiptir, nedir, hop hemencecik planı işine yarayacak hale sokacak fikri buluvermişti. Akabinde, her zamanki konuklarına haber salıp bu yılki bahar partisini yapmayacağını bildirmişti. İşi bitirmemizi sağlayan kara kaplıda bahsi geçen ‘her zamanki’ konukların listesi vardı. Tahminimiz doğrultusunda kaymak tabakanın kaşığa ilk gelen kısmına mensup bu tayfadan birkaçı Mecit Bey’le konuştuğunu gayet iyi hatırlıyordu. Diğerlerinin bir kısmı çoktan unutmuş, bir kısmıysa zaten Mecit Bey’in çağrısına kişisel ‘yardımcıları’ yanıt verdiğinden iptal edilen partiden haberdar dahi olmamıştı. Fakat hepsi bir yana, bu bahsettiğim tipler arasında Mecit Haracı’nın iptal ettim dediği partiyi başkalarıyla yapması ve bu başkalarından bir kısmının topluca katledişinden kıllanan bir kişi bile çıkmamıştı ya da çıktıysa bile sözünü etmiyordu. Garipti veya garip miydi, yoksa bu tabakada zaten böyle miydi, bilmiyorum. Onca sene sonra hâlâ biliyorum diyemem, geçmeden belirteyim.</span></p>

  <p class="normal"><span>Neyse, efendim, kralı otuz dokuz bin cilt yazılmışken toplumsal tahlil veya eleştiriye kalkışmayacağım için Mecit Haracı’nın derdi neymiş esas kısmından devam ediyorum: Sanığımız iktidar değişimine ayak uyduramamış, bağlantılarını ve akabinde işlerini ufaktan yitirmeye başlamıştı. E, yeni anlayış da pek açgözlüydü canım. Tamam, her iktidar yandaşlarına fayda sağlardı, bilinmeyen bir şey değildi ama bunlar kantarın topuzunu ciddi kaçırmışlar, ideolojik değişim endişesiyle yanıp tutuşanların en kötü kâbuslarını bile aşmaya, bugünün tohumlarını daha ilk dakikadan hızla ve hırsla ekmeye başlamışlardı. Demokrasi mi, e işte, çoğunluk oyuna sahiptiler ve demokrasiyse, demokrasiydi. Üstelik anketlere bakılırsa çoğunluk halinden memnundu. İşin o tarafı ayrı mesele tabii ve hiç yeri değil, o yüzden geçiyorum. Neyse, işte, işleri battıkça batan Mecit Haracı, sorumlu gördüğü kim varsa üzerini çizmek için listelemiş, artık alengirli macera filmlerine merakından mıdır yoksa aristokrat tayfasının doğasında zaten dümdüzünü yapmak yerine dolambaca sapmak bulunduğundan mıdır, nedir, böyle bir plan yapmıştı. Ha, Faruk Bey ne demeye böyle bir işe kalkışmıştı, onu bilmiyordu. Gelip söylediğinde neden diye sormamış, belki demin belirttiğim nedenlerden, o kadarını öğrenemedik, itiraz bile etmemişti. Faruk Bey planını anlatırken kafasında yanan ampulün ışığı gözünü öyle kamaştırmıştı ki işin o tarafını umursamamıştı anlaşılan. Üstelik Mecit Bey konunun diğer kısmından, yani Faruk Bey’in ayrıca öldürülmesinden de bihaberdi; Abdullah’ın anlattığına bakılırsa sorduklarında ciddi şaşırmış ve ardından kesinlikle bu konuda hiçbir şey bilmediğini öne sürmüştü. Faruk Bey’in baskında kaza kurşununa kurban gittiğini varsaymıştı. Böylesi iyice işine gelmişti elbette.</span></p>

  <p class="normal"><span>Ha, hatırlamayanlar veya zamanında ilgilenmemişler için unutmadan belirteyim: Kocasının dolabından habersiz veya habersiz görünen ki Mecit Bey de öyle söylemişti, Nilüfer Haracı, ailesine sürülen lekenin ağırlığına dayanamadı; evi falan elden çıkarıp yanına kızı ve damadını alarak dosdoğru, dava için apar topar memlekete gelen Amerika’daki oğlunun yanına gitti. E, ter döken gençlere bir su dahi vermeyen kadın yıllar yılı ziyaret günlerine tütün ve don ya da eğeli turta taşıyacak değildi haliyle. Evi alan zengin zat, yeni dönem zenginlerindendi. Ailece eve yerleşip Nusret’i ve çalışanların büyük bölümünü kovduklarını, ayrıca garibim yaşlanmış küheylanları haraç mezat, kim bilir kime sattıklarını çok sonra öğrendim. Yaşamın dramatik gerçekleri ayrı mesele ve onlara, bunca klişe arasında kendi payına düşenin vaat ettiği klişenin aksine davranıp efendisini yakalatan uşağa minnettarlık duymama rağmen girmeyeceğim. Sonuçta, işte ne güzeldi; hepsi ortaya çıkmıştı. Adalet yerini bulmuştu.</span></p>

  <p class="normal"><span>Kısmen tabii.</span></p>

  <p class="normal"><span>Evet, Mecit Haracı’nın itiraflarında Faruk Yutmaz’ın öldürülmesiyle ilgili hiçbir şey yoktu; yoktu fakat onca tantana arasında zırt pırt gidip geldiğim şubede ilgili hiç kimseden bu yönde ses çıkmıyordu. Her şey çözülmüş gibi davranıyorlardı. Ortada bir suç vardı ve suçu planlayıp azmettirenle azimle suçu işleyenler mezarı, suçtan faydalanmak suretiyle hem ortaklık edip hem ayrıca toplu katliam suçu işleyense hapsi boylamıştı. Diğer suçun lafı bile geçmiyor, hiç kimse tutup ‘E, bu Faruk Bey ne demeye böyle bir halt etmiş? Manyak mıymış?’ ve ‘İyi ama bunu kim öldürdü peki?’ demiyor, ilgili herkes onca kuşkulu unsura rağmen inatla olay kapandı, haydi evli evine, köylü köyüne makamından çalıyordu. Bunca ayan beyan saçmalığı görüp Şahane Yutmaz’a, böyleyken böyleymiş, maalesef eşiniz yediğinden zehirlenmiş, tekrar başınız sağ olsun ama konu kapandı, diyemezdim elbette. Aslında demeliydim belki. Ama eh işte, ne bendeniz ne de ortağım manzaranın altındaki astarda yazılı, ‘İş öyle Mecit Haracı türü değil, ciddi gücü yeten birilerine dayanıyor; hiç kurcalamayın,’ mesajını okuyabiliyorduk.</span></p>
</body>
</html>
