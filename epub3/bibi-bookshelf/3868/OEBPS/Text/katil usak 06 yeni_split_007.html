<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_4">Bakakalırım Giden Geminin Ardından</h1>

  <p class="normal"><span>“Oğlum… Oğlum… Lan… Lan…” diyerek ve zimmetime kayıtlı dişlerin neredeyse hepsini göstererek hamle ettim ortağıma doğru. Sıskacık bedenini sarmak, kırk dokuz kiloyu halterde kopartma misali havalara kaldırmak, hatta sahne icabı yanımızda bulunan Nilgün ve Papik Necmi’ye aldırmadan etsiz yanaklarını şapır şupur öpmek istiyordum. Hoş, Nilgün’ün çocuksu dallamalar sınıfındaki kaydımın sağlamlığına karar vermesi için o sahneyi izlemesine gerek yoktu. Biliyordu ve zaten bildiği için bana, yaş haddinden görevinden ayrılmış demeyeyim, çünkü annelik bitmez, malûm, son üç yıldır görevini ev içi sınırlarında tutmaya karar vermiş annemin dış dünya temsilcisi gibi davranıyordu. ‘Katilin Şeyi’nde tanışıp yardım aldığımız sahil yolu sandalcısı, Cadde eşrafı ile polis tarafından gayet iyi tanınan, ufak pisliklerin sözde tövbekârı ve ‘Biz iş değiştirelim, sizin yanınıza girelim diyoruz’ yollu girizgâhına henüz başlamamış Papik Necmi’nin gözündeki görüntümüzün zedelenmesi konusundaysa endişem yoktu. Sözün özü, Tefo ellerini kaldırıp hareketimi engellemese, ikisi de kucaklaşmamızı sevecen bir gururla, belki gözleri yaşararak izleyecekti.</span></p>

  <p class="normal"><span>Zaten o an, ne Nilgün ne de başkasının düşündüğünü umursuyordum. İkinci ciddi kazançlı işimizi bitirmiştik ve müşterimizin minnettarlığının (bunları yazarken Nilgün’e henüz vadesi dolmamışlardan birini ölçtürdüm ve bizzat hesapladım) tam yüz yirmi yedi küsur santimetrekarelik bir kâğıt kılığındaki elle tutulur simgesi, masada kuzular gibi yatıyordu. Bırak kucaklaşmayı, kol kola girip Vahşi Batı’yı anlatan filmlerden bildiğimiz o hoplamalı zıplamalı danslardan birine başlasak yeriydi bence.</span></p>

  <p class="normal"><span>Önceki bölümlerde İks Bey adıyla zikrettiğim beyefendi, karısı Ye Hanım’ın taktığı boynuzların kanıtlarını üç haftalık çalışma sonucunda özene bezene hazırladığımız bir dosya içinde teslim etmemiz üzerine pek sevinmiş, pek rahatlamıştı. Ve teşekkürlerinin ardından, özel dedektiflik mesleğinin temel ve klasik fiyat tarifesi ‘Günde şu kadar, artı masraflar’ın üzerine gönlünden ve banka hesabından kopuveren rakamı ekleyerek yazıp imzaladığı çeki, gayet gurur verici birtakım sözlerle beraber masamıza bırakıp bizi herkese tavsiye edeceğini söyleyerek gitmişti.</span></p>

  <p class="normal"><span>Oy, oy, oy, diyordum içimden. Bundan böyle her türlü alengirin sonuna kadar döndüğü sosyete kapsama alanımıza iyice girecekti. Hemen ambalajı toparlamak gerekiyordu. Mertlik bozan cinsten modern takip ve gözlem zımbırtılarımız henüz yoktu mesela. Ayrıca daha düzgün bir-iki kıyafet, ayakkabı; belki daha geniş, daha havalı bir büro…</span></p>

  <p class="normal"><span>Fakat ortağım benim kadar heyecanlı görünmüyordu. Hem de hiç. Masayı aşıp üzerine atlama arzumu engellemişti ya, o an için Nilgün’le Necmi’nin önünde yakışık almaz diye böyle yaptığını sanmıştım. Lakin sonradan, sonradan dediğim birkaç saniyelik bir zaman aralığıdır, sevinip tepinme hevesime katılmadığını fark ettim ve şaşırdım. E, tamam, Tefo, kuyumculuk günlerinden dolayı sıfırı bol paraya benim verdiğim görmemiş tepkisini vermezdi, onu biliyordum. Ayrıca, başarısız iş geçmişimde, hani adıma yazılmışıyla değilse bile, kallavi çeklerle karşılaştığımız, iç geçirerek bakıştığımız vakiiydi. Ama hepsi bir yana, masada uslu uslu yatan kuzu, özel dedektiflikten, öyle arada denk düştüğünde değil, sürekli ve rahat geçinmeyi sağlayacak para kazanılabileceğinin kanıtıydı. Çok geçmeden, yani İks Bey eşiyle işini halledip çevresine bizden bahsettikten hemen sonra telefonlar çalmaya başlayacak, alnı kaşınan bir sürü dolgun cüzdan kapımızda kuyruğa girecekti.</span></p>

  <p class="normal"><span>Sözün özü, pek çok açıdan sevinilecek bir durumdu ama işe bakın, Tefo’m hiç mutlu görünmüyordu.</span></p>

  <p class="normal"><span>Nitekim yüzümde soluveren gülücüğüm ve boşta kalmış kollarımla ortada öylece dikilirken seninki, Nilgün ve Necmi’ye bizi biraz yalnız bırakmalarını söyledi. Nilgün, böyle bir şeyi ben söylesem bozulup kırk tafra yapardı ya, Tefo’ya karşı, artık onu gerçek patron diye gördüğünden mi, yoksa beni kendine daha denk bulduğundan mı, tuhaf bir boyun eğme eğilimindedir; ses çıkarmadı ve derdini anlatamadan çıkan Necmi’nin peşinden gitti.</span></p>

  <p class="normal"><span>Nilgün kapıyı kapar kapamaz, Tefo oturmamı söyledi. Hayırlısı, dedim. Esrarengiz ve sıkıntılı tavırlar… Cık, ciddi bir şey olmasa bunca sevincimi kursağıma tıkamaya kalkmazdı, biliyordum. Çekin karşılıksız çıkacağından mı endişe ediyordu acaba? Yok canım, dedim ve merakla yerime oturdum.</span></p>

  <p class="normal"><span>Seninki oturmadı ama. Masada bekleyen paketten bir sigara aldı, paketin yanında nöbet tutan çakmakla yaktı, derin bir nefes çekip dumanı savurdu, çakmağı çöpe atarmış gibi gerisingeri masaya attı ve arkasını döndü. Sıkıcı bir şeyden bahsedeceğini anlamıştım, ses çıkarmadan beklemeyi tercih ettim.</span></p>

  <p class="normal"><span>Sessizliğini sürdürdü bu. Kapıya doğru, çıkıp gidecekmiş ama kararsızlık çekiyormuş türünden, başı önde birkaç ağır adım attı. Durdu, döndü ve çok fena bir şey söylemeye hazırlananların yaptığı gibi dudaklarını büzdü. Biraz daha düşündü herhalde ve sonunda tekrar kapıya döndü, kafayı kaldırıp iç çekerek, “Vedat,” dedi, “işi bırakıyorum.”</span></p>

  <p class="normal"><span>“Anlamadım,” dedim aynı anda. Anlamamıştım elbette. Sanki Çince konuşmuştu. “Ne diyorsun? Ne bırakması?” gibisinden geveledim.</span></p>

  <p class="normal"><span>“Biliyorsun,” dedi bu, derin bir nefes daha çekip bıraktıktan sonra bana doğru dönerek. “Ayla, hâmile…”</span></p>

  <p class="normal"><span>“E?” dedim kaşlarımı çatarak.</span></p>

  <p class="normal"><span>“E’si…” dedi, gene durdu. “Korkuyor.”</span></p>

  <p class="normal"><span>“Normal,” dedim. “İlk çocuk, falan… Bir sürü masraf çıkacak. Sonra uyku düzeniniz bozulacak, sorumluluk artacak…”</span></p>

  <p class="normal"><span>Hayır, gibisinden kafa salladı bu.</span></p>

  <p class="normal"><span>Ortam yumuşar hesabı, “Kız diye bozuldun mu lan?” dedim gülerek. Tefo’nun kız-oğlan baktığı yoktu, biliyordum. Aynı sahte gülümsemeyle ve hızla devam ettim. “İsimde sorun çıktı, değil mi? Lale’yi istemiyor Ayla. Tabii, ben dedim diye… E, çok beğenmişti hani? Dur, doğum mu mesele yoksa? Gerçi sezaryenin korkulacak tarafı yok bildiğim, ağrıyı kesen ilacı falan var ama gene de kolay değildir herhalde. Sezaryen yaptıracaksınız, değil mi?”</span></p>

  <p class="normal"><span>“Yok… Öyle değil–”</span></p>

  <p class="normal"><span>“Normal doğum mu?”</span></p>

  <p class="normal"><span>“Onu demiyorum. Ayla…” dedi, gene durdu. “Benim için endişeleniyor. Şeyden… Pınarkesen’deki arbedeye katıldığımı anlattığımdan beri…”</span></p>

  <p class="normal"><span>“Anlattın mı?” dedim şaşarak. Anlatmamak üzere anlaşmıştık çünkü. Kendisi istemişti.</span></p>

  <p class="normal"><span>“Anlattım. Nasıl saklayacaktım?”</span></p>

  <p class="normal"><span>“Vallahi, rican üzerine o günlerde herkes mis gibi saklamıştı.”</span></p>

  <p class="normal"><span>“Eh, o kadar biz şöyle dostuz, böyle yediğimiz içtiğimiz ayrı gitmez diye anlattıktan sonra senin daldığın bir kavgaya seyirci kalabileceğime inanmazdı zaten. O zaman ses çıkarmamıştı, o ayrı.”</span></p>

  <p class="normal"><span>“Sağ olsun.”</span></p>

  <p class="normal"><span>“Erenköy Canavarı işini de biliyor.”</span></p>

  <p class="normal"><span>“E?”</span></p>

  <p class="normal"><span>“Vincenzo’yu zaten…”</span></p>

  <p class="normal"><span>Bravo, dedim içimden. Ailelere bir sürü şeyi anlatmıyorduk; öyle anlaşmıştık. Luigi Scarlatti hikâyesi basına epey yansıdığı için saklamamıştık. Ama ailelerimize işin pek çok ayrıntısından, mesela siyah bir limuzinle ofisten alınıp ‘Mezarcı Enzo’ namdar mafya babasının karşısına çıkarılışımızdan, adamın, vereceği bol paraya karşılık istediğini beceremememiz durumuyla ilgili, çevirmeni vasıtasıyla savurduğu tehditlerden hiç bahsetmemiştik. Gerçi diğer işlerimizde fazla anlatılacak yoktu ama özellikle endişe yaratacağına hükmettiklerimizi saklıyorduk. Tabii Nezih amca hem işi hem bizi biliyordu, yani ondan saklamamız fazla bir şey ifade etmiyordu demeye getiriyorum ama o da bugüne dek bizim gibi ketum kalmayı seçmişti.</span></p>

  <p class="normal"><span>“Haracı baskını tuz biber ekti,” dedi Tefo ve bir daha durdu. Bu sefer ‘E?’ demedim; der gibisinden kaş kaldırıp iç çektim. “Günün birinde başıma bir şey geleceğini düşünüyor.”</span></p>

  <p class="normal"><span>“Söyleniyor mu?”</span></p>

  <p class="normal"><span>“Yok. Bilirsin, bir şey demez.”</span></p>

  <p class="normal"><span>Nereden bileceğim, daha tanışalı ancak iki sene oldu; haftada bir anca görüyorum ve sen de hakkında pek bir şey anlatmıyorsun diyecektim, demedim. Hoş, onca yıldan sonra sahiden bir şey demediğini, en azından dırdır etmediğini artık biliyorum ama o zaman pek emin değildim ve daha evleneceklerini açıkladıkları andan beri, işimize ve arkadaşlığımıza çomak sokacağını düşünüp sinirleniyordum Ayla’ya. Hatta bu laflar Tefo’ya benden daha yakın olduğu anlamına geliyordu. E, haliyle öyleydi ve anlamamak has öküzlüğe giriyordu ya, o sırada bunun doğallığını aklımın ucundan bile geçirmiyordum. Bunları saklamamın da gereği yok; sonraları kendisine söyledim çünkü. Ha, nedir, belirtmiştim zaten, severim Ayla’yı; hem sonraları pek anlaşır olduk. Yanlış anlamaların önünü hemen alayım.</span></p>

  <p class="normal"><span>Neyse işte, biliyorum ya da bilmiyorum yerine, bir daha “E?” demeyi seçtim.</span></p>

  <p class="normal"><span>“İşte,” dedi seninki gene arkasını dönerek. Birkaç adım attı, ofisin diğer eşyası gibi filmlerden özenip aldığımız koyu gri metal dosya dolabının en üst çekmecesini açtı, kapadı, tekrar bana döndü ve durdu. “Endişeleniyor.”</span></p>

  <p class="normal"><span>“Ama bir şey söylemiyor?”</span></p>

  <p class="normal"><span>“Söylemesi gerekmiyor. Anlıyorum.”</span></p>

  <p class="normal"><span>“Vallahi hacım,” dedim, “Monatti’de haklı olabilir ama fiziksel temas yaşanan diğer iki davada dayağın kralını yiyen bendim. Keza kurşun yağarken üzerine kalkan kuran da… Benim için endişelense tamam ama–”</span></p>

  <p class="normal"><span>“Hasan’ın bacağımı kırmasını unutuyorsun.”</span></p>

  <p class="normal"><span>“Kazaydı o.” Kazaydı sahiden. Ama benim yüzümdendi. Aklıma Davut geldi; onun başına gelenler de benim yüzümdendi. Tam öyle denemezdi belki… Ama kesinlikle yaptıklarımın sonucuydu. Hoş, bir ay önceki can pazarına Tefo’yu ben sürüklememiştim ama… Ulan dur, dedim içimden, yoksa işlerinin doğası nedeniyle macera üstüne macera kovalayan çizgi roman kahramanları misali belayı habire üzerine çekenlerden miydim?</span></p>

  <p class="normal"><span>“Kaza-maza,” dedi Tefo, vicdani hesaplaşma kırıntıma karışan meraklı soruna dair düşüncelerimi bölerek.</span></p>

  <p class="normal"><span>“E, Ayla bilmiyor muydu seninle evlenirken böyle şeylerin yaşanabileceğini?”</span></p>

  <p class="normal"><span>“Biliyordu tabii. Ama…”</span></p>

  <p class="normal"><span>“Ama ne? Şimdi mi endişelenmeye başladı yani?”</span></p>

  <p class="normal"><span>Tefo’nun yüzündeki sıkıntıyı, baklasını ağzından çıkarabilmek için verdiği çabayı falan, katiyen kavrayamıyordum. Her haltıma maydanoz omuz üstü uyarıcılarımsa maşallah iki yanda devirmiş, Tefo’yu anlayamamamı zevkle izliyorlardı. Hayır, karışmalarını, yaptığım her şeyi tartışıp birbirleriyle didişmelerini bilmesem tamamdı, eyvallah ama bu yaptıkları pisliğin önde gideniydi canım.</span></p>

  <p class="normal"><span>“Hamilelikten belki.” Durakladı, çıkışı aniden görmüş gibi gözlerini kocaman açtı. “Hem senin için de endişeleniyor elbette. Ama–”</span></p>

  <p class="normal"><span>Baktım sağdan soldan destek yok, aman ya deyip lafını kestim ve “Vedat ayısının derisi kalın nasılsa diyor, öyle mi?” diye tamamladım cümlesini. Hafiften, hafif ne, hepten kızmaya başlamıştım.</span></p>

  <p class="normal"><span>“Yok, öyle değil,” dedi Tefo, ‘Ne anlayışsız ayısın’ gibisinden bir öf çektikten sonra. Ha bak, bunu anlamıştım işte; daha fazla kızdım. Ses çıkarmadım ama. “Ayla bir şey demiyor. Ben…” dedi bu, gene durdu. Sorumluluklarıyla egosu arasında sıkışıp kaldığını, birlikte yaptıklarımızı kendi başına bırakamayacağını, benim azat etmemi gereksindiğini anlayamıyordum ama telaşla raflarını karıştırıp uygun cümleleri aradığını, rahat bırakmamı, fazla kurcalamamamı söyleyecek yolu bulmaya çabaladığını görebiliyordum artık. “Yanlış anlama lütfen,” dedi sonunda. “Çok düşündüm bunu.”</span></p>

  <p class="normal"><span>“Karıdan tırsmaya başladım desene şuna,” dedim dişlerimin arasından, en çirkin vurgumla, en çirkin tanımı seçerek. İçimi kaplayan neydi, adını koyamıyordum.</span></p>

  <p class="normal"><span>“Ya… Vedat–”</span></p>

  <p class="normal"><span>Zorlarsam daha nahoş yerlere gideceğini nihayet kavrayabildiğim konuyu kapatmak için, “İyi,” dedim. Psikolojide beynin gerçekleri reddederek sonucuna bakmadan saldırganlaşması gibi bir durum var mıdır o kadarından emin değilim ama öyle bir hale bürünüvermiştim. Evet, Ayla’nın endişelendiğini biliyordum, daha doğrusu tahmin ediyordum. Yani tamam, polis veya diğer tehlikeli meslek erbabından değildik ama başımıza bir şeyler geliyordu ve Ayla’nın, üstelik hamileydi, endişelenmesi normaldi. Ne zamandır ona göre davranıyordum zaten; e, tamam, çok düşünceli, acayip ince denemez benim için ama insaf, değil mi? Evlendiklerinden bu yana geçen süre boyunca giriştiğimiz tüm işlerde Tefo’yu her zamankinden fazla kollamaya özen gösteriyordum. Ne bileyim, evlendiklerinden bu yana, küçük Luigi Monatti’nin kaçırılması ile en sonuncusu ve en azından benim için epey yüklü para getireni dahil, başarıyla sonuçlandırdığımız yedi takip işi almıştık ve hepsinde, sırf kardeşimin evde huzuru kaçmasın diye geceye kalan çalışmaları üstlenmiştim mesela. Bu muydu onca gece sokaklarda, gece kulüplerinin önünde, elâlemin evinin çevresinde nöbet tutmamın ödülü yani? Hem ufaktan unutmaya başladığımız ve kurgu icabı hoppadanak, sanki arada anlatmaya değecek bir şey yokmuş gibi ki günlük saçmalıklar dışında pek yoktu, bir ay sonrasına atlayıverdiğim o kurşun yağmurunda, tamam, elbette büyük tehlikeydi ama benim kabahatim neydi?</span></p>

  <p class="normal"><span>Kalktım yerimden, “Madem karar verdin,” dedim, üzerine ne söyleyebileceğimi bulamadım, sustum. Tefo’nun gidişine aymıştım artık; nasıl denir, dank etmişti ve canımdan can koparılıyormuş gibiydi. Canımın acımasından çok, yarım halimle ne kadar yaşayabileceğimi düşündüğümü fark ettim, o da hoşuma gitmedi. Derhal yaraya tuz basma safhasına girdim; sertin önde gideniydim, sızlanmayacaktım. Bir sigara da ben yaktım, tekrar oturdum, arkama yaslandım, en pis bakışımı takındım ve masadaki çeki işaret ederek, “Payını şimdi mi istersin?” dedim. “Ona göre Nilgün’ü bankaya göndereceğim.”</span></p>

  <p class="normal"><span>Tefo yüzünde, çözemediğim ve açıkçası onca öfke, hayal kırıklığı ve benzeri bilumum fırtına arasında çözmeye gayret etmediğim bir ifadeyle baktı. Bir şey söyleyecekmiş gibi ağzını açtı, birkaç saniye öylece durdu ve kapadı. Anlamsızca sağa sola baktı.</span></p>

  <p class="normal"><span>Arada, bir an için dudaklarını ısırdığını gördüm sanki.</span></p>
</body>
</html>
