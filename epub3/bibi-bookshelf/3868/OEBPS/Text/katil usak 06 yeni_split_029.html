<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_26">Zeki, Çevik, Ahlâksız</h1>

  <p class="normal"><span>“Haracı baskınında neredeydin?”</span></p>

  <p class="normal"><span>Pek şaşkın bir “Ha?” çekti Abdullah Ömrüm. Ha denmez, efendim denir kısmına hiç girmeden, arkama yaslanıp plastik çakmağımla pek uyuz havalarda oynayarak, “Duydun,” dedim. Polis polis bakışının intikamını özel dedektif özel dedektif bakarak alıyordum. Tefo’nun önerisi üzerine şubeye gitmek yerine telefon edip mesai çıkışında yemeğe davet etmiştim komiseri. Beşiktaş balık pazarının içindeki lokantalardan birindeydik; yaz ve hafta içi münasebetiyle mekân, tam istediğim gibi, pek tenhaydı. Gene Tefo’nun tavsiyesi üzerine ki o kadarını akıl edebileceğimi gayet iyi bilmesine rağmen ısrarla vurgulamıştı, önce havadan sudanla başlamış, tokuşan kadehler eşliğinde daldan dala gezerek komiseri epey yumuşattıktan sonra darbeyi indirmiştim. Kardeşim, zaman iyice yaklaştı, akşam evde kalsam daha iyi hesabı gelmemişti. Ha, telefon başında bekliyordu, orası kesindi. Söylememesine rağmen takındığı ‘Sana güveniyorum’ havası hoşuma gitmiş, size anlatmadığım son kafa patlatma seansımızın meyvesini toplamaya pek hevesli gelmiştim.</span></p>

  <p class="normal"><span>“Nereden çıktı bu şimdi?” dedi balığın kılçığı boğazına saplanıvermiş gibi bakan Abdullah.</span></p>

  <p class="normal"><span>“Eldeki verilerden,” dedim gayet soğuk bir sesle.</span></p>

  <p class="normal"><span>“Ne verisiymiş bunlar? Hem sen ne demeye getiriyorsun?”</span></p>

  <p class="normal"><span>“Faruk Yutmaz’ın vurulması olayının örtbas edilmesinden bahsediyorum.”</span></p>

  <p class="normal"><span>“Ne?”</span></p>

  <p class="normal"><span>Kaşlarımı kaldırarak, “Kedi-fare mi oynayacağız, Abdullah?” dedim.</span></p>

  <p class="normal"><span>Seninki peçeteliğe uzandı, aldığıyla ağzını sildi, “Pekâlâ,” diyerek hiç tınmamış havalarda arkasına yaslanıp kollarını kavuşturdu. “Neymiş, anlat.”</span></p>

  <p class="normal"><span>Vay, dedim içimden, kolay pabuç bırakmam çekiyordu komiser. E, iyi. Karşılıklı artistlik yapma derdinde değildim zaten. “Önce soruma yanıt ver,” dedim. “Faruk Yutmaz cinayeti işlediğinde neredeydin.”</span></p>

  <p class="normal"><span>Hiç duraksamadan, “Kumburgaz’daydım,” dedi komiser.</span></p>

  <p class="normal"><span>“Şak diye yanıtlayacak kadar net hatırlıyorsun yani?”</span></p>

  <p class="normal"><span>“Önemli olaydı, niye hatırlamayayım?”</span></p>

  <p class="normal"><span>Pek uyuzundan kafa sallayarak, “Tanığın var mı peki?” dedim.</span></p>

  <p class="normal"><span>Gülümsedi bu sefer. “Faruk Yutmaz’ı benim vurduğumu mu düşünüyorsun yani?”</span></p>

  <p class="normal"><span>“Bir şey düşünmüyorum. Sadece soruyorum.”</span></p>

  <p class="normal"><span>“İyi.” İç çekti. “Tanığım var.”</span></p>

  <p class="normal"><span>“Ne yapıyordun orada?”</span></p>

  <p class="normal"><span>“Arkadaşımın yazlığındaydım.”</span></p>

  <p class="normal"><span>“O Cumartesi mesain yoktu yani.”</span></p>

  <p class="normal"><span>“Yoktu.”</span></p>

  <p class="normal"><span>“Kim bu arkadaş?”</span></p>

  <p class="normal"><span>“Sana ne?”</span></p>

  <p class="normal"><span>“Arkadaş işe giriyorsa tanıklık meselesi kolayca sallanabilir.”</span></p>

  <p class="normal"><span>Kafasını salladı. “Maalesef,” dedi. “Arkadaşım tek tanık değil. O gün orada olduğumu söyleyecek bir sürü insan var.”</span></p>

  <p class="normal"><span>“Kimler?”</span></p>

  <p class="normal"><span>“Arkadaşımın annesi, kız kardeşi… Siteden birkaç kişi daha.”</span></p>

  <p class="normal"><span>“Ne sitesi?”</span></p>

  <p class="normal"><span>“Yazlık, dedim ya.” Öne eğildi, kollarını masaya koydu. “Ayrıca keskin nişancı değilim. Derdin ne, Vedat?” dedi. “Olayın çözümü kesmedi mi?”</span></p>

  <p class="normal"><span>“Seni kesti mi?” dedim. Yanıt vermeyince, “Faruk Yutmaz meselesi örtbas edilmedi mi yani?” diye devam ettim. “Ortada onca şey varken hepiniz birden susmadınız mı?” Susmuşlardı. Hatta ötesi, mesela Nezih amcanın hayatta öyle şey yapmaz dediği amirleri Şerafettin Damar, Mecit Haracı tutuklandıktan neredeyse hemen sonra, hop, yıllık izne ayrılıvermişti. Diğerleri desen, önceki bölümde anlattığım gibi suspus vaziyetteydi. Şerafettin amirin yerine vekâlet için şubedeki kıdemli elemanlardan birisini koymamış, merkezden, üstelik Nezih amcanın tanımadığı birini göndermişlerdi. Olan biten bencileyin geç anlayanlar için bile gayet açıktı.</span></p>

  <p class="normal"><span>“Baskı yemediniz mi yani?” dedim bir daha. “Tırsıp kenara çekilmediniz mi?” Susuyordu komiser. “İçin rahat yani, öyle mi?” İşin aslı, Abdullah’ı suçlu görmüyorduk. Evet, kıllanılacak şeyler, mesela beni durduk yerde kuleden atlatması, ayak izi, vesaire vardı. Ama bir şekilde onun bu işe karışmadığını hissetmiştim. Ha, Tefo genelde hislerime, benim onunkilere yaptığımın aksine fazla bel bağlamazdı ama bu sefer kabulleneceği tutmuştu. Abdullah değildi belki ama biri veya birileri vardı. Bir yerlerde. Belki şubenin içinde, belki başka bir şubede, belki başka bir yerde… Belki gücümüz yetmeyecekti ama hep beraber, hep beraber dediğim Tefo, Nezih amca ve ben, kurcalanması gerektiğine karar vermiştik bir kere. Genelde boyumuzu aşan sulara dalmamamız konusunda öğüt veren Nezih amca bile, mesleki onura leke babında duruma kızdığından görüşümüze katılmıştı. Hiçbir şey yapmadan olmaz, demişti. Duracağınız bir yer çıkarsa, durursunuz nasılsa, demişti. Normalde, başımızı derde sokacak bir hamleye kafadan karşı çıkardı ya, gene dediğim gibi, fena kızmıştı posbıyıklı patronumuz.</span></p>

  <p class="normal"><span>A, geçmeden hemen belirteyim. Telaşlanabileceklere, yani annelere, babama, Ayla’ya ve Nilgün’e bir şey söylememiştik.</span></p>

  <p class="normal"><span>Ve yine geçmeden, hani Nezih amcanız pek forsluydu, icabında kralına ulaşırdı, ne diye ondan faydalanmadınız yahut kendisi işe müdahale etmedi diye soracaklara belirteyim: Nezih amca eşeği sağlam kazığa bağlamak gerektiğini söylemişti. Yani ele sağlam, sağlam derken en babasının hasıraltı edemeyeceği türden bir şeyler geçirmeden ilgili yerlere başvurmayacak, başvurmak ne, gıkımızı çıkartmayacaktık. Askerde tanıdığın çavuş olsun, yeter ki olsun hesabı, büyük başlara değil, aşağıya bakacaktık. Abdullah’a gelmemin nedeni buydu yani.</span></p>

  <p class="normal"><span>Ay, ay, geçmeden bir şey daha söyleyeceğim: Hani Necmi ve tayfasına Kanas satabilecek tipleri bulmalarını, bulurlarsa geçen aylarda kime sattıklarını araştırmalarını buyurmuştum. Hah, işte ondan da sonuç alınmıştı. Daha doğrusu sonuç alınamamıştı; aradığımız türde bir alışveriş gerçekleşmemişti veya gerçekleştiyse bile bizimkilerin ulaşabileceği bir yerlerde gerçekleşmemişti. E, alınmamıştıysa neden sonuç alınmıştı dedim, aşağıda öğreneceksiniz.</span></p>

  <p class="normal"><span>“E?” dedim bir kez daha. “Gözümün içine bakıp vicdanım rahat mı diyeceksin?”</span></p>

  <p class="normal"><span>Abdullah bir daha iç çekti. İçini boğanı dışarı atma kararını almaya çalıştığını görebiliyordum. Az evvel gelip mekânın bize en uzak masasına yerleşen üç gencin başına dikilmiş garsona seslendim, kafasını çevirdiğinde el işaretleriyle ‘Bir ufak daha’ istediğimi belirttim. Garson, ‘Hemen, ağabey’ manasında kafasıyla onay verip uzaklaşırken boş kadehimi kaldırdım, “Bu dolduğunda,” dedim, “başlıyoruz. Karar vermek için vaktin o kadar. Konuşmayacaksan kalkıp gideceğim.”</span></p>

  <p class="normal"><span>“Sonra?”</span></p>

  <p class="normal"><span>Ekşi ve hor görür pozlarda, “Sonrasından sana ne?” dedim. “Senin vicdanın rahat nasılsa…” Fena kazıyordum, canım. Azimliydim; kalmışsa veya varsa, onurdan bahsediyorum, çıkaracaktım.</span></p>

  <p class="normal"><span>Neyse, efendim. Rakı geldi, sakiliği zaten baştan beri yapıyordum. Doldurduğum iki kadehten yağlı dudak izimi taşıyanı kaldırdım, Abdullah dönüp pencereden görünen balık pazarına yahut camda yansıyan kendi görüntüsüne baktı, baktı, kadehte çıtırdayan buzlar misali çatlayın diye uzatıyorum elbette, baktı ve sonunda kadehini eline alıp benimkine hafifçe dokundurdu.</span></p>

  <p class="normal"><span>Pek emin pozlarda gülümseyerek yudumumu alırken, “Haklısın,” diye mırıldandı komiser. “Örtbas edildi.” Kapalı mekânlarda sigara içme yasağına daha neredeyse bir ay vardı; o yüzden uzattığım sigarayı gönül rahatlığıyla aldı, kendi çakmağıyla yaktı ve aynı rahatlıkla dumanını savurarak, “Amirimi görmeliydin,” dedi. “Hepimizi topladı, izne ayrılacağını ve o yokken Faruk Yutmaz meselesiyle ilgili açanın ağzını dolduracağını söyledi.”</span></p>

  <p class="normal"><span>“Damarı çıkmış mıydı?” dedim sırıtarak.</span></p>

  <p class="normal"><span>“Hem de nasıl,” dedi komiser. “Soru-moru sormayın, dedi. Sonra aramızda konuştuk… Zaten amirim kolayına izin kullanmaz; kullandığında da taş çatlasa bir haftalığına kullanır. Baskı yediğine karar verdik anlayacağın.”</span></p>

  <p class="normal"><span>“Size açıkça bir şey söylemedi ama?”</span></p>

  <p class="normal"><span>“Daha ne söylesin?”</span></p>

  <p class="normal"><span>“Bunlar olmasa işin ucunu bırakmayacaktınız öyleyse.”</span></p>

  <p class="normal"><span>“Tabii, canım.”</span></p>

  <p class="normal"><span>“Peki, ne yapacaktınız?”</span></p>

  <p class="normal"><span>Dudak büktü bu. Bilmiyordu. Her şey pek hızlı gelişmiş, Mecit Haracı tantanası ve elbette diğer izlenen davalar falan derken Faruk Yutmaz meselesine kafa patlatmaya henüz başlayamamışlardı. Tabii, tabii aralarında konuşmuşlardı ama alenen bir hareket yapamayacakları için, burada Abdullah, İsmail ve Füsun komiserlerden bahsediyorum, şimdilik amirlerinin izinden dönmesini beklemeye karar vermişlerdi.</span></p>

  <p class="normal"><span>“Ne zaman dönecek peki?”</span></p>

  <p class="normal"><span>“Valla dedim ya, normalde gitmez, gittiğindeyse bir hafta falan… Ama bu sefer uzun sürecek gibi görünüyor.”</span></p>

  <p class="normal"><span>“Başka yere sürmesinler?”</span></p>

  <p class="normal"><span>“Bilemem orasını.”</span></p>

  <p class="normal"><span>“Yerine gelen nasıl biri peki?”</span></p>

  <p class="normal"><span>“Sevimsiz.”</span></p>

  <p class="normal"><span>“O bir şey dedi mi? Bu konularda yani.”</span></p>

  <p class="normal"><span>“Hayır.”</span></p>

  <p class="normal"><span>“Bunun dışında başka bir tehdit, ne bileyim ima falan?”</span></p>

  <p class="normal"><span>“Çok film seyrediyorsun.”</span></p>

  <p class="normal"><span>Herkesin aynı ayağa yatmasından gına gelmişti ya, üstüne gitmedim. “Ne yani, sırf amirin emri yolunuzu kesmeye yetiyor mu diyeceksin?” dedim. Koyun musunuz güzelim siz, diye geçirdim içimden.</span></p>

  <p class="normal"><span>“Emir demiri keser.”</span></p>

  <p class="normal"><span>“Feci sadıksınız yani. Hem de ikinci defa…”</span></p>

  <p class="normal"><span>“Sen bizi bırak da, bana neden şüpheli muamelesi çekmeye kalktığını anlat.” Eh, doğruya doğru, konuşarak kontraya hak kazanmıştı.</span></p>

  <p class="normal"><span>“O kısmı yol yapmak içindi,” dedim sırıtarak. “Senden şüphelendiğim yok. Ama dediğim doğru; eldeki veriler içeriden birisine işaret ediyor. En azından düşündürüyor. Yukarıdan baskıyı kastetmiyorum.”</span></p>

  <p class="normal"><span>“Balistik raporu ve telefon meselesi, değil mi?”</span></p>

  <p class="normal"><span>“Sırf onlar değil. Sahi, ondan bir şey çıktı mı?”</span></p>

  <p class="normal"><span>Buraya bir ara koyuyorum ve yazdıkça anlamsızlaşmaya, metni senaryoymuş gibi göstermeye başlayan ‘şöyle derken’ eşlikçisi fiilleri sıralıyorum: dudağını büktü, dudağını büzdü, yüzünü buruşturdu, yüzünü ekşitti, çenesini kaşıdı, saçını düzeltti, gözlerini devirdi, kaşlarını çattı, kaşlarını kaldırdı, Mister Spock misali tek kaşını kaldırdı, iki kaşının burunla birleştiği yeri baş ve işaret parmaklarıyla tuttu, ensesini kaşıdı, huzursuzca kıpırdandı, öne eğildi, iç çekti, arkasına yaslandı, bir sigara daha yaktı, bir yudum daha içti, bir lokma daha yedi… Bunları veya aklınıza gelebilecek diğerlerini gönlünüzce diyalog aralarına serpiştiriverin. İsterseniz yani.</span></p>

  <p class="normal"><span>“Çıkmadı. O telefondan sadece Mükerrem’in numarası aranmış. Hepsi o.”</span></p>

  <p class="normal"><span>“Tek amaçla alıp çocuğa vermiş demek.”</span></p>

  <p class="normal"><span>“Öyle görünüyor.”</span></p>

  <p class="normal"><span>“O zaman dediğime geliyoruz.”</span></p>

  <p class="normal"><span>“Hangisine?”</span></p>

  <p class="normal"><span>“Mükerrem o gün telefonunu nişancıya vermiş olabilir demiştim ya…”</span></p>

  <p class="normal"><span>“Ha, doğru. Haklısın. Öyle yapmış olmalı.”</span></p>

  <p class="normal"><span>“Mükerrem’in ve Sacit Korkmaz’ın öldürülmeleri var sonra. Tam iş kurcalanmaya başlamışken yani. Ayrıca Sacit’in mafya babası falan olmadığını da öğrendim.”</span></p>

  <p class="normal"><span>“Öyleymiş. Organize bildirene kadar biz de bilmiyorduk.”</span></p>

  <p class="normal"><span>“Ne zaman söylediler size?”</span></p>

  <p class="normal"><span>“İki hafta falan önce. Onlar da anca keşfetmiş. Peki, başka ne var elinde?”</span></p>

  <p class="normal"><span>“Kanas var.”</span></p>

  <p class="normal"><span>“Nasıl?”</span></p>

  <p class="normal"><span>“Valla onca yeri araştırdım… Bildik bilmedik ne kadar satıcı varsa soruşturdum. Kanas satan kimse yok.”</span></p>

  <p class="normal"><span>“Yani?”</span></p>

  <p class="normal"><span>“Yanisini bilemiyorum şimdilik. Ama Kanas arayanın bulabileceği başka yerler var, onu biliyorum.”</span></p>

  <p class="normal"><span>“Bizim gibi…”</span></p>

  <p class="normal"><span>“Aynen.”</span></p>

  <p class="normal"><span>“Hım.”</span></p>

  <p class="normal"><span>“Tabii ordu da var ki kafadan elenecek bir ihtimal değil.”</span></p>

  <p class="normal"><span>“Neden?”</span></p>

  <p class="normal"><span>“Nedeni var mı? Ayrıca keskin nişancı arıyorsan kesin bulabileceğin iki yerden biri ordu, biri sizsiniz. Komandosu var, özel timi var… Öyle değil mi? O kuleye tırmanıp sekiz yüz küsur metreden adam vurmak için hem kedi gibi çevik hem de…” deyip durdum. Sizde çoktan yanan ampul kulunuzda işte tam o anda yanmıştı. “Abdullah,” dedim, “beni o elektrik direğinden neden atlattın?”</span></p>

  <p class="normal"><span>“E, olayı canlandırdık ya…”</span></p>

  <p class="normal"><span>“Ama neden paşa paşa inmek yerine atlamamı istedin?”</span></p>

  <p class="normal"><span>“Ha, o benim fikrim değildi…” dedi ve der demez benim ampulden bir tane de onda yandı. Nişancılık, çeviklik, dosyadan kaçıveren balistik raporları, boş ver amirim, Olay Yeri İnceleme’yi karıştırmayalım; Şerafettin amirim kimse bilmesin şimdilik demişken kızmasın sonra cümlesi, Kanas’ın polis depolarından elde edilebilirliği, hepimizinkinden pahalı cep telefonu, özel harekât, Mükerrem ve Tosun Sacit ve şu dakikaya kadar adını, başka şeyden değil, sırf unuttuğum için zikretmediğim şoförü Bahadır Diler’in art arda ve tam zamanında öldürülmeleri, içeriden birisi ve falan ve filan iki kafada aynı anda uç uca eklendi.</span></p>

  <p class="normal"><span>Sözleşmiş, haydi, bir, iki, üç çekermiş gibi aynı anda, “Tayyar!” deyiverdik.</span></p>
</body>
</html>
