<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_23">Tefo Ex Machina</h1>

  <p class="normal"><span>“Hiç sırıtma,” dedim kapı açılır açılmaz. “Mecbur kalmasam hayatta gelmezdim, biliyorsun.”</span></p>

  <p class="normal"><span>Eliyle buyur ederek kenara çekildi seninki. Aynı anda içeriden, “Kimmiş?” diye seslendi Ayla. “Vedat,” dedi Tefo. Bu sefer önce pek samimi bir ‘A?’ nidası, ardından oflaya puflaya sahibi geldi içeriden. Amiyane tabirle karnı iyice burnuna gelmişti ve pek neşeli görünüyordu. Hayır, fazlası, resmen ışıldıyordu. “Nihayet!” dedi aynı neşeyle. “E, ne duruyorsun, girsene.”</span></p>

  <p class="normal"><span>İçeri girmemle aynı anda Ayla boynuma sarıldı, yanaklarıma şapır şupurlarını kondurdu. Ben daha ne, nedir diyemeden kolumdan çekiştirmeye başladı. Ayakkabılarımı çıkarıp teslim bayrağını çekerek peşinden ilerledim. “Geç, geç, otur,” dedi. “Çay hazır, tam saatinde geldin. Çok özlemiştik seni.” Bu cümleyi salonun girişinde eller cepte dikilmeye devam eden Tefo’ya atılan bakışlar izledi. Seninki sıkıntıyla sağa-sola bakındı. Ayla’nın duracağı yoktu. Nasıl görünüyormuş, çok mu şişmanlamışmış, hayırlısıyla artık bir hafta kalmışmış, bu sıcaklarda pek zorlanıyormuş ya, esas sıcaklar iyice bastırmadan bitecek olması iyiymiş tabii… İlk nefes aralığında, fırsatı yakalayıp çok iyi göründüğünü söyledim. Gene ışıldayarak güldü ve “E, hayatım,” dedi benim karafatmaya, “otursana sen de.”</span></p>

  <p class="normal"><span>Tefo gene sıkıntılı pozlarda karşımdaki tekli koltuğa oturunca Ayla, “Eh,” dedi, “ben gideyim, şöyle uzun uzun çay demleyeyim.” Cümlesini bitirdikten sonra karşılıklı zoraki gülümsemelerimize bakıp kafa sallayarak salondan çıktı.</span></p>

  <p class="normal"><span>Nasılsa üç aşağı beş yukarı tahmin edeceğiniz için, Tefo’ya gitme kararımı alma kısmını nasıl atladıysam, burada da içimden geçene dalıp uzatmayacağım. Filmler veya romanlardan aşina sıkıntılı bakışlı, ne diyeceğini bilememeli orta boy bir seansın ardından, “Eh,” dedi bu, “kızcağızın çabasını boşa çıkarmayalım.”</span></p>

  <p class="normal"><span>“Öyle,” dedim.</span></p>

  <p class="normal"><span>“Nasılsın?”</span></p>

  <p class="normal"><span>“İyi,” dedim. “Sen?”</span></p>

  <p class="normal"><span>“Eh.”</span></p>

  <p class="normal"><span>“Sezai ağabeyin yanına dönmüşsün.”</span></p>

  <p class="normal"><span>“Şimdilik.”</span></p>

  <p class="normal"><span>“Şimdilik?”</span></p>

  <p class="normal"><span>İç çekti Tefo. Sigarasına uzandı, ikram etti. “Ayla?” dedim. Açık pencereleri işaret etti. Aynı anda Ayla, tepside iki bardak çayla içeri girdi, elindekileri ortamızda duran sehpaya bıraktı, keyfimize bakmamızı, çok yorulduğu için hemen yatacağını söyledi.</span></p>

  <p class="normal"><span>“E,” dedim tekrar, “şimdilik demiştin?”</span></p>

  <p class="normal"><span>“Seni aradım,” dedi Tefo.</span></p>

  <p class="normal"><span>“Biliyorum,” dedim.</span></p>

  <p class="normal"><span>“Açmadın.”</span></p>

  <p class="normal"><span>“Açmadım.”</span></p>

  <p class="normal"><span>“Nilgün’le biraz konuştum. Seyfo’yla da…”</span></p>

  <p class="normal"><span>“E?”</span></p>

  <p class="normal"><span>“Geri dönmek istiyorum.”</span></p>

  <p class="normal"><span>Niye, demedim. Hani Ayla endişeleniyordu, hani şuydu, hani buydu da demedim. Ulan madem dönecektin, ne süründürdün beni, demedim. Hiçbir açıklama istemedim. Hiçbir şey sormadım. Doğrudan lafa girdim ve olan biteni anlatmaya koyuldum. Tabii, feci sevinmiştim. Söze, kalkıp sarılmaya, sevinç gözyaşları akıtmaya gerek yoktu. Hepsini yapmıştık bile. Sormamıştım ve anlatmamıştı. Yeterliydi. Bilemiyorum, başkaları için böyle değildir belki ama biz birbirimizi biliyorduk. Tantanaya gerek yoktu.</span></p>

  <p class="normal"><span>İşin fenası, anlaşılan Ayla da biliyordu. Geleceğimi veya Tefo’nun bana geleceğini ve uzatmadan barışacağımızı demek istiyorum.</span></p>

  <p class="normal"><span>Lafım bittiğinde klasik hımlarından birini çekip bir sigara daha yaktı Tefo. Biraz düşünüp dudak büktükten sonra, “İnsanın kafadan şu senin zengin dörtlüden şüphelenesi geliyor,” dedi.</span></p>

  <p class="normal"><span>“Öyle,” dedim. “Ama neden bulmakta zorlanıyorum.”</span></p>

  <p class="normal"><span>“Buluruz,” dedi Tefo. “Ama şimdi değil.”</span></p>

  <p class="normal"><span>“Ya?”</span></p>

  <p class="normal"><span>“Sabaha. Bana biraz izin ver, düşüneyim. Sabah konuşalım.”</span></p>

  <p class="normal"><span>“Telefonla mı?”</span></p>

  <p class="normal"><span>“Hayır, be saloz,” dedi bu gülerek. “Büroya giderken beni de al, onu diyorum.”</span></p>
</body>
</html>
