<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>katil usak 06 yeni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="right" id="calibre_toc_9">Zekeriya</h1>

  <p class="normal"><span>Şimdi ben mi kısmetsizim, yoksa Tefo’ya kulak vermekle hata mı ettim, yok, Nilgün’ü icabında en kraliçesine değişmem ama bir tane de bundan bulundursak fena mı olurdu düşüncelerini kenara itip sekreterin açtığı kapıdan, ‘Gül’ lakaplı sosyete medyumu Zekeriya Kayık’ın üç buçuk sene önce ziyaret ettiğim koyu lambrili, aşırı gösterişe ve elbet gelen müşteriyi etkilemeye yönelik ruhani zımbırtılarla bezeli, süsü, bilmem nesi ayrı, sırf varlığından dolayı –bir medyumun neden bürosu olsun?– sahibine ciddi bir konum havası katan bürosuna girdim.</span></p>

  <p class="normal"><span>Seninki telefonda ziyaretine geleceğimi söylediğimde çıkardığı neşeli homurtuları onar pozlarda çıktı karşıma. İçeri girmemle yerinden fırladı, sosis irisi parmakları benim normal sosislikteki nasırsızları kavradı, pörtlek dudakları, içimi derhal dolduran silme isteğiyle kösele yanaklarımı şapırdattı, vesaire.</span></p>

  <p class="normal"><span>Oturmamı söyleyip bizimkini ağlatacak ölçüde cafcaflı maun masasının ardına kurularak, “E?” dedi Zekeriya. “Onca sene sonra, hayırdır?”</span></p>

  <p class="normal"><span>Geçmeden belirteyim, yıllardır vatandaşın bu adamı görüp hâlâ nasıl güvendiğine şaşarım. Hoş, fala, büyüye, bilmem neye inananın yaptıklarına şaşmamak gerekir, biliyorum. Buna rağmen onca yıldır, hani bir de elemanın böyle prens, padişah vesaire türünden tiplere hizmet verdiğini düşününce, bütün gün o kalorifer senin bu kazan benim didinip durmuş ve akşamına dükkâna yağdan kararmış suratlarla dönen tesisat ustalarını andıran kara ve öküzle yarışa giren kurbağa misali şiş suratını her görüşümde şaşarım. Gerçi Zekeriya, tipi ve mesleği ayrı, hem konusunda, yani usturuplu palavra sıkmada mahir hem genel anlamda epey bilgili adamdır; o bakımdan şaşmamam gerekir belki. Sonuçta onca kalantoru, ne denli boş kafalı veya batıl inançlı olurlarsa olsunlar, burç haritalarına falan inandırmak, ne bileyim, attığını tutturmak falan birtakım yetenekler ister, malûm.</span></p>

  <p class="normal"><span>“Hayır mı, şer mi, henüz bilmiyorum,” dedim. “Önce bir çay söyle.”</span></p>

  <p class="normal"><span>Seninki buyurgan ses tonuma kaş kaldırıp sekreterini çağırdı. Kızın, sırf ben bir daha boydan süzeyim istermiş gibi siparişi kapıdan almak yerine ta patronunun yanına kadar yürüyüşünü, polisiyede şehvete zinhar karşı çıkanlar şerefine tarife ve çaylar gelene kadar dönen görüşmeyeli neler yaptın, ya, demek dünyayı saran büyü, vampir, vesaire türden doğaüstü konulu heves sayesinde işlerin iyice coştu içerikli hal hatır sormalı kısma girmiyor, doğrudan çayların gelip sigaraların yakılması sahnesine atlıyorum, efendim.</span></p>

  <p class="normal"><span>“Dökül bakalım,” dedi Zekeriya, çayımı üfleyerek aldığım ilk yudumla.</span></p>

  <p class="normal"><span>Hiç uzatmadan, doğrudan girmeyi seçtim. “Geçen ay Haracı ailesinin evine yapılan baskındaydım.”</span></p>

  <p class="normal"><span>Kaşları çatıldı bunun. “Ciddi misin?” Yanıt vermedim. İç çekti seninki.</span></p>

  <p class="normal"><span>“Feci bir şeymiş.”</span></p>

  <p class="normal"><span>“Öyle.”</span></p>

  <p class="normal"><span>Dudak büktü Zekeriya. Ardından, kafa salladı, hafifçe öksürdü ve pekâlâ, ne istediğimi sordu.</span></p>

  <p class="normal"><span>“O gün, orada bulunan vatandaşların bir kısmını tanıdığını düşündüm.”</span></p>

  <p class="normal"><span>“Bir kısmını,” dedi Zekeriya.</span></p>

  <p class="normal"><span>“Ev sahiplerini?”</span></p>

  <p class="normal"><span>“Elbette.”</span></p>

  <p class="normal"><span>“Müşterin mi?”</span></p>

  <p class="normal"><span>“Hı-hı.”</span></p>

  <p class="normal"><span>“Nasıl tiplerdir?”</span></p>

  <p class="normal"><span>“Seni aşacak türden. O yüzden, her ne karıştırıyorsan uzak dur derim.”</span></p>

  <p class="normal"><span>Zekeriya’nın ne karıştırdığımı henüz sormadığını o an fark ettim. “O benim derdim,” dedim en tersinden. “Peki, ölenlerden var mıydı tanıdığın?”</span></p>

  <p class="normal"><span>İç çekti bu. “Vardı.”</span></p>

  <p class="normal"><span>“Faruk Bey?”</span></p>

  <p class="normal"><span>“Yutmaz mı? Tanırdım.”</span></p>

  <p class="normal"><span>“Müşterin miydi?”</span></p>

  <p class="normal"><span>“Evet.”</span></p>

  <p class="normal"><span>“İyi?”</span></p>

  <p class="normal"><span>“İyi.”</span></p>

  <p class="normal"><span>“Nasıl biriydi?”</span></p>

  <p class="normal"><span>Kaşlarını çattı seninki. Kafasında Haracı ailesiyle Yutmaz ailesinin ilişkilerini hızla birbirine geçirdiği, sorgulanacak nokta aradığı açıktı. “Nedir mesele?” dedi nihayet.</span></p>

  <p class="normal"><span>Nedir mesele… Zekeriya’ya ne aradığımı söylemeli miydim? Eh, kafadan güvenebileceğim biri diyemezdim ama ‘Erenköy Canavarı’ dalgasında yardımını görmüştük ve karşılığını, yaptığım ilk röportajda adından bahsederek vermiştim; sayemde işinde ciddi bir patlama yapmıştı. Ya da öyle söylemişti ve sallaması için neden yoktu. Kelek atmazdı. Herhalde.</span></p>

  <p class="normal"><span>“Faruk Bey’in ölümüyle ilgili bir durum söz konusu,” dedim sonunda. “Polis, o katliamla ilgisi olmadığına dair birtakım deliller buldu.”</span></p>

  <p class="normal"><span>Yerinde doğruldu Zekeriya. “Allah Allah? Nasıl yani?”</span></p>

  <p class="normal"><span>“Baskını yapanlar değil, başka birisi vurmuş adamı.”</span></p>

  <p class="normal"><span>Seninki bu sefer sırayla dudak büzdü, kaş çattı, göz kıstı, düşünüyormuş gibi hedefsiz baktı. “Haracılarla ilgisi ne peki?”</span></p>

  <p class="normal"><span>“E, suç mahalli onlara ait ya…”</span></p>

  <p class="normal"><span>“Ha.”</span></p>

  <p class="normal"><span>“Faruk Bey’in karısını da tanıyorsun herhalde?”</span></p>

  <p class="normal"><span>“Şahane Hanım? Elbette.”</span></p>

  <p class="normal"><span>“Beni o tuttu.”</span></p>

  <p class="normal"><span>Bu bir daha kaşlarını kaldırdı. “Polis?”</span></p>

  <p class="normal"><span>“Polis de araştırıyor.”</span></p>

  <p class="normal"><span>Zekeriya morumsu dudaklarını bir daha büktü ve “Bildiklerimi anlatayım,” dedi. Ben merakla yerimde dikilirken derin bir nefes aldı, çayını höpürdetti. “Faruk Yutmaz, biliyorsun herhalde, önde gelen armatörlerdendi.” Kafa salladım. “Şirketi, Eutrans, kara taşımacılığında da önemli yere sahiptir.”</span></p>

  <p class="normal"><span>Eutrans’ın Eu kısmının ‘yu’ okunuşunun Yutmaz’la Yutrans bağlantısını verdiğini fark ettim, hoşuma gitti. “Kendi mi kurmuş şirketi?”</span></p>

  <p class="normal"><span>“Hayır. Aile şirketi. Osmanlı’nın son zamanlarından kalma.”</span></p>

  <p class="normal"><span>“Baba mesleği hesabı, yani.”</span></p>

  <p class="normal"><span>“Öyle.”</span></p>

  <p class="normal"><span>“O zamandan beri mi Eutrans peki?”</span></p>

  <p class="normal"><span>“Bilmem. Neden?”</span></p>

  <p class="normal"><span>“Hiç. Peki, o kısımları kendim bulurum bir şekilde. Esas meseleye geçelim.”</span></p>

  <p class="normal"><span>“Düşmanı var mıydı, diyeceksin.”</span></p>

  <p class="normal"><span>“Var mıydı?”</span></p>

  <p class="normal"><span>“E, o mertebelerdekilerin kırk yerle bağlantısı vardır. Boğazını sıkmak isteyen birileri illa çıkacaktır. Sen sormadan söyleyeyim: Hayır, belirli birinden bahsedemem. İşini, bağlantılarını bilmiyorum.”</span></p>

  <p class="normal"><span>“Haritaların söylemiyor mu yani?”</span></p>

  <p class="normal"><span>‘Iyy’ gibilerinden baktı bu.</span></p>

  <p class="normal"><span>“Ama çok düşmanı vardı?”</span></p>

  <p class="normal"><span>“Az veya çok diyemem ama öylelerinin olur.”</span></p>

  <p class="normal"><span>“Sana ne için geliyordu?”</span></p>

  <p class="normal"><span>Şişko medyum, ‘Bu mudur soracağın?’ gibisinden bakarak, “Ne için sence?” dedi.</span></p>

  <p class="normal"><span>“Son gelişi?” dedim, bozuntuya vermeden.</span></p>

  <p class="normal"><span>Dudak büktü bu sefer. Sağında duran diyafonun düğmesine bastı. “Kızım,” dedi, “bak bakayım Faruk Bey son ne zaman gelmiş bize.” Yanıtı beklemeden ekledi: “Haritasını da getir.”</span></p>

  <p class="normal"><span>‘Kızı’ fazla geçmeden kapıyı tıklatıp içeri girdi. Elindeki dosyayı patronunun önüne bıraktı ve Faruk Bey’in en son iki ay önce, Mart başında geldiğini söyledi. Çıkarken ‘Süz bakalım, eline ne geçecekse?’ der gibiydi.</span></p>

  <p class="normal"><span>Süzme işi kafamda devam ederken Zekeriya dosyayı açtı ve yanına gelmemi işaret etti. Kalktım, dosyadan çıkardığı sayfaya baktım. Gazete veya dergilerde gördüklerime benzer bir çizimdi gösterdiği. Siz de görmüşsünüzdür muhakkak: İç içe geçip dart tahtası veya yuvarlak doğum günü pastası misali dilimlere ayrılmış çemberler, ortada muhtemelen yokluğunun sonumuz anlamına geldiğini bildiği için her daim yağlı bezirgân misali sırıtır pozda çizilen güneş, burç simgeleri, yıldızlar, çemberleri kesen, teğet geçen çizgiler, birtakım sayılar, derece işaretleri, kısaltmalar, falan ve filanlar…</span></p>

  <p class="normal"><span>“E?” dedim bir kere daha. “Ne var burada?”</span></p>

  <p class="normal"><span>“Hiç,” dedi Zekeriya.</span></p>

  <p class="normal"><span>“Yani üç vakte kadar vurulacağı çıkmamış, öyle mi?”</span></p>

  <p class="normal"><span>Deneyimsizi kızarıp bozarırdı belki ama Zekeriya mesleğinin kaşarıydı, kırk türlü insanla karşılaşmışlığı vardı. Kafasını kaldırıp yüzüme bakmadan işaret sosisini şekillerden birinin üzerine koydu ve bilmem hangi yıldızın bilmem kaçıncı evde –hangi yıldızdı, kaçıncıydı, hatırlamıyorum şimdi; atıp işi bilene rezil olmayayım diye böyle diyorum– ve bilmem neyin bilmem nerede –aynı vaziyet– durduğunu söyledi. Sektirir miyim, bir ‘E?’ daha sarf ettim.</span></p>

  <p class="normal"><span>“E’si,” dedi seninki, “bu, çok önemli bir değişiklik anlamına gelir.”</span></p>

  <p class="normal"><span>“Ölmek dahil mi buna?”</span></p>

  <p class="normal"><span>“Dahil. Ama müşterime bunu söylemem.”</span></p>

  <p class="normal"><span>“Allah Allah? Nedenmiş? Ölmezse sahtekârlığın ortaya çıkar diye mi?”</span></p>

  <p class="normal"><span>Zekeriya arkasına yaslandı, bir kez daha yüzünü ekşiterek baktı.</span></p>

  <p class="normal"><span>“Ne?” dedim, “Sahtekâr değil misin sen?”</span></p>

  <p class="normal"><span>Medyum güldü gülmesine ama yanlış stratejiydi benimki, biliyorum. Lafın gelişi strateji diyorum elbette, Zekeriya’dan veya genel anlamda herhangi birinden laf koparmak için gerekli planlı sohbetler semtime kolayına uğramaz pek, malûm. Yani, ne bileyim, nabza göre şerbeti doldur, suyuna git, vesaire tarzını beceremediğimi bilirim. Denedim, ondan biliyorum. O yüzden, genelde, genelde dediğim yanımda Tefo yokken doğaçlamayı yeğlerim. Tabii malzeme sınırlı, aşçı yeteneksiz olunca her daim lezzetli sonuç alınamıyor. Her daim derken arada bir şeyler çıkmıyor değil, onu vurguluyorum ha.</span></p>

  <p class="normal"><span>Adamın durduk yerde damarına basmıştım ya, kaldırmadım ayağımı. Çünkü kaldırıp nereye koyacağımı bilmiyordum. Ayrıca nedir, arada biraz sert takılmak işe yarar. Fakat esas mesele, dediğim gibi, bir sonraki adımımı bilemememdi. Emniyet Müdürlüğü’nden Zekeriya’nın, Çiftehavuzlar’ın denize yakın tarafındaki, o zamanlar Dalyan denirdi, küçüklüğümde hafta içinde okul kırıp dönemin yeni emekliye ayrılmış futbolcularının geçmiş özlemini doyurmaya çabaladıkları maçları izlemeye gittiğim toprak sahanın üzerine kondurulmuş bloklarda bulunan bürosuna varana dek kafamda her şey çorbaya dönmüştü. Yanıtsız, hatta henüz sorulmamış bir sürü soru vardı ve aklıma gelenleri daha sıraya bile sokamıyordum. Nişancının derdi benleydiyse ne demeye ateşe devam etmemişti mesela? Hani, tamam, kapanıp tortop konumu almıştım ama sonuçta görünmezliğe bürünmemiştim. Abdullah komiserin açıklamasını kabul edip kargaşada hedefi kaybetti desem, bu sefer beni kiralık katil tutup uzaktan vurduracak denli sıyırmış kim var sorusu geliyordu. Ya da işini, benimleyse yani, tabii çok şükür ama neden daha sonra bitirmemişti? Öte yandan, elemanın derdi benle değilse o zaman ya Turgay Kıray ya Faruk Yutmaz’laydı. Tabii bu durumda Faruk Bey’in hedeflenmesi daha akla yatkın görünüyordu. Adamın düşman edinmesi, en azından kiralık katil tutacak türden düşman edinmesi garibim garson delikanlıya oranla daha mümkündü. O durumda garsonun tetiğe basıldığı anda hedefin önünden geçmesine kısmetsizliğin önde gideni denebilirdi. Tesadüf dediğin her ne kadar bilimsel açıklamalarda aksinin yokluğu kanıtlanana kadar kenarda bırakılması gereken unsursa da, sonuçta vardı. En azından göz ardı edilecek ölçüde imkânsız değildi. Hem dizilerde falan sıkça geçer, gâvurun ‘Yanlış zamanda, yanlış yerde bulunmak’ dediği bir, artık olgu mu demek lazım, şey vardı. Fakat o zaman iş gene bana dönüyordu çünkü delikanlı kurşun atıldığı anda arkamdan geçmişti. Yani geçmese kurşunu ben yiyecektim, Faruk Yutmaz değil. Eğer hedef bensem, o zaman nişancı tam tetiğe bastığı anda Turgay Kıray, bir kez daha kısmetsizlik diyorum, arkamda belirmiş, kurşunu yemişti. Nişancı bunun üzerine hemen bir tane daha sallamış ama garson çarpıp beni devirdiği için bu sefer önümde duran Faruk Yutmaz’ı vurmuştu. Peki, nişancının ateş etmesiyle Sacit Korkmaz bandıralı kamikazelerin katliama girişmesi arasındaki zamanlamaya ne demeliydi? Katilin eyleminden profesyonelliği ve kiralanabilirliği çıkarılırsa katili tutan kişi kanlı baskın planından haberdardı denebilir miydi? Eğer öyleyse Sacit Korkmaz’ın tayfasından biri olabilir miydi? Ya da onlarla, planlarını bilecek denli ilişkisi bulunan birisi? Ve bu birisinin derdi benle mi, gariban garson delikanlıyla mı yoksa kalantor işadamıyla mıydı? Yoksa başka biriyle miydi? Dosyaları tararken ölenlere, yaralananlara ve kurtulanlara bakmıştım. Doğrudan tanıdığım yoktu; sadece aşina isimler vardı. Vardı ama olayla bunlar arasında bir ilişki var mıydı, orası meçhuldü. Yalnız, katil veya katili kiralayanın derdi benle değilse, acayip şanslıyım demekti.</span></p>

  <p class="normal"><span>Şansın böylesi, hele ölüm-kalım işinde kendini ortaya koymuşken pek mutlu ediciydi elbette ama bedelinin iki cana denk gelmesi, hani sorular falan bir yana, vicdanıma feci bir ağırlık bindiriyordu.</span></p>

  <p class="normal"><span>Elbette polisiyelerdeki, İngiliz’in</span> <span class="ideitalik">Red Herring</span> <span>dediği ve doğrudan çevirdiğimizde Kırmızı Ringa gibi kültürümüzde yer almayan, dolayısıyla anlam katmayan bir ad alan hedef yanıltma unsuru ihtimali, kumar jargonundan yararlanıp ‘manyel’ diyebiliriz belki, deneyimli okuru şüpheye düşürecektir veya düşürmüştür bile. Hoş, aynı deneyimli okur, tıpkı o gün Zekeriya’yı ziyarete giderken az-çok işlek denebilecek ama kürekleri aheste çekmeyi seven beynimle çıkarabildiğim ve yukarıda değindiğim noktayı zaten görmüştür. Yani, katil eğer Turgay Kıray’ı hedeflediyse ikinci atışa ne gerek vardı, onu diyorum ve müsterih olunuz, herhangi bir balık, en azından Turgay Kıray konusunda söz konusu değil, belirtiyorum. Özü, çocukcağız masum kurbandan öte değildi. Hani ben bunu o sırada bilmiyordum ama siz bunca satırın arasında bir de o işkenceye neden katlanasınız, değil mi?</span></p>

  <p class="normal"><span>Zekeriya’ya hakkındaki görüşümü pattadanak söyleme densizliğimi derhal elimle omzuna pata-pata yaparak geçiştirip peki, onca çevreye sahip madem, kulağına kaçabilecek kar sularından beni haberdar etme nezaketini gösterip göstermeyeceğini sordum.</span></p>

  <p class="normal"><span>“Elbette,” dedi bu. Pek alınmış görünmüyordu. “Faruk Bey iyi insandı. Eşi de öyledir. Ve merak etme, kulaklarımı açacağım.”</span></p>

  <p class="normal"><span>“Sağ ol... A, son bir şey daha: Şahane Hanım uğradı mı sana? Olaydan sonra yani?”</span></p>

  <p class="normal"><span>Zekeriya’nın gözünde bir takdir pırıltısı mı belirdi yoksa bana mı öyle geldi, bilemiyorum, kafasını sallayarak, “Geldi,” dedi.</span></p>

  <p class="normal"><span>“Ve bu büyük değişiklikten bahsettin ona.”</span></p>

  <p class="normal"><span>Eh, hiçbir şey değilse bile, Şahane Hanım’ın hissiyatının kaynağını bulmuştum işte.</span></p>
</body>
</html>
