<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>Emperyalizm2</title>
  <link href="../Styles/stylesheet.css" rel="stylesheet" type="text/css" />
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <h2 class="h2baslik" id="calibre_toc_9">Emperyalizm mi, Küreselleşme mi?<sup class="calibre3"><a href="../Text/Emperyalizm2_split_059.html#footnote-21355-1" id="footnote-21355-1-backlink">[1]</a></sup></h2>
  <p><br class="chapter" /></p>
  <p class="normal1">“Emperyalizm” sol aydınların söyleminde artık niçin yer almıyor? Prabhat Patnaik, makalesinde bu soruyu ortaya atıyor.<sup class="calibre3"><a href="../Text/Emperyalizm2_split_059.html#footnote-21355-2" id="footnote-21355-2-backlink">[2]</a></sup> Bu yazıda da aynı soru tartışılacaktır. Tartışmanın başlangıcında şu soruyu sormak gerekiyor: Ortadan kalkmış olan şey nedir? Tartışmanın sonunda ulaşılacak yanıtı da şimdiden verelim: Emperyalizm olgusu olduğu gibi süregelmektedir; ancak bir çözümleme aracı olarak emperyalizm kavramı ortadan kalkmakta ve yerini “küreselleşme” kavramına bırakmaktadır. Bu çerçeve içinde sürdürülecek olan tartışma beş tema etrafında toplanmıştır.</p>
  <p class="normal2">I</p>
  <p class="normal1">Patnaik, emperyalizmi “dünyayı belirleyen temel ekonomik ilişkilerin bütünü” diye betimliyor. Bu betimlemenin emperyalizmi bir çözümleme aracı olarak kullananların gündemi ile çakışması için iki ek soruyu yanıtlamak gerekiyor: Hangi tür ekonomik ilişkiler? Ve nasıl bir dünya?</p>
  <p class="normal">(a)</p>
  <p class="normal1">Hangi ekonomik ilişkiler? Bu soruyu, Patnaik’in yaptığı gibi, yani doktriner bir metinler incelemesine girişmeden tartışalım ve başlıca emperyalizm kuramcılarının (yani “klasik” dönem için Luxemburg, Hilferding, Buharin ve Lenin’in; yakın dönem için de Baran ve onun neo-Marksist izleyicilerinin) gündemlerine bakalım. Göreceğiz ki, bu düşünürlerin araştırma alanı, dünya kapitalizminin bünyesinde yer alan ticaret ilişkilerini, sermaye hareketlerini, finans sistemlerini ve bunların politik sonuçlarını kapsamaktadır. Doğrudan doğruya bu inceleme alanına baktığımızda, emperyalizm kuramcılarının gündemlerinin bir özgünlük taşımadığını; uluslararası ekonomik ilişkilere dönük geleneksel araştırmaların veya son yıllarda “uluslararası politik iktisat” başlığı altında oluşmakta olan yeni disiplinin gündemiyle büyük ölçüde çakıştığını saptayacağız.</p>
  <p class="normal">(b)</p>
  <p class="normal1">Nasıl bir dünya? Bir analiz aracı olarak emperyalizmin özgünlüğü, yerleşik iktisadın uluslararası ekonomik ilişkilere bakışından farklılığı bu sorunun yanıtında yatar. Emperyalizm kuramcıları, inceledikleri dünyayı hiyerarşik, eşitsiz, temel öğeleri arasında sürekli olarak asimetrik bağlantılar oluşturan, çatışmalı bir sistem olarak görmüşlerdir.</p>
  <p class="normal2">II</p>
  <p class="normal1">Dünya ekonomisinin eşit olmayan öğeleri (örneğin metropollerle sistemin çevresi) arasında yukarıda değinilen “simetrik olmayan bağlantılar”ın incelenmesine, emperyalizm sorunsalı kapsamında geçildiğinde, <span class="idebold">yapısal</span> ilişkilerle <span class="idebold">bölüşüm</span> ilişkilerinin ayrıştırılması yararlı olur. Emperyalizmin yapısal etkileri <span class="idebold">bağımlılık</span> ilişkilerine tekabül eder. Emperyalizmin bölüşüme ilişkin sonuçları ise <span class="idebold">sömürü</span> (veya artık aktarımı) ilişkileri içinde tezahür eder. Yerleşik iktisadın da kullandığı “ulusal ekonomiler arasında <span class="idebold">kaynak aktarımı</span>” olgusu, bu bağlantılarla yakından ilgilidir. Metropollerden çevreye, örneğin sermaye ihracı yoluyla kaynak aktarımı, çevre ülkelerinden metropollere faiz ve kâr biçimlerinde artık aktarımının ön koşulu olur. Bazı koşullarda ise, sermaye kaçışı nedeniyle veya borç servisi için cari işlem fazlası verme zorunluluğu doğduğunda, çevre ülkelerinden merkeze doğru da (yani ters yönlü) kaynak aktarımı oluşabilir. Bağımlılık, sömürü ve kaynak aktarımı olguları ve bunların tarihsel gelişimleri arasındaki karmaşık bağlantılar, kapsamlı genellemeler yapılmasına olanak sağlamaz.</p>
  <p class="normal1">Belli tarihsel dönemeçlerde metropollerden çevreye kaynak aktarımı, bağımlılık ilişkilerini oluşturan bir mekanizma olarak işleyebilir. Hatırlayalım ki Avrupa ile dünyanın geri kalan bölümleri arasında oluşan ilk uluslararası işbölümü, çoğu kez, dış ticaret hadlerinin ham maddelerde uzmanlaşan ülkelerin <span class="idebold">lehine</span> dönüşmesi ile eş zamanlı olmuştur. Ucuz tekstil ürünlerinin ithali sonunda yerel endüstrilerin çökmesi, dış ticaret hadlerinin “kurban” ülkenin lehine dönüşmesi anlamına gelir; ancak bu göreli fiyat düzelmesinin geçici bir olgu olduğu da unutulmamalıdır. Burada, çevre ülkeleri lehine kaynak aktarımının yapısal bir bağımlılık oluşturması söz konusu olmaktadır.</p>
  <p class="normal1">Daha güncel bir olguya, dünya ekonomisi içinde finansal piyasaların bütünleşmesi sürecine de dikkat çekelim: Kısa vadeli sermaye hareketlerinin “gelişen” piyasalara kayması, <span class="idebold">gelişmekte olan ülkeler lehine</span> net kaynak transferi anlamına gelir. Ne var ki, bu mekanizmaya yol açan yüksek faiz oranları, büyük boyutlu artık aktarımları ile sonuçlanabilir. Sözü geçen ekonomilerin dış hesapları, spekülatif sermaye girişlerine yapısal olarak bağımlı oldukları andan itibaren, “gelişen” piyasalar, <span class="idebold">finansal</span> <span class="idebold">canlılık</span> / <span class="idebold">finansal</span> <span class="idebold">kriz</span> / <span class="idebold">sermaye kaçışı</span> çevrimine tabi olur ve net kaynak aktarımı da zaman zaman ters yöne dönebilir.</p>
  <p class="normal1">Öte yandan, dış bağımlılığı azaltma çabaları, metropollere çok büyük boyutlu kaynak aktarımını gerekli kılabilir. Tipik bir örnek, 1980’li yılların Romanya’sıdır. Çavuşesku rejimi, dış dünyaya bağımlılığını azaltmayı stratejik ve siyasi bir öncelik haline getirdiği için dış borç stokunun tümünü ödeme yolunu seçmiş; ancak bu, Romen halkının ağır bir biçimde yoksullaşması pahasına gerçekleşmiş ve siyasi sistemin çökmesiyle sonuçlanmıştır.</p>
  <p class="normal2">III</p>
  <p class="normal1">Bu gözlem ve değerlendirmeler, emperyalizm kuramcılarının çizgisini izleyerek, yani dünyaya eşitsizlikleri, çıkar çatışmalarını ve hasmane çelişkileri vurgulayan bir perspektifle bakarak yapılmıştır ve bazı güncel sorunlara bu perspektifin ışık tutabileceğini göstermiştir. Ancak, yine de sormak gerekiyor: Dünya kapitalist sisteminde 1990’lı yıllarda emperyalizm kavramını işlevsiz kılacak boyutta dönüşümler gerçekleşmemiş midir? Ticaretin, sermaye hareketlerinin ve finansal sistemlerin artan boyutlarda liberalleşmesinin gerçekten yeni dönüşümler olduğunu söylemek güçtür. 19. yüzyılın başlarının serbest ticaret rejimi, aynı yüzyılın sonları ile 20. yüzyılın başları arasında altın standart sistemi altında gerçekleşen uluslararası finansal serbestlik ortamı ve sermaye hareketleri, bugünkü serbestleşme derecelerinin gerisinde değildi.</p>
  <p class="normal1">Yine de günümüzde niteliksel bakımdan yeni sayılması gereken bazı dönüşümler vardır. Bunları üç grupta toplayabiliyoruz.</p>
  <p class="normal">(a)</p>
  <p class="normal1">Birinci yenilik, bazı kuruluş ve örgütlenmelerin (IMF, Dünya Bankası, Dünya Ticaret Örgütü, OECD, G7 toplantıları ve Birleşmiş Milletler Sistemi’nin bazı öğelerinin) kapitalist dünya sisteminin tümünü kapsayacak üst yapılar biçiminde roller üstlenmiş olmasıdır. Bu kurumsal mekanizmaların bir bölümü, örneğin G7, OECD ve işlevlerinin bir bölümü ile DTÖ, metropollerin bünyesinde oluşan potansiyel çatışmaları çözme amacını izlemektedir. Diğerleri ise (IMF, Dünya Bankası ve keza başka işlevleriyle DTÖ) esas olarak çevre ülkeleriyle metropoller arasındaki eklemlenme biçimlerini denetleme işlevi üstlenmişlerdir. Bazılarının kuruluşu elli küsur yıl öncesine uzanmakla birlikte, son on yıl boyunca bunların işlevleri değişmiş ve rolleri önemli ölçüde artmıştır.</p>
  <p class="normal">(b)</p>
  <p class="normal1">İkinci yenilik, üçüncü dünya ülkeleri üzerinde icra edilen etkilerin yönüne ilişkindir. Ana hedef, ulusal ekonomileri devletsizleştirmek ve küreselleştirmek olmuştur. Üçüncü dünya devletlerinin pek çoğu ekonomik ve sosyal politika alanlarında artık tam anlamıyla hükümran sayılamazlar. Geleneksel politika araçları giderek felce uğramakta; siyasi iktidarlar ulusal düzlemde sosyal ve ekonomik politikaları hayata geçirme çabasından vazgeçmektedirler. Bu dönüşüm, İkinci Dünya Savaşı’nı izleyen otuz yıl boyunca ulusal ekonomilerin işleyişini belirlemiş olan düzenleme biçiminin terk edilmesi anlamına gelir. Bu bağlamda bir paradoksa da işaret edelim: Savaş sonrasının “altın çağı” boyunca metropolleri, çevre ülkelerini ve dünya ekonomisini yönlendirmiş olan bu düzenleme biçiminin bazı özellikleri, emperyalizmin klasik düşünürlerce vurgulanan bazı özelliklerinin “reddi” anlamına gelmiştir. Bu dönem boyunca ulusal düzlemlerde sınıflar arası iş birliği, popülist veya fiilen sosyal-demokrat uzlaşmalara yol açmıştır. Uluslararası düzleme ise Keynesgil bir anlayışın damgasını vurması, çevre ülkelerinde büyüme ve sanayileşme süreçlerinin metropollerin çıkarları ile uzlaşması sonucunu vermiştir. Bu gelişmeler bir bütün olarak ele alındığında, “altın çağ” içinde emperyalizmin bazı çatışmacı özelliklerinin hafiflediği sonucuna ulaşabiliriz. İlginçtir ki, geleneksel emperyalizmin kısmen “reddi” olarak görülebilecek bu dönüşümlerin derinliğine kavranmasında en etkili yaklaşımları ve kavramsal araçları geliştiren düşünürler de Marksist gelenekten gelmişlerdir. Dünya kapitalizminin evrimindeki bu geçici dönemin kavranmasında Kautsky’nin ultra-emperyalizm öngörüleri, Sovyet Marksizminin tekelci devlet kapitalizmi üzerindeki (hem sığ, hem de gerçekçi özellikler taşıyan) tezleri ve Fordist düzenleme biçimi üzerindeki neo-Marksist çözümlemeler örnek gösterilebilir. Burada sözünü ettiğimiz ikinci yenilik, yani siyasi iktidarların sosyal ve ekonomik politika alanlarında etkisizleşmesi, yukarıda değindiğimiz “reddin reddi” anlamına gelir ve böylece emperyalist sistemin özgün niteliklerine yeniden kavuşması biçiminde yorumlanabilir.</p>
  <p class="normal">(c)</p>
  <p class="normal1">Üçüncü yenilik, geleneksel iktisadın “uluslararası faktör hareketleri” diye adlandırdığı olgu ile ilgilidir. Sermaye hareketlerindeki hızlı gelişme ve serbestleşme ise, sadece metropol sermayesi için değil, çevre ülkelerinin burjuvazileri için de yeni olanaklar getirmektedir. Özellikle kısa vadeli ve spekülatif sermaye hareketlerinin olağanüstü boyutlarda arttığı bu dönemde, çevre ile metropoller arasındaki emek hareketleri (19. yüzyılın aksine) giderek engellenmektedir. Sermayenin bu koşullarda uluslararasılaşması ile emeğin ulusal ekonomilerin sınırları içinde “tutsak” kılınması, ekonomik, politik ve ideolojik sonuçlar getirir.</p>
  <p class="ortayazi">***</p>
  <p class="normal1">Ekonomik sonuçlar nelerdir? Sermaye hareketlerini “açmış” olan az gelişmiş ekonomilerde giderek sıklaşan finansal krizlerin faturasını büyük ölçüde emek öder. Küreselleşme sürecinde emek-sermaye ilişkilerini inceleyen bir Dünya Bankası belgesi, 1980’li yılların borç krizini gözden geçirirken şu saptamayı yapıyor: “<span class="ideitalik">Ulusal sermayelerin büyük bir bölümü, uyum sürecinin maliyetini paylaşmaktansa, dış dünyanın sakin limanlarına kaçmayı yeğledi... Sermayenin artan hareketliliği karşısında emek, sermaye geride ne bırakıyorsa ancak onun üzerinde hak talep edebilir ve bu nedenle sermayeyi (kaçmaması için) kandırması gerekir”.<sup class="calibre3"><a href="../Text/Emperyalizm2_split_059.html#footnote-21355-3" id="footnote-21355-3-backlink">[3]</a></sup></span> Emeğin, bu koşullarda sermayeyi “kandırması” için yapabileceği tek şey, emek maliyetlerinin bastırılmasını kabul etmektir. Ücretlerin sistematik olarak aşağıya çekilmesinin nesnel koşulları, artık, ulusal ekonomilerin kapalı mekânları içinde işgücü piyasalarının esnekleşmesinde aranmaktadır ve son zamanlarda bu hedef, Dünya Bankası’nın yapısal uyum programlarının ana öğelerinden biri haline gelmiştir.</p>
  <p class="ortayazi">***</p>
  <p class="normal1">Politik sonuçlar nelerdir? Ulusal devletin içinde emeğin konumu yeniden tanımlanır. Bu çerçeve içinde ulusal ekonomiyi ve onun sınırlarını belirleyen ana öğe, emeğin hareket serbestîsinin sınırlarıdır. Dolayısıyla, sosyoekonomik görevlerle donatılmış bir ulusal devletin varlığının korunmasında nesnel çıkarları olan başlıca toplumsal güç, emekçiler olur. Ne var ki, devletin düzenleyici, üretici, harcayıcı ve paylaştırıcı bir aktör olarak işlevleri adım adım tasfiye edilmektedir. Geride, devletin saf ve çıplak baskıcı işlevleri kalmaktadır ve “emeğin denetimi”, temel görevlerden biri olarak ortaya çıkmaktadır. Bu koşullarda siyasi sistem, emekçi sınıfların gözünde meşruiyetini adım adım yitirmeye başlar.</p>
  <p class="ortayazi">***</p>
  <p class="normal1">İdeolojik sonuçlar nelerdir? “Beynelmilelci” burjuvaziler ile toplumun “ulusal” kesimleri arasında bir kutuplaşma kaçınılmaz olur. Farklı toplumsal katmanların “küreselleşme dereceleri” farklılaşmıştır. Emekçi sınıflar, tamamen “ulusal” kalmaya mahkûmdurlar. Sermaye hareketleri üzerindeki kısıtlar ortadan kalktıkça, geleneksel olarak “ulusal” olan sermaye katmanlarının önemli bir bölümü adım adım uluslararasılaşır ve kozmopolitleşir. Yüzyılın başlarında Kautsky ve Hilferding’in küreselleşmiş (ve emperyalist özellikli) finans kapital ile ulusal (ve potansiyel olarak anti-emperyalist) sanayi sermayesi arasında yaptığı ayrım, günümüzü aydınlatmada fazla yararlı değildir. Emekçi sınıflar dışında, ulusal ekonominin sınırları içinde kalmaya zorlananlar, kırsal ve kentsel küçük burjuvazidir ve sermayenin en küçük boyutlu öğeleridir. Bu türden bir koalisyon ideoloji düzleminde, kaçınılmaz olarak köktendinciliği, faşizan milliyetçiliği ve “obscurantist” renkleri içerecektir.</p>
  <p class="normal2">IV</p>
  <p class="normal1">Yukarıda sözü edilen olgular ve dönüşümler, “dünyayı belirleyen temel ekonomik ilişkilerin bütünü” ile yani Patnaik’in betimlemesine göre emperyalizm ile ilgilidir. Ne var ki, bunlar günümüzde “küreselleşme” terimi ile açıklanmaktadır. “Küreselleşme”, kavram olarak “emperyalizm”in yerine geçmiştir ve bu terminolojik değişim, aynı olgulara iki farklı biçimde bakmak anlamına gelmektedir. Küreselleşme terminolojisini kullanan çözümlemeler, emperyalizmi stratejik bir kavram olarak kullananlardan üç bakımdan ayrılır:</p>
  <p class="normal">(a)</p>
  <p class="normal1">Yapısal bağımlılığın yerini <span class="idebold">karşılıklı bağımlılık</span> alır. Dünya ekonomisinin, emperyalizm kuramcılarınca betimlenen türden hiyerarşik ve eşitsiz özellikler içerdiği kabul edilmez. Dünyamıza “küreselci” bakış, her değişkenin diğer bütün değişkenlere bağımlı olduğu bir genel denge modeline indirgenebilir.</p>
  <p class="normal">(b)</p>
  <p class="normal1">Çevre ekonomilerinden sistematik artık aktarımının önem taşıdığı bölüşüm çatışmaları gündem dışına kaydırılır bunun yerine <span class="idebold">pozitif toplamlı oyun</span> özellikleri taşıyan bir yaklaşım yerleşir. Piyasa ilişkilerinin genişlemesiyle sağlanan etkinlik artışlarından herkesin yararlanacağına iman edilir. Ulusal ekonomiler arasındaki asimetrik kaynak transferleri, piyasa güçlerine verilen basit tepkilerin sonuçları olarak algılanır ve bunların, son tahlilde, başlangıç noktasındaki (eşitsiz) kaynak dağılımını düzelteceği öngörülür.</p>
  <p class="normal">(c)</p>
  <p class="normal1">Piyasa güçlerinin eşitsiz, ekonomik ve politik güç dengeleri altında işlediğini vurgulayan eleştirel perspektif terk edilir ve bunun yerini uluslararası mal ve sermaye piyasalarına karşı duyulan fanatik bir güven perspektifi (yeni tür bir “piyasa fetişizmi”) alır. Sosyoekonomik gelişimin hız ve niteliğinin devletçe belirlenebileceği, bu yeni piyasa fetişizmince kabul edilmez. Siyasi iktidar aracılığıyla temel ve olumlu toplumsal dönüşümlerin gerçekleştirilebileceğine ilişkin devrimci, reformist ve kalkınmacı programlar, artık “ham hayaller” olarak görülür.</p>
  <p class="normal2">V</p>
  <p class="normal1">Araştırma alanı aynıdır; ancak günümüzün bilimsel ve politik söylemi içinde “emperyalizm” yerini “küreselleşme”ye bırakmıştır. Buradan, emperyalizmi stratejik bir kavram olarak kullanan klasik kuramların, içinde yaşadığımız dünyayı anlamada işe yaramadığı sonucunu çıkaramayız. “Küreselci” yaklaşımın günümüzdeki egemenliği, onun analitik üstünlüğü ile açıklanamaz. Tam aksine, yukarıda kısa örneklerle gösterdiğimiz gibi, 21. yüzyılın arifesinde dünya ekonomisindeki eşitsizlikler her zamankinden fazladır. Bağımlılık ve sömürü ilişkilerine dayalı bir kavramlaştırmayı ilke olarak reddeden bir kuramsal yaklaşım, günümüzü kavramada yetersiz kalmaya mahkûmdur.</p>
  <p class="normal1">Buna rağmen soralım: Dünya kapitalist sistemindeki yeni gelişmelerin ışığı altında emperyalizm çözümlemelerini de yenilemek gerekli midir? Yanıt, bizce, “evet” olmalıdır. Bu bağlamda günümüzde Marksist iktisatçıların, yapısalcı, neo-Keynesgil iktisadın katkılarından, ECLA-UNCTAD geleneğinden gelen ve emperyalizmi işlevsel bir kavram olarak kullanmamakla birlikte günümüz dünyasını eleştirel bir gözle inceleyen “üçüncü dünyacı” araştırmaların sonuçlarından öğreneceği çok şey olduğu söylenebilir.</p>
  <p class="normal1">Öte yandan, “emperyalizm”in sol aydınların söyleminde artık yer almamasının ardında, Patnaik’in de vurguladığı gibi siyasi dönüşümlerin de önemli rol oynadığı kabul edilmelidir. Emperyalizmin bir analiz aracı olarak ortaya çıkmasının, tarihsel olarak siyasi mücadelelerle yakın ilişkisi olduğunu hatırlayalım. İlk kuşak emperyalizm kuramlarının kökeninde, emperyalizm içi çelişkilerin bir cihan savaşına dönüşmesi ve sosyal demokrat hareketlerin bu durumda “ne yapmalı” sorusuyla karşı karşıya kalması belirleyici olmuştur. Üçüncü dünyadaki ulusal kurtuluş mücadeleleri, ikinci kuşak emperyalizm incelemelerine yol açmıştır. Hatta “altın çağ”ın zirve noktalarında, gelişmiş ve az gelişmiş ülkeler arasında “yeni uluslararası ekonomik düzen” pazarlıklarına paralel olarak gelişen bir “üçüncü kuşak”tan da söz edilebilir. Sosyalist kalkınma modellerinin başarılı görüldüğü bu dönemde bağımsız bir gelişme seçeneğinin mümkün olabileceği beklentileri beslenmiş ve dünya ekonomisinin işleyişi üzerinde (emperyalizm kavramının örtülü biçimde yer aldığı) eleştirel incelemeler artmıştır.</p>
  <p class="normal1">Bir de günümüze bakalım: “Dünyanın lanetlileri” ile kapitalist dünya sisteminin egemen güçleri arasındaki açık politik mücadelenin hemen hemen ortadan kalkmış olması, sol aydınların söyleminden emperyalizm kavramının ayıklanmasıyla da ile yakından ilgilidir. Bir olgu olarak emperyalizm her zamankinden daha güçlüdür; ancak bu olguyu değiştirme ve dünyayı ezilenlerin lehine dönüştürebilme beklentileri şimdilik ortadan kalkmıştır. Devrimci veya reformist bir politik pratik ile paralel olarak gelişmiş olan bir kuramsal yaklaşım, kendisine ilham veren siyasi programlar tasfiyeye uğradıkça geçersiz görünmektedir.</p>
  <p class="normal1">Bu bağlamda Patnaik’in yargısına katılmamak mümkün değildir: “<span class="ideitalik">Günümüzün Marksist söyleminin emperyalizm üzerindeki suskunluğu... (emperyalizmin) olağanüstü gücü... ve onun egemenliğine karşı çıkabilecek akımları başarıyla yönlendirebilme yeteneğinden kaynaklanıyor.</span>” Marksizmin emperyalizm üzerindeki eleştirileri, doğru bir analiz olarak geçerliliğini koruyor; ancak bu analiz, gerici veya düzenden yana güçlerin dünyaya tamamen egemen olduğu bir dönemde işlevini yitirmiş görünüyor.</p>
  <p class="normal1">Doğru olmasına rağmen, dünyayı ve ezilen sınıfların kaderlerini değiştirebilecek güçten yoksun görünen eleştirel bir analizin pratik önemi kayboluyor ve sadece düşünce tarihine ilişkin bir ilgi alanı olarak (çok dar bir “getto” içinde) kalıyor. Güncel sorunlara işlevsel yanıtlar arayan ve bulamayan “sol” akımlar küreselleşmeyi önce kaçınılmaz, karşı durulamaz bir süreç olarak; adım adım da “hayırlı” bir dönüşüm olarak görmeye başlıyor ve hızla ideolojik teslimiyete sürükleniyorlar. Bu tür bir teslimiyet, elbette, dünyayı emperyalizm kuramcılarının gözlükleri ile algılayamayacaktır.</p>
</body>
</html>