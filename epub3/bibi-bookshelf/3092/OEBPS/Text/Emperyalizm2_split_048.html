<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>Emperyalizm2</title>
  <link href="../Styles/stylesheet.css" rel="stylesheet" type="text/css" />
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <div class="chapter">
    <h2 class="h2baslik" id="calibre_toc_40">Rant Ekonomisi ve Devlet: Sorunlar ve Yanlış Çözüm Yolları<sup class="calibre3"><a href="../Text/Emperyalizm2_split_090.html#footnote-26827-1" id="footnote-26827-1-backlink">[1]</a></sup></h2><br class="chapter" />
    <p class="normal1">On beş yıldır neoliberal politikalara aşağı yukarı kesintisiz olarak, dogmatik bir biçimde angaje olan siyasi iktidarlar, Türkiye ekonomisinin “rant arayan toplum” niteliğini değiştiremediler. Aksine, son yıllarda devlet eliyle rant, vurgun, avanta yaratma olguları ve bunlara bağlı genel bir çürüme ve yozlaşma ortamı, Cumhuriyet tarihinin hiçbir dönemiyle karşılaştırılamayacak derecede ağırlaştı. Bu nasıl açıklanabilir? Eski ve yeni neoklasik açıklamalar, sorunu devlet müdahalelerinde ve kamu sektörünün genişliğinde aramayı sürdürerek devletin “daha da küçülmesini” çözüm olarak gösteriyorlar. Bu doğru mudur? Yoksa neoliberal dönem, kamu yönetimine, burjuvaziye, piyasa mekanizmasına yeni deformasyonlar getirerek durumu daha mı ağırlaştırdı? Bu yazıda bu soruları tartışacağız.</p>
    <p class="normal1">Eski neoklasik gelenek, “piyasa tökezlemeleri” durumunda devlet müdahalelerini gerekli görür. Bu iktisatçıların önemli bir bölümü salt mülkiyet biçimleri karşısında tarafsızdırlar. Özellikle İngiliz İşçi Partisi ve Fabianlar çevresinde (ve İngiltere dışında Lange ve Lerner gibilerini içeren) sosyalist neoklasik akım böylece mümkün oldu.</p>
    <p class="normal1">Az gelişmiş ülkelerde 1945’i izleyen (ve uluslararası finans kurumlarının genellikle onayını almış bulunan) çeyrek yüzyıllık “kalkınmacı/müdahaleci/ithal ikameci” politikalar, neoklasik geleneğin bir kanadı tarafından 1970 sonrasında “piyasa tökezlemeleri” söylemini tamamen dışlayan ve her türlü devlet müdahalesinin kaynak tahsisinde bozulma ve rant yaratacağı mesajını içeren bir eleştiriye maruz kaldı. Bu eleştiri iki kanala yöneldi: “Rant arayan toplum” ve “devlet tökezlemeleri” yaklaşımları.</p>
    <p class="normal1">A. Krueger ve J. Bhagwati “rant arayan toplum” veya “doğrudan verimsiz kar arayışı” eleştirisini esas olarak dış ticaret kuramının kota rantları analizinden türettiler; ancak, yaklaşımlarının daha genel bir geçerliliği olduğunu da vurguladılar.</p>
    <p class="normal1">Krueger-Bhagwati yaklaşımının teknik anlamda eleştirilecek bir dizi sorunu vardır fakat burada bunları tartışmıyoruz. Tek bir noktaya değineceğiz: Bu iktisatçılar, dikkatlerini rant oluşumu üzerinde değil, rekabetçi rant arama sürecinin gerekli kıldığı kaynak kullanımı üzerine kaydırıyor. Rant paylaşımında tekelci durumlar varsa veya bu süreç çok düşük maliyetli ise “rant arayan toplum” kuramının ana mesajı geçersiz kalıyor. Türkiye’de yaygın rant paylaşımının bu türlerde olduğu; örneğin siyasi liderlerle yakın ilişkilerin sağladığı avantajların “rekabetçi rant arama” olgusundaki kaynak israfını içermediği söylenebilir. Bu durumlarda “maliyet” çoğu kez bir telefon görüşmesi veya birlikte yenen bir yemekten ibarettir.</p>
    <p class="normal1">Neoliberallerin daha yeni bir kanadı ise devletin içsel analizini yaparak, “devlet tökezlemesinin” kaçınılmaz bir durum olduğunu ve ekonominin tümü için bir “ölü kayıp” yarattığını ileri sürerek tartışmaya yeni boyutlar getirdi. Devlet aygıtının işleyişinde kendine özgü çarpıklıklar bulunabileceğini ortaya koyması, bence, olumludur. Ancak, bu genel katkının dışında, bu yeni akım; ayrıntıda, çok sayıda yapay ve yüzeysel öğe ile doludur. En önemli boşluğu da, devlet tökezlemelerinin genel ve soyut analizinin geçerli olabileceği herhangi bir somut toplumsal yapıda, örneğin 1990’1ı yılların Türkiye’sinde zorunlu olarak madalyonun diğer yüzünü oluşturan burjuvazinin kendine özgü, somut deformasyonlarını, tökezlemelerini göz ardı etmesi ve devlet aygıtının çeşitli katmanları ile ekonomiye egemen olan güçler arasında oluşan ve sürekli değişen ilişkiler üzerinde hiçbir tarihsel ve toplumsal analiz yapmamasıdır.</p>
    <p class="normal1">Bu genel tartışmayı Türkiye’ye intikal ettirirsek ekonomimizi ve toplum yapımızı kemiren “vurgun ve yolsuzluk” olgularının ekonomik nedenleri üzerinde neler söyleyebiliyoruz?</p>
    <p class="normal1">“Rant oluşumu, paylaşımı, arayışı” terimlerini biraz daha geniş bir yorumla, (belki de “avanta” terimine geçerek) “devletin çeşitli uygulamalarla <span class="idebold">bireysel, endüstriyel veya sektörel olarak</span> özel teşebbüs lehine herhangi bir çıkar/avantaj yaratması; bu avantajın realizasyonu ve paylaşımı” olarak anlayalım. Herhangi bir kamu politikası, örneğin kurumlar vergisi oranlarının düşürülmesi, <span class="idebold">genel olarak sermaye sınıfı lehine</span> ise; yansıması yeknesak olmasa bile, rant/avanta sayılmamalı.</p>
    <p class="normal1">Rant/avanta oluşum ve paylaşımı bakımından Türkiye’de 1980 öncesinin müdahaleci yılları ile 1980 sonrasının liberal dönemi arasında benzerlik ve farklar nelerdir?</p>
    <p class="normal1">Doğan Avcıoğlu’nun <span class="ideitalik">Türkiye’nin Düzeni</span>’ni bir kaynak olarak kullanarak, müdahaleci-ithal ikameci dönemde “devlet eliyle fert zengin etme” yöntemlerinin dökümünü yapalım:</p>
    <p class="normal1">a) KİT kökenli girdi fiyatlarının düşük tutularak belli sanayi kollarına maliyet avantajları sağlanması.</p>
    <p class="normal1">b) Karma teşebbüslerdeki kamu hisselerinin özel ortak lehine kaynak aktarımı oluşturması.</p>
    <p class="normal1">c) Özellikle inşaat sektöründe (ancak sigortacılığa kadar uzanan ve kamunun özel sektörden alım yaptığı tüm faaliyetlerde) uygulanan ihale sistemi ile belli firmaların kayırılması.</p>
    <p class="normal1">d) Kentlerde imar izinleriyle büyük arsa rantlarının oluşumu.</p>
    <p class="normal1">e) Devlet bankalarının iktidara yakın iş çevrelerine uygun koşullu kredi tahsisi.</p>
    <p class="normal1">f) Dış ticarette yanlış faturalama ile ucuz döviz elde etmek.</p>
    <p class="normal1">g) İthalat için kota ve döviz tahsisinde kayırılma.</p>
    <p class="normal1">Burada sıralanan yedi rant oluşumu biçiminden sadece son ikisi “liberal” dönemde ortadan kalkmış; diğerleri biçim ve/veya kapsam değiştirerek ve bazı durumlarda büyük hacim artışları da göstererek 1980 sonrasına damgalarını vurmuşlardır. “Liberal” yılların rant oluşum biçimlerini, bazı özelliklerini sonradan eklemek üzere, sıralayalım:</p>
    <p class="normal1">a) KİT’lerin işleyişi, bütünüyle özel çıkar ilişkilerinin etkisi altına girmiştir. Örnek olarak SEKA ve İSDEMİR grevlerinin özel kâğıt ve çelik üreticilerinin istekleri doğrultusunda uzatıldığı iddiaları vardır.</p>
    <p class="normal1">b) Finansal serbestînin katkısıyla batık bankaların, finansal kuruluşların, hatta firmaların sayısı çok artmıştır. Bunların “kurtarılması”, kamu fonlarının bu kuruluşların hissedarları ve alacaklılarına tahsisi anlamına gelmiştir.</p>
    <p class="normal1">c) İhale sistemi, idareye çok daha geniş hareket serbestîsi verecek yönde değişmiş; eskiden yolsuzluk sayılması gereken pek çok işlem şimdi yasal hale getirilmiş; bu tanımsal daralmaya rağmen ihale yolsuzlukları sayı ve değer olarak büyük artış göstermiştir.</p>
    <p class="normal1">d) İmar planları ile ilgili normlar gevşetilmiş; imar izinleri ve aflarla yaratılan kentsel rantlar astronomik boyutlara ulaşmış; bunların yerel siyasetçilerle hükümet katındaki siyasi kadrolar arasındaki paylaşımı önemli bir çekişme konusu olmuştur.</p>
    <p class="normal1">e) Kredi faizlerinin çok yüksek oranlara ulaştığı ortamlarda, teşvikli kredi tahsislerinde ve ödenmeyen kredilerle ilgili erteleme, hafifletme gibi anlaşmalarda, iktidara yakın iş çevrelerine büyük olanaklar sağlanmıştır.</p>
    <p class="normal1">f) İhraç teşvikleri, ünlü “hayali ihracat” olgusuna yol açmış; siyasi iktidar ve yasama organı, geleneksel bürokrasinin ve yargının ısrarlı diretmesine rağmen bu yöntemi desteklemiş ve yaygınlaşmasına yol açmıştır.</p>
    <p class="normal1">g) Vergi sisteminde, teşviklerle ve finansal sistemle ilgili uygulamalarda, birçok sayıda yasa ve kararnamenin sadece belli iş adamlarını ve çıkarlarını savunmak için kabul edildiğine dair yaygın göstergeler vardır.</p>
    <p class="normal1">h) Vergi teşviklerinin artması ve yaygınlaşması, örneğin turizm sektöründe ve Doğu Anadolu’daki yatırımlarda hak edilmemiş teşviklerin alınmasının büyük kazançlara yol açması sonucunu doğurmuştur.</p>
    <p class="normal1">i) Özelleştirme sürecinin kendisi, çok ciddi bir rant yaratma mekanizması oluşturmuş; bu durum, hem blok satışlarda, hem de (Adana Çimento örneğinde olduğu gibi) halka arz yönteminde vahim boyutlarda gözlenmiştir.</p>
    <p class="normal1">j) KOİ, “piyasa yapıcısı “ olma iddiası ile İMKB’ye girmiş; kamu senetlerinin egemen olduğu bu borsada fiyat hareketleri bu müdahalelerle oluşmuştur. Siyasi liderlere sık sık “briefing” veren KOİ’nin borsaya müdahaleleri aynı liderlerin bazı yakınlarının “borsada oynuyor ve kazanıyorum” dediği; diğerlerinin borsa bankerliği yaptığı sırada gerçekleşmiştir. Milliyet, METAŞ’ın kurtarılması için alınan YPK kararını erken öğrenen bu borsa bankeri “mahdumun” METAŞ hisselerinden yaptığı alım ve satımları belgelemiştir.</p>
    <p class="normal1">k) Finansal serbestî, Merkez Bankası’nın döviz alım-satımı ile ve bankalar arası piyasadaki gecelik işlemleri ile çok büyük rantlar yaratma olanaklarını artırmıştır. Gecelik faiz oranlarının, banka ve bono/tahvil faiz oranlarının çok üstünde ve altında oynayabilmesi, bu piyasalara girebilen bankalara çok büyük kazanç olanakları getirebilmektedir. 1994’ün ilk altı ayında Merkez Bankası’nın bu çerçevede 20 trilyon lira civarında faiz ödediği; sadece mayıs ayında 6 trilyon lira banka kurtarma kredisi tahsis ettiği; bankalara yüzde 80 faizle hazine bonosu sunulurken, yüzde 20 dolaylarında overnight faizle kredi verdiği gibi olgular, liberalizme özgü bu “rant yaratma” olgusunun kapsamı hakkında kaba bir fikir veriyor.</p>
    <p class="normal1">Türkiye’deki “liberal” dönem, görüldüğü gibi, tamamen yeni bazı “rant/avanta” biçimleri oluşturmuş (yukarıdaki sıralamadaki i, j ve k kategorileri gibi); ihaleler, kentsel arsa rantları ve hayali ihracat gibi alanlarda ise, eskiden de geçerli olan biçimlerin önemi ve boyutu artmıştır.</p>
    <p class="normal1">Özellikle ANAP iktidarı ile başlayan dönem, bu süreç açısından şu özgünlükleri de taşımaktadır:</p>
    <p class="normal1">– Avanta dağıtma süreci giderek kişiselleşmiştir. Cumhurbaşkanıyla, başbakanla, bakanla, belediye başkanıyla bireysel yakınlık, iş adamları için rant sağlamanın gerekli koşulu haline gelmiştir.</p>
    <p class="normal1">- Gerek Özal, gerekse Çiller döneminde iktidar kadrolarıyla iş çevreleri arasındaki ilişkilerin çok yakınlaşması, âdeta laubalileşmesi bu “kişiselleşmiş” avanta dağıtma ortamını kolaylaştırmıştır.</p>
    <p class="normal1">- Aynı olguya bağlı olarak ve liberalizm adına sürdürülen bir anti-bürokratik kampanya içinde geleneksel üst kademe bürokrasisinin yetkileri daraltılmış; ancak aynı yetkiler siyasi katmanlara (doğrudan bakana, başbakana vb.) intikal etmiştir. Özal, bürokrasinin en kaliteli öğelerinin teftiş mekanizması içinde yer almasından açıkça yakınmış; sonuçta teftiş işlevlerini pasifleştirerek icracı işlevlere (siyasi kadroların doğrudan devamı olan) “prensleri” getirmeyi yeğlemiştir. Bürokrasinin maaşlarındaki aşınma bu süreci hızlandırmıştır.</p>
    <p class="normal1">Bu sürecin sonunda, burjuvaziyle devlet arasında süregelen ilişkiler ilkelleşmiştir: 1980 öncesinde “rant/avanta” paylaşımının, esas olarak nesnel ekonomik konum tarafından (yani faaliyet alanına, işleve, sektör veya endüstriye göre) belirlendiği ve bireysel iş adamları arasında göreli olarak tarafsız olan bir ortam ortadan kalkmış; bunun yerine siyasi iktidarla bireysel ilişkilerin belirleyici olduğu bir paylaşım ortamı yerleşmiştir. Bu, sermaye sınıfının egemenliğinin; mümkün, en ilkel biçimidir.</p>
    <p class="normal1">Bu dönüşümler, Türkiye burjuvazisinin servet ve sermaye birikimini, tüm yirminci yüzyıl boyunca, büyük ölçüde devletle ilişkileri içinde gerçekleştirmiş olması ve sözde liberal dönemde de bu özelliğini aynen (ve belki de artırarak) sürdürmesi ile ilgili görülmelidir. 1920’li yılların imtiyazlı şirketleri, 1930’lu yılların devlet ihaleleri, savaş yıllarının vurgun, karaborsa ortamı, sonraki yıllara damgasını vuran kredi, döviz tahsisleri ve vergi teşvikleri, liberal dönemde de yukarıda sayılan kimi eski biçimlerin tekrarı, dönüşmesi; kimi de dışa açılma, kamu mallarının satışı ve finansal serbestî ortamına uygun yeni biçimler alan mekanizmalar... Bunların hepsinin ortak özelliği, ancak devletin sırtından servet biriktirebilen bir burjuvazinin varlığıdır. Olgu, şüphesiz, Türkiye’ye özgü değildir. Dinamik, rekabetçi, yaratıcı ve yenilikçi özelliklerden yoksun bir sermaye sınıfının damgasını taşıyan az gelişmiş ve gecikmiş bir kapitalist gelişimin ortak renkleri de söz konusudur.</p>
    <p class="normal1">Sermaye sınıfı, 1980’li yılların ortamında, sanayiden kaçınarak devlet kaynaklı yeni vurgun olanaklarının geliştiği finans, müteahhitlik, turizm, arsa spekülasyonu gibi alanlara yönelmekte; bu intibakı sağlayanlar ayakta kalmakta; diğerleri tasfiye edilmektedir.</p>
    <p class="normal1">Neoliberal dogmatizm, liberal ortamda rant/avanta oluşumundaki artışı, devletin yeterli derecede küçülmemesine bağlıyor. Ne var ki, yukarıda (a)-(k) şıkları ile değinilen on adet rant/avanta biçiminin en önemlilerini bu yaklaşımla yok etmek mümkün değildir. Aksine, bunları yok etmenin en etkili yöntemi, belki de, devleti büyütmek veya daha etkili ve aktif hale getirmektir:</p>
    <p class="normal1">- Devlet yatırım yaptıkça, reel kaynak kullandıkça ve bunları özel sektör kuruluşları aracılığıyla gerçekleştirdikçe ihale sistemi ve buna bağlı rant/avanta oluşumu var olacaktır. Bunu önlemenin yolu, mantıksal olarak, yatırımların ihale sistemi yerine emanet sistemiyle gerçekleşmesi; kamunun cari alımlarının ise DMO, TZDK ve KİT’ler gibi yine kamuya ait bir alt sektör tarafından sağlanan bir düzenlemedir. Bu, kamunun bu doğrultularda genişlemesidir.</p>
    <p class="normal1">- 1980 sonrasının en yaygın rant/avanta alanını oluşturan kentsel arsa rantlarını tasfiye etmenin yolu, kent planlamasını yok etmek değil, kent arazisini kamulaştırmaktır.</p>
    <p class="normal1">- Doğrudan doğruya liberal döneme özgü rant oluşturma biçimleri (özelleştirme, KOİ-borsa ilişkileri, Merkez Bankası’nın “overnight” piyasada bankalara kaynak aktarımı, finansal serbestîden kaynaklanan krizlerin banka/şirket kurtarmaya yol açan sonuçları) bu alanlarda liberal modelin terk edilmesiyle ortadan kalkacaktır. Yani daha fazla liberalizm değil, daha fazla kamu kontrolü...</p>
    <p class="normal1">Bu saptamaları, iktisat politikası önerileri olarak yorumlamamak gerekir. Amacımız, sadece, “bütün pisliklerin kaynağı devlettir” sloganının tutarsızlığını vurgulamaktır. Ancak, bütün bunların dışında, belki de rant/avanta ortamının son bulmasının gerekli ve en etkili koşulu, kamu yönetiminin güçlendirilmesi; etkili, yüksek maaşlı, belli bir özerkliğe sahip, uzmanlaşmış meslek memurlarından oluşan bir bürokrasinin canlandırılması ve yeniden oluşturulması ve burjuvaziyle siyasi iktidar arasında etkili bir denetim katmanı oluşturmasıdır. Bu da, kamu yönetiminin güçlendirilmesi, yani devletin bu anlamda daha aktif ve etkili hale gelmesi demektir.</p>
  </div>
</body>
</html>