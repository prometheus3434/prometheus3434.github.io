<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>Emperyalizm2</title>
  <link href="../Styles/stylesheet.css" rel="stylesheet" type="text/css" />
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <h2 class="h2baslik" id="calibre_toc_39">2000’e Doğru Türkiye’de Popülizm<sup class="calibre3"><a href="../Text/Emperyalizm2_split_089.html#footnote-26715-1" id="footnote-26715-1-backlink">[1]</a></sup></h2>
  <p class="normal2">I</p>
  <p class="normal1">1983 yılında <span class="ideitalik">Yapıt</span> dergisinin ilk sayısında “Türkiye’de Popülizm” başlıklı bir yazım yayımlandı. Bu yazıda, Türkiye bağlamında popülizmin siyasi çerçevesinin, “parlamenter bir sistemin varlığı sayesinde emekçi sınıfların kendi ekonomik çıkarlarını ilgilendiren konularda siyasi karar alma süreçlerini <span class="idebold">etkileyebilecekleri;</span> ancak iktidara bir <span class="idebold">alternatif</span> veya <span class="idebold">ortak</span> olabilecek biçim ve düzeyde örgütlenemedikleri bir durum” tarafından belirlendiğini ifade ediyordum. Emekçi sınıfların siyasi iktidarla ilişkileri bakımından popülizmin, (a) gelişmiş kapitalizme özgü rejimlerle, yani <span class="idebold">burjuva demokrasileri</span> ile veya <span class="idebold">faşizm</span> ile ve (b) az gelişmiş kapitalizme özgü farklı rejimler olarak <span class="idebold">reformist-paternalist otoriter rejimler</span> ve <span class="idebold">tutucu askerî diktalar</span> ile farklılığını belirtiyordum. Son tahlilde popülizmin de az gelişmiş kapitalizme özgü bir düzenleme biçimi olduğu; emekçi ve egemen sınıflar ile siyasi iktidar arasında bölüşüm odaklı belli bir <span class="idebold">modus vivendi</span>’yi içerdiği anlatılmaktaydı.</p>
  <p class="normal1">Yazı, 1962-1976 yılları içinde, yani bir anlamda Türkiye ekonomisinin “altın çağı” boyunca Türkiye’de emekçi sınıfların iki ana öğesi, yani işçi ve köylü sınıfları bakımından popülist bölüşüm mekanizmalarını ve bunların sonuçlarını inceliyordu. Bu incelemenin tüm boyutlarını özetlemek şimdi gereksizdir. Ancak bugün vurgulanmasında yarar olabilecek üç sonucu hatırlatmakla yetineceğim:</p>
  <p class="normal1">Birinci sonuç şudur: Popülizmin dayandığı bölüşüm süreçlerinin ciddi gerilimler yaratmadan sürdürülebilmesi için toplumsal katmanlardan hiçbirinin <span class="idebold">mutlak ekonomik durumunun</span> bozulmaması gerekir. Bu da sürdürülebilir bir popülizmin yüksek büyüme hızlarına dayanması gerektiği anlamına geliyor.</p>
  <p class="normal1">İkinci sonuç şudur: Türkiye yapısındaki bir ekonomide yüksek büyüme hızları büyük boyutlu dış açıkların oluşması ile sonuçlanır. Bu durumda, popülizmin sürdürülebilirliği dış açıkların finansmanının kolay ve ucuz olmasına bağlıdır. Bir anlamda “almadan vermek” olan popülizmin uluslararası Keynesciliğin altın döneminde yeşermiş olması şaşırtıcı değildir.</p>
  <p class="normal1">Üçüncü sonuç şudur: 1970’li yılların ortalarında dünya ekonomisinin kriz ve durgunluğa sürüklenmesi, uluslararası Keynesciliğin de tasfiyesiyle sonuçlanmış ve çevre ülkeleri için dış açığın kolay ve ucuz finansmanı dönemi son bulmuştur. Bu gelişimler Türkiye’de de popülizmi sürdürülemez kılmıştır. Daha farklı bir ifadeyle, popülizmde ısrar, ekonomiyi, krize sürükleyecekti. Dünya ekonomisinin sıfır büyümeye yerleştiği 1974-1976 yıllarında Türkiye popülist politikalarda ısrar ederek yüzde 8’e yaklaşan bir büyüme hızını tutturmaya zorlanmış ve dış açıkların sürdürülemez boyutlara ulaşması sonunda krize saplanmıştır. Böylece bir dönüm noktasına geliniyordu. 1983’teki yazıdan aktarayım: “Popülizm, ... ya kendisini bir burjuva demokrasisi doğrultusunda aşarak emekçi ve egemen sınıflar arasında öncekinden farklı bir çatışma, uzlaşma ve denge sürecine geçişi gerçekleştirecekti; ya da yirmi yıllık geçmiş edinimlerin tümünü tehlikeye sokan bir çöküntüyle ortadan kalkacaktı.”</p>
  <p class="normal1">Buradaki iki seçenekten ilki, yani popülizmin bir “burjuva demokrasisi doğrultusunda aşılması”, toplumsal sınıflar bakımından “almadan vermek” döneminin geride bırakılması anlamına gelmekteydi. Bu da bölüşüm politikalarının genel çerçevesinin sınıflar, onların örgütleri ve siyasi iktidar arasında toplumsal uzlaşma tabanına kaydırılması demektir. Örneğin emekçi sınıfların popülist dönem kazanımlarının geliştirilerek sürdürülebilmeleri, ancak ve ancak diğer katmanların reel fedakârlıkları (“vergilenmeleri”) ile mümkün olabilecekti. Veya ekonomik bunalım koşullarında krizin maliyetinin toplumsal katmanlar arasında nasıl paylaştırılacağı da benzer bir toplumsal uzlaşma süreci sonunda belirlenecekti. Bunun için de sınıfların karar alma süreçlerine katılımlarına olanak verecek örgütlenme biçimlerinde ve “sağ” ve “sol” partilerle toplumsal katmanlar arasındaki ilişkilerde niteliksel bir “sıçrama” gerekliydi. 1983 içinde, yani 12 Eylül rejimini yaşarken daha olası görünen alternatif ise Türkiye toplumunun emekçi insanlarının popülizm dönemindeki tüm edinimlerinin giderek tasfiyesini hedefleyen baskıcı bir sermaye tahakkümüydü.</p>
  <p class="normal1">“Popülizm” kavramından hareket eden bu tür çözümleme ve öngörüler bugün, yani 15 yıl sonra nereye oturuyor? Kısa bir yeniden değerlendirme yararlı olabilecektir.</p>
  <p class="normal2">II</p>
  <p class="normal1">1983 yazısı, Türkiye’nin; “popülizm” sorunsalı bağlamında iki seçenekle karşı karşıya olduğunu belirtirken, bu seçeneklerin, büyük ölçüde ulusal güç dengeleri sonunda belirleneceğini ima etmekteydi. Gerçekte ise 1980’li yıllar içinde Türkiye benzeri ekonomilerde popülizmin “burjuva demokrasisi”, bir anlamda “sosyal demokrasi” doğrultusunda aşılmasının önünde <span class="idebold">dünya çapında</span> engeller oluştu. Batı’da 1979-1980 Thatcher-Reagan yönetimleriyle başlayan bir dönüşüm (bazı yorumculara göre iktisat politikaları bakımından bir “karşı devrim”), metropol ekonomilerini monetarist/neoliberal çizgiye çekti. Bu dönüşüm Batı’da refah devletinin temellerinin aşınması ve devletin ekonomik alandaki rollerinin adım adım daraltılması anlamına geldi. Avrupa’da ulusal düzlemde Keynesgil politikalarda ve refah <span class="idebold">devletini</span> genişletme doğrultusunda ısrar eden sonuncu deneyim (yani “tek ülkede Keynescilik”) 1983 yılında, Mitterand’ın sol iktidarın ortak programından vazgeçmesiyle, yani havluyu atmasıyla son buldu.</p>
  <p class="normal1">Uluslararası Keynesciliğin tasfiyesi yani Güney ülkelerinde hızlı gelişmenin ve popülist politikaların ucuz ve “yumuşak” fon akımlarıyla finansman olanağı ortadan kaldırılırken Türkiye de krize girdi. Bir <span class="idebold">borç krizi</span> söz konusu olduğu için kriz yönetimi uluslararası finans merkezlerinin ve IMF’nin kontrolüne girdi. Uluslararası kapitalizmin yeni yönelişleri, Mitterand’ın Fransa’da yapamadığını Türkiye’nin yapmasına elbette olanak tanımayacaktı. Batı’da refah devleti tasfiyeye uğrarken, Türkiye’de popülizmin refah devleti/sosyal demokrasi doğrultusunda aşılması elbette gündeme gelmeyecekti. Dış dünyayla neoliberal kurallar içinde bütünleşme, emeğin disiplin altına alınmasını gerektiriyordu. Dolayısıyla Türkiye’de ve benzeri ülkelerde popülizmin burjuva demokrasisi/sosyal demokrasi doğrultusunda aşılabileceğini geçerli bir seçenek olarak düşünmek, doğrusu biraz hayalperestlik oluyordu.</p>
  <p class="normal2">III</p>
  <p class="normal1">Bu nedenle 1980’li yıllar başlarken Türkiye’nin karşısında yukarıda ifade ettiğim gibi, “emekçi insanların popülizm dönemindeki tüm edinimlerinin giderek tasfiyesini hedefleyen baskıcı bir sermeye tahakkümü” dışında bir seçenek fiilen yoktu. 1980 sonrasında, yaklaşık 1988 sonuna kadar Türkiye bu yolu izledi, bu dönüşümün <span class="idebold">“baskıcı”</span> öğesi 12 Eylül rejiminin kendisi ve onun ANAP iktidarına devrettiği yasal, kurumsal düzenlemeler sağladı. Modelin <span class="idebold">sermaye lehindeki</span> ekonomik öğelerinin oluşturulması için ise bir “yerli Thatcher” bulunması gerekiyordu. Bu rolü de, bilindiği gibi, Turgut Özal üstlendi.</p>
  <p class="normal1">Emekçi sınıfların bu dönemdeki durumlarının gelişimini, 1983 makalesindeki göstergelerle izleyelim: İmalat sanayiinde reel ücretler 1977-1988 arasında üçte bir oranında geriledi; katma değer içinde ücret payı yüzde 37’den yüzde 15’e düştü; köylü gelirlerinin ana belirleyicisi olan iç ticaret hadleri de yüzde 50 oranında tarım aleyhine dönüştü. Özal sermaye sınıfı ve varlıklı katmanlar üzerindeki vergi yükünü hafifleterek, vergi sistemini giderek artan boyutlarda dolaylı vergilere dayandırır hale geldi. Bu yıllar, reel, yani hizmet yaratan kamu harcamalarının da aşındığı bir dönemdir. Faiz dışı kamu harcamalarının milli gelirdeki payı 1981-1988 arasında yüzde 19’dan yüzde 13’e düşmüş; bu daralma, doğal olarak eğitim-sağlık gibi sosyal harcamalara da yansımıştır.</p>
  <p class="normal1">Hatırlatalım ki Turgut Özal, bu politikalara rağmen 1987 seçimlerini kazandı. Bunda iki etken rol oynadı: İlki, beş-altı yıllık bir kriz-durgunluk döneminin ve 24 Ocak-12 Eylül istikrar politikalarının son bulması ve ANAP’ın genişleme konjonktürüne geçilmiş olmasıdır. İkincisi ise; Özal usulü bir <span class="idebold">yoz popülizmin</span> geçici başarısıdır. “Yoz” popülizm, bölüşüm ilişkilerini bir yandan emeğin (yani işçi köylü sınıflarının) aleyhine dönüştürmeyi ısrarla hedefler; öte yandan kent yoksullarını <span class="idebold">gecekondu sakini, hemşeri</span> ve <span class="idebold">tüketici</span> olarak kazanmayı hedefler. Kısacası Özal, bir yandan sendikaları, sosyal devleti, tarıma dönük destekleme politikalarını tasfiyeye yönelmiş; açık ve militanca sermaye yanlısı bir sınıf çizgisi izlemiş; fakat aynı zamanda kır ve kent emekçilerini, vitrinleri ithal mallarla doldurarak <span class="idebold">(tüketici</span> olarak), belediyelerin hizmetlerini genişleterek <span class="idebold">(hemşeri</span> olarak) ve tapu dağıtma, imar afları yoluyla kentsel rantları paylaştırma olanaklarını vererek <span class="idebold">(gecekondulu</span> olarak) kazanmaya çalışmıştır.</p>
  <p class="normal1">Bu çizgi kısa bir süre için başarılı oldu ve 1988 yılında çok yaygın bir işçi hareketi sonunda iflas etti. Turgut Özal kamu kesimi işçilerine yüzde 142 oranında yapılacak zamı kabul ederek teslim oldu. İşçi sınıfı, bir anlamda 24 Ocak modelinin rövanşını aldı. Ve ANAP önce referandumları, sonra belediyeleri ve genel seçimi yitirdi.</p>
  <p class="normal1">1989’un sınıfsal dengeleri yeniden 1970’li yıllardaki parlamenter rejimin parametreleri içinde oluşmaktaydı ve bu nedenle halk sınıflarının birikmiş taleplerine bir kez daha baskıcı yöntemlerle karşı koyma olanağı yoktu. Esasen o model, 1989 hareketi sonunda çökmüştü. Ancak, halk sınıflarının karşı konulamaz taleplerinin karşılanma biçimi söz konusu olunduğunda bir kez daha bir dönüm noktası ile karşı karşıya gelindi. Ya bu kez “alınarak verilecek” idi; yani burjuvazi şu ya da bu biçimde “vergilenerek” emekçi sınıflara kaynak aktarılacaktı. Pratikte bunun gerçekleşmesi için gelir ve kurumlar vergilerinin şirketler, yüksek gelirli ve beyannameli mükellefler aleyhine yükseltilmesi; artan ücretlerin kâr marjlarının daralmasıyla karşılanması ve yüksek faiz/rant kazançlarının (veya bunlara yol açan servetin) vergilenmesi gerekiyordu. Bu yol ancak, örtülü veya açık bir toplumsal uzlaşma ile sağlanabilirdi; neoliberal modelden ciddi sapmaları gerektirirdi ve “popülizmin, demokrasinin genişlemesi doğrultusunda aşılması” seçeneği on yıllık bir gecikme ile gerçekleşebilirdi.</p>
  <p class="normal1">Önce ANAP, sonra da DYP-SHP koalisyonları bu yolu seçmediler; geleneksel popülizme dönüşü yeğlediler. Ancak, değişen dünya koşullarında “almadan verme”nin, yani on yıl önce imkânsız olanı yeniden mümkün kılmanın bir yöntemi bulunmalıydı. İşte 1989 yılında “32 sayılı kararname” ile sermaye hareketlerinin serbest bırakılması; farklı bir ifadeyle Türkiye’yi 1994 krizine kadar idare edecek olan “sıcak para politikaları”na geçiş, popülizmi yeni koşullarda mümkün kılan “sihirli değnek” oldu. Uluslararası Keynesciliğin başat olduğu dönemde ödemeler dengesi açıkları, düşük faizli, orta-uzun vadeli ve “yumuşak koşullu” dış kaynaklarla kapatılmaktaydı. “Yeni dünya düzeni ve küreselleşme”nin başat olduğu neoliberal dönemde ise ödemeler dengesi açıkları kısa vadeli, çok daha yüksek vadeli ve istikrarsız sıcak para akımları ile finanse edilebilirdi. Yeni koşullarda “almadan vermek” yani popülizme dönüş böylece mümkün olacaktı. Ancak, sonu ve ne kadar sürdürüleceği belirsiz bir yola giriliyordu. Bir yandan burjuvazinin ekonomik taleplerine teslim olan, bir yandan “günü kurtarma” (yani sürekli olarak ufukta görülen seçimleri kazanma) peşinde koşan; bir yandan da “Washington oydaşması” olarak anılan neoliberal modele şirin görünmek zorunda kalan iktidarlar, bu seçeneği belki bilinçli olarak, belki de içgüdüsel bir yönelişle yeğlediler.</p>
  <p class="normal2">IV</p>
  <p class="normal1">1993’ün bölüşüm göstergelerini 1988 yılıyla karşılaştırırsak bu yeni tür popülizmin 1980-1988 yıllarıyla karşıtlığı ortaya çıkacaktır.</p>
  <p class="normal1">İmalat sanayiinde reel ücretler 1993 yılında, 1988’e göre yüzde yüz dolaylarında artmıştır. İç ticaret hadleri, 1988-1993 arasında yüzde 31 oranında tarım lehine düzelmiştir. Artan ücretler, sanayideki kâr marjlarının aşınması sonucunu doğurmamış; aksine satış fiyatı-maliyet farklarından hareketle hesaplanan “mark-up oranları” büyümüştür. Kamu maliyesinde reel kamu hizmetlerinin daralmasına yol açan gelişim de son bulmuş; faiz dışı kamu harcamalarının milli gelire oranı dönem boyunca yüzde 13’ten tekrar yüzde 19’a çıkmıştır. Ne var ki, bu gelişim, vergi yükü arttırılarak değil, büyük ölçüde kamu açıkları genişletilerek gerçekleşmiş ve dönem boyunca kamu açığının milli gelire oranı yüzde 5’ten yüzde 12’ye yükselmiştir.</p>
  <p class="normal1">Kısacası, “herkesi, ücretlileri, köylüyü, sanayiciyi ve rantçıyı hoşnut kılan”, farklı bir ifade ile bir kez daha “sermayeden almadan emekçiye veren” popülizme dönülmüştür. Ancak, 1960-1975 yıllarının popülizmi ile önemli bir fark vardır; her iki dönemde de popülizm, büyük boyutlu dış kaynak girişi ile, yani dış açıkların finansmanı ile mümkün olmuştur; ama 1990’lı yılların dış kaynak akımı, önceki döneme göre daha pahalıdır, daha istikrarsızdır ve çok daha büyük ölçüde kısa vadeli sermaye girişlerinden oluşmaktadır. Bu nedenle, uzun dönemli, istikrarlı-kalıcı bir model olma özelliği yoktur; sürdürülmesi güçtür ve nitekim 1994 krizi ile kesintiye uğrayacaktır.</p>
  <p class="normal1">Bir kez daha popülizm krizdedir ve bir kez daha onu sermaye ve emek arasında bir toplumsal uzlaşma arayışıyla aşma seçeneği yitirilmektedir. Ve bir kez daha bölüşüm ilişkilerini emeği disiplin altına alarak düzenlemek gündemdedir. Ancak bu kez emeği, 12 Eylül rejiminin değil, piyasanın disiplini ile hizaya getirmek gündeme gelmektedir. Ve bu gündemde “popülizme saldırı”, başta gelen maddelerden biridir.</p>
  <p class="normal1">Bu ideolojik saldırı sayesinde “popülizm”, kısa zamanda sadece sermaye çevrelerinin değil, aydınların da bir “günah keçisi” haline geldi. Ekonomik güçlüklerin, enflasyonun, istikrarsızlığın, yolsuzlukların tümünün ardında o aranmaya başladı. Bunun son derece tehlikeli, antidemokratik ve özünde gerici bir tavır olduğunu düşünüyorum. Sermaye, bölüşüm ilişkilerinde uzun süreli bir toplumsal uzlaşmaya yanaşmadığı için popülizmi hedef göstermektedir. Gayet iyi bilmektedir ki, bu türden bir uzlaşmanın ilk adımı olarak yüksek bir vergilenmeyi göze alması; neoliberal döneme ait bazı parametrelerin değişmesine razı olması gerekecektir ve bu yüzden popülizme saldırmaktadır.</p>
  <p class="normal1">Bu yoğun anti-popülist saldırı neleri talep etmektedir? KİT’lerin ve yüksek istihdam sağlayan tüm düzenlemelerin tasfiyesini; fiyatlar ve kârlar üzerinde her türlü kamusal denetimin reddini; eğitim, sağlık ve sosyal güvenliğin “kullananın ve yararlananın, fiyatını ödeyerek satın aldığı” piyasa mekanizmalarıyla tahsisini; gecekondu sakinlerinin kentsel rantlardan (vahşi yöntemlerle ve gerçeklik boyutu tartışmalı bir “gecekondu mafyası” tevatürü ile) yoksun kılınmasını; örgütlü bir işçi hareketinin altının oyulmasını; köylüye dönük destekleme politikalarının giderek sıfırlanmasını... Dikkat ediniz. Sözü geçen politika mekanizmalarından her biri, şu veya bu boyutta emek yanlısıdır ve bunlar popülizmin dışına çıkılarak yürütülecekse sermayeden şu veya bu biçimde kaynak transferi gerekecektir.</p>
  <p class="normal1">İşin acı tarafı, aydın katmanların da bu anti-popülist söyleme kendilerini kaptırmalarıdır. Bu tavırlarıyla temsili demokrasinin toplumsal tabanını aşındırdıklarını acaba ne kadar fark ediyorlar? Parlamenter rejim, aydınlardan ve emekçi halktan oluşan bir toplumsal tabana dayandığı için yarım yüzyıldır çeşitli kesintilere rağmen ayakta durabilmiştir. Ancak vurgulamak gerekir ki bu iki grubun parlamenter rejimden beklentileri özdeş değildir. Aydınlar insan haklarını, plüralizmi ve hukuk devletini, halk sınıfları ise sosyal devleti ve popülizmin nimetlerini sağlamaya en yatkın ortamı getirdiği için rejimi desteklemişlerdir.</p>
  <p class="normal1">Anti-popülist söylem tamamen başarıya ulaşır ve devletin iktisadi-sosyal işlevleri giderek tasfiyeye uğrarsa; emekçi insanların iktidardan beklentileri de ortadan kalkmaz mı? Ve bu insanlar hayatlarının her alanında piyasa güçleri karşısında yapayalnız ve tek başlarına bırakılırlarsa; siyasetle, seçimle, parlamenter rejimle niçin ilgilensinler? Karanlık, bireyci, şoven, totaliter ideolojilere niçin teslim olmasınlar? Aydın katmanların, soyut insan hakları/hukuk devleti/plüralizm özlemleri –esasen demokratik, özü pek köksüz olan– parlamenter rejimi ayakta tutmaya yetecek midir?</p>
  <p class="normal1">Kısacası, sosyal demokrasi doğrultusunda aşılmadıkça tüm boyutlarıyla popülizmi savunmamız gerektiğini düşünüyorum. Ve kısa dönem seçenekler söz konusu olduğunda popülizm düşmanlığının son tahlilde halk düşmanlığı anlamına geldiğini düşünüyorum.</p>
  <div class="calibre1" id="calibre_pb_56"></div>
</body>
</html>