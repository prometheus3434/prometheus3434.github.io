<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>Emperyalizm2</title>
  <link href="../Styles/stylesheet.css" rel="stylesheet" type="text/css" />
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <h2 class="h2baslik" id="calibre_toc_19">Marksizm ve Sosyal Bilimler<sup class="calibre3"><a href="../Text/Emperyalizm2_split_069.html#footnote-23343-1" id="footnote-23343-1-backlink">[1]</a></sup></h2>
  <p><br class="chapter" /></p>
  <p class="normal1">Engels, 1877’de, yani Marx’ın ölümünden birkaç yıl önce, Karl Marx üzerine bir ansiklopedik makale yazıyor. Orada, Marx’ın hayatı ve mücadeleleri üzerine bilgi verdikten sonra diyor ki, “<span class="ideitalik">Marx’ın bilim tarihine yaptığı en önemli iki katkı şudur: Birincisi dünya tarihinin kavranmasına getirdiği devrimci yenilik; ikincisi ise kapitalist üretim biçimi içinde işçinin kapitalist tarafından sömürüsünün nasıl gerçekleştiğini açıklayan artı-değer kuramı...</span>” Bildiğimiz kadarıyla itiraz etmediğine göre, bu saptamanın Marx tarafından da paylaşılmış olduğunu varsayabiliyoruz. Dolayısıyla, ben de bu iki öğe üzerinde duracağım: <span class="idebold">Marx’ın tarih anlayışı</span> ve <span class="idebold">artı-değer kuramı.</span></p>
  <p class="normal1">Bu iki katkıyı açmaya başlayalım. Birinci olarak maddeci tarih anlayışı diye bilinen, bazılarının tarihî materyalizm diye adlandırdığı yaklaşım... İkinci olarak artı-değer kuramı... Bilindiği gibi bu kuram <span class="ideitalik">Kapital</span>’in ilk cildinde geliştiriliyor ve kapitalizmin özünü kavramamıza imkân veriyor. <span class="ideitalik">Kapital</span>’in ilk cildini, artı-değer kuramı olmadan düşünmeye çalışın. Bu öğe olmazsa, Marx’ın getirdikleri ile klasik ekonomi politiğin bir temsilcisi, daha ileri, daha yenilikçi, bu okula çok önemli katkılar getiren, ama yine de sadece katkılar getiren bir temsilcisi olabileceğini düşünebiliriz. Marx ile klasik ekonomi politik arasındaki niteliksel farklılığı yapan artı-değer kuramıdır.</p>
  <p class="normal1">Böylece Marx’ı sosyal bilim geleneği içinde ele alırsanız, bir iktisatçı Marx vardır. <span class="ideitalik">Kapital</span>’de geliştirilen ve en önemli öğesi artı-değer kuramı olan dar anlamıyla iktisadi çalışmaları vardır. Marx da bu tür yayın ve katkılarını, “benim iktisadi çalışmalarım” diye tanımlıyor. Bu gruba elbette <span class="ideitalik">Kapital</span> girer. <span class="ideitalik">Ücretli Emek ve Sermaye</span> ile <span class="ideitalik">Ücret, Fiyat ve Kâr</span> girer. Hayatında yayımlanmamış çalışmaları, yani <span class="ideitalik">Ekonomi Politiğin Eleştirisine Katkı</span>’daki notlarından oluşan ve daha sonra <span class="ideitalik">Grundrisse</span> başlığıyla yayımlanan metinler ve <span class="ideitalik">Artı-Değer Kuramları</span> girer. Bunlar, Marx’ın iktisat eserlerinin ana gövdesini oluşturuyor. O gövde, bugünkü dar anlamıyla iktisat dediğimiz disipline girer. Diğeri ise Engels’in “tarihin kavranmasına getirdiği yenilikler” diye adlandırdığı; bazılarının maddeci tarih anlayışı, terimiyle açıkladıkları yaklaşım vardır.</p>
  <p class="normal1">İktisatçı Marx’ın katkılarında; özellikle <span class="ideitalik">Kapital</span>’in çok açık seçik ortaya koyduğu kuramsal açılımlarda yanlışlanabilir öneriler vardır. Dolayısıyla, ampirik, tarihsel veya pratikten oluşan bir olgular kümesiyle Marx’ın iktisadi analizinin ne kadar çakıştığını; ne derecede geçerli olduğunu tartışabiliriz. Bu nedenle bu katkılar, bugün bildiğimiz anlamıyla sosyal bilimler disiplininin bir kolu olan iktisadın içine girer. Tabii ki, Marx’ın iktisadı, politik iktisattır. Yani bugün iktisat diye anlaşılan neoklasik geleneği temsil eden (ve sosyal bilim niteliği bir hayli zayıflamış olan) öğretiden temelden ayrılır. Ancak, yine de Marksist iktisat, bir sosyal bilim disiplini olan iktisadın diğer bütün okulları ve akımlarıyla iletişim, onlarla gerekirse mücadele, gerekirse bütünleşme içinde olan bir öğretidir.</p>
  <p class="normal1">Ama bana göre, Marx’ı sadece bu yönüyle anarsak, çok önemli bir boşluk bırakırız. Hatta genç kuşaktan arkadaşlar bana sorsalar: “Marx’ı öğrenmek istiyoruz; <span class="ideitalik">Kapital</span>’in birinci cildi ile mi başlayalım?” derlerse, onlara derim ki, “Hayır. <span class="ideitalik">Kapital</span>’i tam kavramak ve tadına varmak için, Engels’in, <span class="idebold">Marx’ın tarihin kavranmasına getirdiği yenilikler</span> dediği öğelerden hareket etmek daha uygundur.” O öğeler bize hem Marx’ın iktisadını, hem de Marx’ın genel düşünce tarihi içinde oturduğu yeri daha iyi kavramamıza imkân verecektir.</p>
  <p class="normal1">Marx’ın tarih anlayışının öncülü bizi felsefeye getiriyor. Felsefeye ve aynı zamanda en genel ve soyut düzlemi içinde sosyal bilimlere getiriyor. Fakat bu genişlikte bir sosyal bilim anlayışından söz ederken, beni ince bir süzgeçle eleştirecek çok kişi olacağını tahmin ediyorum. Ben, bir ayağı felsefede, bir ayağı en genel ve soyut düzlemde sosyal bilimlerde olan öğretiler kümesine bir <span class="idebold">üst bilim</span> demeyi tercih ederim. Bu sözüme karşı çıkacak bir yığın arkadaş vardır. Niye “üst bilim”? Zira bir yandan dünyanın doğru, daha iyi anlaşılmasına dönük savlar, önermeler vardır; ancak, bunlar iktisat disiplininin geleneksel modellerinin, “kanuniyetleri”nin geçerliğinin irdelenmesinde uygulanan yöntemlerle (örneğin ekonometrik tekniklerle) sınanmaya elverişli değildir.</p>
  <p class="normal1">Bu “üst bilim” nelerden oluşuyor? Bir ayağı felsefede, bir ayağı bilimde olan öğretinin başlangıç noktasına <span class="idebold">diyalektik</span> deriz. “Diyalektik nedir?” diye sorarsanız; ilk aşamada kolay bir cevap vermek mümkündür: Derim ki, “Stalin’in kaleminden çıktığı rivayet edilen; ancak onun imzasını taşımayan <span class="ideitalik">Diyalektik ve Tarihî Maddecilik</span> adlı broşürde tanımlanıyor.” O metin diyalektiğin dört öğesinden söz ediyor; ama ben bunu yüzeysel bir şematikleşme olarak görüyorum. Diyalektiğin ne olduğunu anlamak için, felsefeye girmek, Hegel’e ve Marx’ın erken yazılarına ve sonraki çalışmalarında da yer alan tüm felsefi katkılara girmek gerekir, diye düşünüyorum. Ama burada sizin fazla vaktinizi almadan, kestirme bir açılım yapmam gerekiyorsa ki bunu Lenin böyle yapar, pek çoğunuzun düşünür saymayacağı Mao da böyle yapar. Onlar diyalektiği esas olarak “çelişkilerin, karşıtlıkların algılanması” olarak anlatırlar.</p>
  <p class="normal1">Bu, bize ne getiriyor? İnsanlara, dünyaya ve toplumlara baktığımızda, hangi perspektiften bakmamız gerektiğine ilişkin bir temel dürtü getiriyor. Algılamalarımıza berraklık sağlayan bir gözlük veriyor. Bize diyor ki, “Çevrenizi kavramaya çalıştığınızda sadece ve sadece ahenk, uyum ve denge ararsanız; örneğin günümüz sorunlarını kavramakta, çözmekte bütünlük ve beraberlik arayışı içinde olursanız; ‘bölünürsek kötü şeyler olur’ diye bir perspektifle bakarsanız, hiçbir şey göremezsiniz... Tam aksine, ahenkli, istikrarlı görünüş taşıyan bir bütünün bünyesinde gizli, saklı, örtülü olan çelişkilere, çatışmalara, karşıtlıklara odaklanacaksınız; eş zamanlı olarak ve aynı bütünün çatışan, parçalanan, kavga eden öğelerinin; aynı zamanda kaynaşan ve bazen bir üst düzlemde yeni bir bileşkeye yönelebileceğini de fark edeceksiniz. Bütünü parçalayan karşıtlıkları ve çatışan öğelerin yeni bir bütüne yönelmesini algıladığınız zaman, değişimin de nasıl mümkün olabileceğini kavrayacaksınız. ‘Değişim, gelişim, dönüşüm ancak böyle gerçekleşir’ diyeceksiniz. Gözlerinizin önünü tıkayan perde açılacak. O zaman rahat edeceksiniz, çelişkilerin olmadığı bir ortamı aramanın, özlemenin, aslında, bir hareketsizlik ve ölüm özlemi anlamına geldiğini fark edeceksiniz.”</p>
  <p class="normal1">Bu ifadeler bize ne getiriyor? Hiçbir şey getirmiyor belki, bazılarınız boş laflar olarak karşılayacaksınız; ama bazılarınız da dünyayı kavramada önemli bir hareket noktası getirdiğini; Marx’ın takipçilerinin veya bugün işe yarayan her türlü sosyal bilim yaklaşımının ancak ve ancak bu ilk perspektiften hareket ettiği zaman anlamlı çözümlemeler getirdiğini, hatta geleceğe ilişkin anlamlı kestirimlerde bulunabildiklerini göreceksiniz.</p>
  <p class="normal1">Peki, bu ifadeler sosyal bilim alanları içine giren önermeler midir? Şüpheli. Zira dar geleneksel yöntemlerle yanlışlanabilir önermeler olduğunu söyleyemeyiz. Felsefe midir? Bilemem. Yöntem midir? Değil, çünkü içeriği var. Saf yöntemsel bir önerme içeriksizdir. Ama bize, hayatı anlamada bir anahtar işlevi görüyor.</p>
  <p class="normal1">İkinci olarak diyalektikten tarihe gelelim. Maddeci tarih görüşü denilen önermeler kümesinin hangi öğelerden oluştuğunu gözden geçirelim. Burada Marx, artık doğrudan sosyal bilim alanına giriyor. Başlangıçta söylemek gerek: Eserleri kronolojik olarak “önce diyalektik, sonra tarih, sonra iktisat” türü bir aşamalandırmadan oluşmuyor; ama yakın yoldaşı olan, tüm meslek ve bilim hayatını paylaştığı Engels’le birlikte, eserlerinin tümüne baktığımızda sözünü ettiğim ayrımın var olduğunu görüyoruz.</p>
  <p class="normal1">Marx toplumların tarihine başlangıç noktasından bakıyor ve kritik bir ayrım olarak sınıflı ve sınıfsız toplumlar arasındaki farklılığı tespit ediyor. Sınıflı toplumlara baktığında, önce “artık” yaratan sistemler; buna da bağlı olarak temel bir kavram olarak, üretken ve üretken olmayan emek ayırımını yapıyor. Üretken emeğin içinde de artı emek kavramını belirliyor. Böylece dolaysız üreticiyle diğer toplumsal kategoriler ayırımını yapmış oluyor ve sömürü olgusuna geçiyor. Dolaysız üreticilerin sömürülme biçiminin, önce artı emek, sonra artı ürün, nihai olarak da kapitalizme geçildiğinde artı-değer diye adlandırılan kavramlar kümesiyle açıklanabileceğini belirliyor. Ama dikkat ediniz, başlangıç noktası, “artık” yaratan toplumlarda, “artığa el koymanın farklı biçimlerini tanımlamak ve belirlemek”tir. Bu analizin en genel, en evrensel kavramı artı-emektir. Artı-değer de aslında artı emektir, artı emeğin kapitalizme özgü biçimidir.</p>
  <p class="normal1">Artı ürüne yahut artı emeğe el koymanın farklı mekanizmalarının tarih boyunca nasıl değiştiğini incelemek söz konusudur. Artı emeğe el koymanın farklı biçimleri, “üretim ilişkileri” denilen kavramla açıklanıyor. Buradan sınıflar üretiliyor. Diyalektik perspektifle bakıldığı için, sınıflar bir merdivenin basamakları olarak; bir sıralama sorunsalı olarak, alttakiler-üsttekiler ayrımına göre tanımlanamaz. Sınıflar, her üretim ilişkisinin içinde karşıt konumda olan ikili sosyal kategorilerdir. Esas olan karşıtlıktır. Sınıfı tanımlamak istiyorsanız, karşıtını bulacaksınız. Karşıtı olmayan sınıf olmaz, tabakalar olur.</p>
  <p class="normal1">Bu farklı biçimlerden oluşan bir taksonomi çıkabiliyor. Farklı üretim ilişkilerinin tanımlanmasının kapısı açılıyor bize. Bir de alt tarafta üretim güçleri var ve toplumsal formasyon analizine geliyoruz. Her toplumsal formasyonun kendine özgü ideoloji, devlet, siyaset türü, üstyapı kurumları geliyor. Tabii, burada egemen üretim biçimiyle tali üretim biçimlerinin yan yana var olma olasılıkları, imkânları var. Marx’ın somut tarih araştırmalarında buradaki analiz biçiminin işlerliğini görüyoruz.</p>
  <p class="normal1">Peki, bu anlattıklarım nedir? Sosyal bilimlerin içinde midir; değil midir? Sosyal bilimler taksonomisi içinde hangisine oturuyor? Sosyoloji mi bugünkü anlamıyla? Tarihin kendisi mi? Hayır. Ama tarihin kavranış biçimiyle ve insanlığın gelişimiyle ilgili somut önerileri var. Ayrıca somut tarih araştırmalarının oturacağı ana çerçeve ortaya konmuş oluyor. “Maddeci tarih görüşü” diye de anılan bir grup önerme yapılmış, orada bırakılmış ve unutulmuş mu? Hayır, böyle değil. Çünkü görüyoruz ki, bu temel önermeleri yaptıktan sonra, Marx’ın kendisi, Engels’in kendisi, dünya kadar sosyal bilimci, tarihçi, toplum ve tarih analizlerini bu gözlükle yapmışlar. O yüzden, kendileri o ismi kullanmasalar bile, bir Marksist sosyal bilim geleneği oluşmuş. İşte burada, Engels’in, “Marx’ın tarih anlayışı” dediği perspektifin <span class="ideitalik">Kapital</span>’deki gibi değil, yani dar anlamıyla iktisatçı Marx’taki gibi değil; bir <span class="idebold">üst sosyal bilim</span> gibi tanımlanabileceğini düşünüyorum. Katılmayabilirsiniz. Ama buradaki yaklaşımı şöyle bir eleştiriyle çökertemezsiniz: “Önermelerinizi ampirik olgularla doğrulayın veya yanlışlayın.” <span class="ideitalik">Kapital</span>’deki savlar ve iktisatçı Marx için bu önerinizi uygulayabilirsiniz. Marx’ın tarih anlayışına gelince o türden bir doğrulanma, ampirik kanıtlanma, yanlışlanma mekanizması geçerli değildir. Bu yaklaşımın içerdiği bilgelik haznesini kullanırsanız, size iyi bir açılım, rehberlik ve anahtar sağlar diye düşünüyorum. Benim toplumsal çözümlemelerime vazgeçemeyeceğim katkılar sağladı. Başkalarını bilemem.</p>
  <p class="normal1"><span class="ideitalik">Kapital</span>’in kendisine gelince... Bu dev yapıtın içinde, Marx’ın yazım tarzından kaynaklanan Marx’ın tarih perspektifinin veya maddeci tarih görüşünün dünya kadar unsurları vardır. <span class="ideitalik">Kapital</span>’in içinde polemikler vardır, tarihe bol referans vardır. Hatta doğrudan doğruya iktisadi çözümlemenin öncülü sayılması gereken bir bölüm, <span class="ideitalik">Kapital</span>’in birinci cildinin sonunda yer alır; ilkel birikimin incelendiği bölümde. <span class="ideitalik">Kapital</span>’in her yeri, özellikle üçüncü cildin büyük bir bölümü maddeci tarih malzemesiyle zenginleşmiştir. Okunması keyif verir. Ama bu unsurlardan ayıklanan bir dar iktisat yapısı da vardır <span class="ideitalik">Kapital</span>’in.</p>
  <p class="normal1">Marx, iktisatçı olarak çalışma programını <span class="ideitalik">Ekonomi Politiğin Eleştirisine Katkı</span>’da, yani 1857’de şöyle önermiş: “Metalardan başlayacağım, basit dolaşım, sermaye, ücretli emek, toprak, devlet, dış ticaret, dünya piyasaları diye geliştireceğim.” Bu, sıralamanın sadece bir bölümü <span class="ideitalik">Kapital</span>’de var; ama tamamlayamadı. Daha sonra Marx’ın geleneğini sürdüren iktisatçılar, düşünürler eksik kalan öğeleri tamamladılar. <span class="ideitalik">Kapital</span>, sermayesiz meta üretimiyle ve emek-değer kuramıyla başlar, kapitalist meta üretimi ve artık değerle devam eder, rekabetçi sanayi kapitalizmine girer. Burada, sermayenin organik bileşiminin aynı olduğu bir ortamda kaynak tahsisi, birikim ve krizler incelenir. Rekabetçi sanayi kapitalizminin, sermayenin organik bileşim oranlarının aynı ve farklı olduğu ortamlarda nasıl çalışacağını ortaya koyar. Dönüşüm sorunu denilen değerlerden fiyatlara geçişi inceler. Daha sonra farklı yatırım ve tüketim malı üreten sektörler ayırımının yaratacağı problemler, bizi, tekrar yeniden üretim, birikim ve büyümeye götürür. Ondan sonra ticari sermaye, mali sermaye, toprak mülkiyeti ayrımına dayanılarak, artı-değerin yeniden paylaşımı ortaya konulur. Sonraki adımları Marx tam olarak atmadı, bu işi izleyicileri yapıyor. Tekelleşme, tekelci sermaye ve devlet giriyor, kapitalizmin dışa yayılması ve emperyalizm giriyor ve nihayet somut toplumsal analiz giriyor. Dolayısıyla, Marksist politik iktisadın araştırma gündemi böylece tamamlanmış oluyor.</p>
  <p class="normal1">Bu, Marx’ın dört başı mamur iktisatçı tarafı. Marx’ı seven; ancak Marksist olmayan bazı iktisatçılar, mesela Joan Robinson, bu çözümlemenin en özgün öğesi olan artı-değer kuramını dışlayıp, geri kalanına büyük önem veriyor. “Artı-değer kuramı lüzumsuz; hatta değer kuramı da olmasa olur” diyerek; ama diğer bütün unsurlarını benimseyip yararlanarak iktisat yazınına Marx’ı katıyorlar.</p>
  <p class="normal1">Politik iktisat diye tanımlamamız koşuluyla iktisatçı Marx sosyal bilimlerin bugünkü ayrımı içinde bir zirve noktasına oturur. Ama bugünkü iktisat disiplini sosyal bilim olmaktan giderek çıkmaktadır, yani sosyal bilim aidiyetini fiilen reddetmeye başlamıştır. İktisadın bu sapmasını telafi etmeye çalışan diğer sosyal bilim disiplinleri vardır; sosyoloji telafi etmeye çalışıyor, uluslararası ekonomi politik gibi yeni alanlar “modern” iktisadın boşluklarını kapatmaya çalışıyor. Geleneksel Marksistler veya klasik ekonomi politik geleneğini sahiplenen akımlar sosyal bilim olarak iktisadı ısrarla sürdürmeye çalışıyorlar. Buradaki meslektaşlarımın yaptığı gibi.</p>
  <p class="normal1">Marx’ın uğraşı gündeminin içinde toplumsal kuruluşların üstyapısına ait olan ideoloji alanları ve değerler sistemi daima büyük önem taşımıştır; ancak, bu alanlara derinliğine el atma fırsatını bulamamıştır. Bu alanlara giren kısa bir anekdot anlatıp, sözlerime son vereceğim.</p>
  <p class="normal1">Ben, Zimbabwe’de ekonomi politik dersi verdim. Hem Marksist iktisadı bu genel çerçevesi içinde, hem de ona öncül olarak maddeci tarih anlayışını öğretmeye çalıştım. Bazı talihli koşullar nedeniyle keyifli bir iş oldu. Talihli koşullardan biri de, silahlı bir mücadele sonunda yepyeni bağımsızlığa kavuşan bu toplumun gençleri burjuva toplumunun ideolojik biçimlendirmesine henüz kapılmamış durumda idiler. Burjuva iktisadının ana öğretileri de gençlerin beyinlerine henüz nüfuz etmemişti. Öğrencilerimden biri de, dört yıl önce ülkesinin bağımsızlık savaşına katılmış bir eski gerilla idi. Yeni rejim eski gerillalara üniversite kapılarını açmıştı. 30 yaşını aşmış bu öğrenciye seminer ödevi olarak “maddeci tarih görüşü”nü verdim. Çok güzel bir ödev hazırlamış. İlgili klasik metinleri okumuş; anlamış, iyi bir özet ve değerlendirme içeren bir seminer sunuşu yaptı. Sonunda, “Dünyayı ve toplumları anlamak istiyorsak, bundan daha işe yarar bir kuramsal yaklaşım düşünemiyorum. Fakat eksikleri de var; mesela, Çimanimani Dağları’nda gerçekleşen olayları açıklayamıyor” dedi.</p>
  <p class="normal1">Ben hoca olarak yeniyim. Geleli üç dört ay olmuş. Bu garip yorumun üzerinde bir şey diyemedim. Başka şeyleri tartıştık. Semineri tamamladık. Sonrasında Afrikalı arkadaşlarıma “nedir bu Çimanimani Dağları’nda olan şeyler?” diye sordum. Dediklerine göre, Zimbabwe’yi Mozambik’le birleştiren bölgedeki Çimanimani Dağları, maddeci dünya görüşüne göre, ters bir jeolojik yapıya sahip; yukarıya çıkarken, iniyor gibi hissediyorsunuz; inerken çıkıyor gibi oluyorsunuz. Ve kolaylıkla yolunuzu kaybedip kayboluyor veya kazaya uğrayıp telef olabiliyorsunuz. Dahası, Mozambik’te de o sırada bir iç savaş olduğu için, çeteler zaman zaman orada pikniğe ve gezintiye çıkan pek çok kişiyi, özellikle gençleri kaçırıyor. Bu, maddeci açıklama. Fakat yaygın halk inancına göre, o bölgeye ruhlar hâkim ve kendilerini tedirgin eden insanları alıp götürüyorlar. Bu inancın çok yaygın olduğunu da orada fark ettim. Hatta benim bölümümün ekonometri hocası Masaya’nın iki çocuğunun Çimanimani Dağları’nda kaybolduğunu; askerî birliklerin aramalarına rağmen sonuç alınamayınca, Amerikan asıllı olan karısıyla beraber bir büyücüye (Zimbabwe’deki adıyla bir n’anga’ya) gidip çocuklarına ne olduğunu sorduğunu; büyücünün de, “çocuklarınız ruhlar tarafından alındı, çünkü onları tedirgin etmişler” diye cevap verdiğini de duydum.</p>
  <p class="normal1">Benim Afrikalı devrimci, eski gerilla öğrencim, Marksizmin tarihsel analiziyle anlaşıyor; ancak, iş ruhlar dünyasına gelince, alternatif açıklamaya sapasağlam inanıyor. Buradan nereye geleceğiz? İşte bu da Marx’ın büyük programının öğelerinden biri. “İnançlar sistemi ve ideoloji dünyası bir toplumsal kuruluşun neresinde yer alıyor; nerede yaşıyor; ne kadar direniyor; nasıl direniyor; bu direniş toplumsal dönüşümlere ayak bağı oluyor mu; ne kadar?” gibi sorulara getiriyor bizi.</p>
  <p class="normal1">Hepinize teşekkür ederim.</p>
</body>
</html>