<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>Emperyalizm2</title>
  <link href="../Styles/stylesheet.css" rel="stylesheet" type="text/css" />
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <h2 class="h2baslik" id="calibre_toc_6">Bir Üçüncü Dünya Ülkesinde İlerici Bir İktisatçı<sup class="calibre3"><a href="../Text/Emperyalizm2_split_056.html#footnote-695-1" id="footnote-695-1-backlink">[1]</a></sup></h2>
  <p class="normal2">I</p>
  <p class="normal1">Bu akşam sizinle iktisat değil, iktisatçılar üzerine konuşacağım. Bu, bir üçüncü dünya ülkesinden gelen daha yaşlı kuşaktan bir iktisatçının, diğer bir üçüncü dünya ülkesinin (kendisiyle ilerici bir dünya görüşünü muhtemelen paylaşan) genç iktisatçılarıyla söyleşisi olacak.</p>
  <p class="normal1">Bilmem, dinleyicilerimin dünya görüşü hakkında bu varsayımı yapmaya ne kadar hakkım var? Bu öğrenci topluluğunun siyasi eğilimleri hakkında yanılmışsam, içinizdeki tutucu kişilerin, konuşmalarımı (eğer isterlerse) “ilgisiz gözlemciler” olarak izlemekle yetinmelerini rica edeceğim; zira söyleyeceklerim sadece kendilerini ilerici olarak görenleri ilgilendirecektir.</p>
  <p class="normal1">“İlerici iktisatçılar”ın sorunları üzerine konuşmaya başlamadan önce, bu yafta ile ne kastettiğimi açıklamam gerekiyor.</p>
  <p class="normal1"><span class="idebold">İlerici iktisatçılar</span> ifadesiyle bu aşamada sadece Marksistleri kapsamadığımı ilk başta söylemem gerekiyor. Zira sınıflı bir toplumda yaşayan bir aydının Marksist olması için, ciddi, ağır ve pek de ödüllendirici olmayan güç bir yolun katedilmesi gerekir. Bu, kolaylıkla <span class="idebold">bahşedilecek değil</span>, <span class="idebold">kazanılması gereken</span> bir unvandır.</p>
  <p class="normal1">Ayrıca, inanıyorum ki, bir az gelişmiş ülkenin bu çabayı gösterme fırsatını henüz bulamamış olan, meslek hayatlarının başlangıcında olan aydınları da, yaşadıkları topluma ilişkin bazı değer ve bakış açılarını paylaşıyorlarsa ilerici kabul edilmelidir.</p>
  <p class="normal2">II</p>
  <p class="normal1">Az gelişmiş bir toplumda ilerici iktisatçıları belirleyen bu ortak değerler, dünya görüşleri, edinimler nelerdir? Burada iktisatçılarla, iktisatçılar hakkında konuşmakta olduğum için sözünü ettiğim bu değerler, tavırlar ve edinimlerin öncelikle <span class="idebold">iktisadi sorunlar</span> ile ilgili olması gerekir. Bunları üç başlık altında toplamayı öneriyorum: Yaşadığınız toplumdaki <span class="idebold">bölüşüm ilişkileriyle, dış ekonomik bağlantılarla</span> ve doğrudan doğruya <span class="idebold">ilerleme olgusuyla</span> (daha açıkçası üretim güçlerinin gelişmesiyle) ilgili olan değerleri ve bakış tarzlarını kastediyorum.</p>
  <p class="normal1">Bu üç alandaki ilerici tavırları tanımlamak için aşağıdaki formülasyonlara başvurabileceğimizi düşünüyorum.</p>
  <p class="normal1"><span class="idebold">Bölüşüm ilişkileri</span> söz konusu olduğunda, ilerici bir tavır, dolaysız üreticilerin, emekçi sınıfların ve yoksulların<sup class="calibre3"><a href="../Text/Emperyalizm2_split_056.html#footnote-695-2" id="footnote-695-2-backlink">[2]</a></sup> göreli ekonomik durumları lehine olan her değişikliğin olumlu bir değişim olarak kabul edilmesini gerektirir. Aslında bu ifade, herhangi bir sınıflı toplumda solu sağdan ayıran geleneksel, başlıca ölçütü vermektedir. Fakat biz yirminci yüzyılın sonlarına yaklaşırken, kutuplaşmış bir dünya ekonomisinin az gelişmiş bir ortamı içinde konuşuyoruz. Bu nedenle, ek ölçütlere gereksinim duyuyoruz.</p>
  <p class="normal1"><span class="idebold">Dış ekonomik ilişkilere</span> gelince, ilerici bir tavır, ekonomimizin dış bağımlılığının azalmasına, hafiflemesine yol açan herhangi bir değişikliğin olumlu bir değişim olarak kabul edilmesini gerektirir.</p>
  <p class="normal1">Bu iki tavra, zaman zaman üretim güçlerinde <span class="idebold">regresif</span> (tutucu) yaklaşımların geçmişe (o “güzel eski günlere”) duyulan bir özlemle birleşmesi ve sürekli bir durgunluğa, hatta ekonomik çöküşe mal olabilecek eşitlikçi ve tecritçi stratejilerin savunulması refakat edebilir. İlerici bir dünya görüşünün, maddi gelişmeyle tutarlı olması gerekir. Üçüncü bir ölçütü bu nedenle ortaya koyabiliyoruz: <span class="idebold">Üretim güçlerinin gelişimine</span> katkı yapan herhangi bir ekonomik değişme olumlu görülmelidir. Az gelişmiş dünyadaki “sol”, üretim güçlerinin uzun dönemde gelişimine imkân verecek süreci geleneksel olarak <span class="idebold">sanayileşmede</span> aramıştır.</p>
  <p class="normal1">İktisat politikası tartışmalarının daha yerleşik terminolojisine dönüştürülürse, bu üç ölçüt, <span class="idebold">bölüşüm,</span> <span class="idebold">ekonomik bağımsızlık</span> ve <span class="idebold">büyüme</span> ile ilgili çok genel politika amaçları olarak ifade edilebilir.</p>
  <p class="normal2">III</p>
  <p class="normal1">Bu genellik düzleminde alınırsa, ekonomik konularda ilericiliği tanımlayan bu ölçütleri, beni dinleyen herkesin kabul edeceğine eminim. Eğer böyleyse, bu tavrınızı, üniversite yerleşkesinden dışarıya, toplum hayatına adım attığınız anda aydınlar olarak ve iktisat mesleğinden insanlar olarak savunmanız ve yaymanız gerekecektir; sizden bu beklenecektir. Bunu nasıl, hangi üslup ve tarz içinde yapacaksınız? Ne yazık ki, bu bağlamda üçüncü dünyada solda yer alan iktisatçıları bekleyen bir dizi güçlük söz konusudur.</p>
  <p class="normal1">Ne kastettiğime ışık tutmak için bugünlerde dünyanın her yerinde az gelişmiş ekonomiler için geçerli olan bir örnek vereceğim. Bu örnek, son yıllarda emperyalist sistemin güç odaklarının (IMF’nin, Dünya Bankası’nın, OECD’nin ve resmî yardım kuruluşlarının) giderek artan sıklıkta ve az gelişmiş ekonomilere insafsızca kabul ettirilen istikrar programları ile ilgilidir. Eminim ki bu kötü şöhretli paketin bileşenlerini çok iyi biliyorsunuz; ama yine de en önemli öğelerini üç grup altında özetleyeyim:</p>
  <p class="normal1"><span class="idebold">• Ulusal ekonomilerin, piyasaya dayalı bir kaynak tahsisine, hem içsel, hem de dışsal doğrultularda, yöneltilmesi...</span> <span class="idebold">Dışsal doğrultuda</span> bu yöneliş, yüksek boyutlu bir devalüasyonu izleyen “<span class="idebold">gerçekçi</span>” döviz kurları ve korumacı araçların tasfiyesi aracılığıyla “dışa açılma” ve böylece “ithal ikameci” olarak adlandırılan modelden ihracat önceliğine geçiş anlamına gelir.</p>
  <p class="normal1"><span class="idebold">• İç talebin, öncelikle emek gelirlerinin bastırılması yoluyla daraltılması...</span> Çeşitli biçimlerde ücret kontrolleri, ücret-mallarına verilen sübvansiyonların kaldırılması ve sosyal harcamaların kısıtlanması bu hedefi gerçekleştirecek mekanizmalardır.</p>
  <p class="normal2">• Devletin üretim alanlarından adım adım uzaklaştırılması, genel olarak özel yatırımların, özellikle de yabancı yatırımların teşviki...<sup class="calibre3"><a href="../Text/Emperyalizm2_split_056.html#footnote-695-3" id="footnote-695-3-backlink">[3]</a></sup></p>
  <p class="normal2">IV</p>
  <p class="normal1">Bu politika paketini ilerici iktisatçılar olarak nasıl değerlendireceğiz? Çoğunuzdan benzer yanıtlar alacağımı ve herhalde şunları söyleyeceğinizi düşünüyorum: “Bu politika modeli, uluslararası sermayenin ve onun yerel ortaklarının az gelişmiş ülkelerin emekçi kitlelerine karşı oluşturduğu bir komplodur. Amacı sanayileşme doğrultusundaki çabaları köstekleyerek bu ekonomilerin dış bağımlılığını artırmak ve uzun dönemde ülkelerimizi hem mutlak, hem de göreli olarak ekonomik geriliğe mahkûm etmektir.”</p>
  <p class="normal1">Böylece, iktisat politikaları konularında ilerici bir tavrı tanımlamada kullandığım üç ölçüt (yani, bölüşüm, ekonomik bağımsızlık ve büyüme ölçütleri) açısından, bu politika paketine kesinlikle karşı çıkılması, direnilmesi sonucunu çıkaracaksınız ve bu açık seçik sonucun, daha derinliğine tartışılıp değerlendirilmesinin pek de gerekli olmadığını düşüneceksiniz.</p>
  <p class="normal1">Bu değerlendirme doğru mudur? Birkaç yerde rötuşlar yapılabilir; ama esas olarak doğru olduğunu düşünüyorum.</p>
  <p class="normal1">Peki, ama bu değerlendirmenin arka planındaki muhakeme için ne söylenebilir? O da yeterince tatminkâr ve ikna edici midir? Bu gerekli bir sorudur; zira iyice düşünürseniz fark edeceksiniz ki yaptığınız değerlendirmenin arkasında gerçek anlamda bir ekonomik muhakeme yoktur. Değerlendirmeniz, standart bir istikrar programının, emek-karşıtı, devletçilik-karşıtı ve emperyalizm yanlısı olduğu hususlarında güçlü bir izlenim bırakan öğelerinin sıralanmasından kaynaklanıyor.</p>
  <p class="normal1">Bu izlenimlere dayanan bir değerlendirme, sadece siyaset düzlemi için yapılacaksa; yani, kamuoyunu ve emekçi kitleleri, yaşam koşullarını hedefleyen kötü niyetli saldırıya karşı mücadeleye yöneltmeyi hedefliyorsa, kabulümdür.</p>
  <p class="normal1">Ne var ki, burada iktisatçılara hitap ediyorum. Değerlendirmeye çalıştığımız politika modeline karşı tepkiniz bu düzeyde bir muhakeme üzerine inşa edilecekse; hiç şüphem yoktur ki hasımlarınızla (yani bu modelin beyin takımını temsil eden neoklasik, ortodoks iktisatçılarla) ilk karşılaşmanızda, iskambil kâğıtlarından yapılmış bir bina gibi çökmeye mahkûmdur. Temel değerlendirmemizin doğru olması, istikrar politikaları tartışmasının ardında, ulusal ve uluslararası düzlemlerde temel sınıfsal tavırların yatmakta olduğunu gösterir. Ve bu durum, uzlaşmaz çıkarlar nedeniyle çatışan tarafların ideolojik bir mücadelesini de kaçınılmaz kılar. Bu mücadelede hasımlarımız neoklasik okulun temsilcileri olacaktır.</p>
  <p class="normal1">Söz konusu karşıtlıklar benim ifade ettiğim kadar önemliyse, egemen güçlerin ideolojik tavırlarının bilimsel doğrular olarak gösterilmesi gerekecektir ve bunun için hem maddi olarak, hem de entelektüel alanlara astronomik boyutlarda kaynakların tahsis edilmiş olması çok doğal olacaktır. Batı’nın tüm eğitim ve araştırma kurumları, emperyalizmin kontrolündeki tüm uluslararası örgütler, yıllardan beri, Güney’deki ülkeler için hazırlanan iktisat politikası reçetelerini teorik olarak doğrulamak için bu yüzden uğraşmaktadırlar. Ve bu sistematik çaba, hafife alınıp geçiştirilemeyecek kadar rafine sonuçlar üretmiştir.</p>
  <p class="normal2">V</p>
  <p class="normal1">Şimdi size hem geleneksel, Ortodoks istikrar programlarının savunulmasında kullanılan ana öğeleri sunan; hem de Zimbabwe’nin ilerici iktisatçıları olarak bu savunmanın dayandığı muhakemeye nasıl karşı çıkabileceğinizi sınayan bir senaryo önereceğim.</p>
  <p class="normal1">Senaryoya göre, buradaki dinleyiciler, kendilerini ülkelerinin ve yoksulların çıkarlarını savunmaya adamış genç devlet görevlileri olarak bir IMF/Dünya Bankası ekibiyle bir istikrar programını müzakereye başlamış olsunlar. Siyasi iktidarın, önerilen programın yararları, sakıncaları hususunda kararsız olduğunu; bu nedenle bir kabine toplantısında iki tarafın çatışan görüşlerinin dinlenmesinin kararlaştırıldığını da varsayalım.</p>
  <p class="normal1">İlk konuşma hakkı size veriliyor ve daha önce özetlediğim doğrultuda görüşlerinizi ortaya koyuyorsunuz. Önerilen politikaların bölüşüm, ekonomik bağımsızlık ve büyüme (sanayileşme) üzerinde olumsuz sonuçlar yaratacağını vurgulayarak programa kesinlikle karşı çıkıyorsunuz.</p>
  <p class="normal1">Söz sırası uluslararası uzmanlara geliyor. Uzmanlar, itirazlarınıza sizin ölçütlerinizi kullanarak karşı çıkacaklarını ve ulaştığınız sonuçların sizin ölçütlerinizle tutarsız olduğunu göstereceklerini ileri sürüyorlar.</p>
  <p class="normal1">İlk önce bölüşüm sorunlarını tartışmaya başlayan yabancı uzmanlar, ücretlerdeki gerilemenin gelir dağılımı üzerindeki olumsuz etkileri üzerindeki savlarınızın tamamen yanlış olduğunu ileri süreceklerdir. Gelir dağılımının son tahlilde haneler arasındaki eşitsizlikleri ölçmesi gerektiği dikkate alınırsa, bir bölüşüm “düzelmesi”nin meydana gelmesi için ekonomideki en düşük gelir gruplarının payının artması gerekir. Zimbabwe verileri kullanılarak gösterilebilir ki, ekonomideki en düşük gelir grupları, işsizlerden, kırsal yoksullardan ve enformel sektörde yer alanlardan oluşmaktadır ve kentlerin kayıtlı sektöründe çalışan işçilerin, aslında toplumun ayrıcalıklı gelir gruplarına mensup oldukları görülecektir. Kentli işçilerin reel ücretlerindeki bir gerileme, böylece ve istatistiksel olarak gelir eşitsizliklerini azaltacaktır. Ancak, hikâyenin arkası da vardır. Aynı gerileme, ücret düzeyleriyle emek talebi arasındaki ters yönlü bağlantı nedeniyle, istihdamı da doğrudan doğruya artıracaktır.</p>
  <p class="normal1">Öte yandan, istikrar politikası modeli, bir bütün olarak kaynak tahsisini düşük gelirli hanelerin yoğunlaştığı sektör olan tarımın lehine dönüştürmeyi öngörür. Bu süreçlerin net sonucu, ücretlerdeki gerilemeye rağmen, hatta kısmen o nedenle, ulusal düzlemde gelir dağılımının düzelmesi olacaktır.</p>
  <p class="normal1">Uzmanlarımız devam edecekler ve ihracat-öncelikli bir stratejiye yönelmenin bölüşüm sonuçlarının bunların da ötesinde olduğunu söyleyeceklerdir. Dışa karşı korunan bir ekonomi, ithalatçılar ve iç pazarda ayrıcalıklı konumlardaki sanayiciler için “koruma rantları” yaratır. Dünya piyasalarına açılma ve bürokratik kontrollerin kaldırılması bu ayrıcalıklı konumların ve rantların yok olmasına yol açar. Uzmanlar, biraz da iğneleyerek soracaklardır: “<span class="ideitalik">Milliyetçi ve radikal hasımlarımız, acaba Zimbabwe’deki uluslar-ötesi şirketlerin ayrıcalıklı konumlarının süregelmesinin kampanyasını mı yapıyorlar?”</span></p>
  <p class="normal1">Dış bağımlılığa gelince, IMF/Dünya Bankası uzmanları, yeniden üretimini ancak kronik dış dengesizlik koşullarında sürdürebilen bir ekonominin dışa karşı bağımsız sayılıp sayılmayacağını sorgulayacaklardır. Dış dengeye ulaşmanın en etkin ve maliyetsiz yöntemi devalüasyonu izleyen gerçekçi bir kur sistemidir. Bu sistem, ithalatı kısıtlayıp ihracatı kamçılayacağı için dünya ekonomisiyle daha bağımsız, kendi kaynaklarına daha fazla dayanan bir bütünleşmeye yol açacaktır.</p>
  <p class="normal1">Uzmanlar, son olarak büyüme konusuna giriyorlar ve ulusal hasıladaki bir artışı sağlamanın ilk ve en önemli ön koşulunun, <span class="idebold">etkinlik</span> olduğunu vurguluyorlar. İstikrar programı da, esas olarak bu kavram üzerine inşa edilmiştir. Ulusal düzlemde etkinlik, aynı miktarda ulusal kaynak kullanarak daha yüksek bir ulusal hasıla elde etmek; aynı yatırım oranıyla daha yüksek çıktı sağlamak, buna bağlı olarak sermaye-hasıla oranının aşağıya çekilmesi anlamına gelir. Örneğin, tarımsal üretimi artırmak için daha fazla traktör gerekebilir. İyi ama traktör <span class="idebold">üretmek</span> tutkusu, saplantısı nereden geliyor? Uzmanlar matematiksel olarak kanıtlayacaklardır ki, traktör sanayiine yatırılacak kaynaklar olduğu gibi tütün üretimini ve dolayısıyla tütün ihracatını artırmaya tahsis edilse, yerel traktör sanayiinde gerçekleşmesi istenen kapasite ve üretim artışının çok daha üzerinde traktör ithal edilmesi mümkün olacaktır. Karşılaştırmalı üstünlükler yaklaşımının arkasındaki büyüme etkeni budur. Ve bu doğruyu, emperyalizm ve bağımlılık üzerinde muğlak, belirsiz söylemlerle yanlışlayamazsınız.</p>
  <p class="normal1">IMF/Dünya Bankası ekibi konuşmalarına son verirken şunları söyleyeceklerdir: “<span class="ideitalik">Zimbabweli meslektaşlarımızın iyi niyetlerine saygı duyuyoruz; ancak, iktisat politikaları seçenekleri üzerinde daha ciddi biçimde çalışmak zahmetine girmelerini de tavsiye ederiz. Ülkelerinin çıkarlarına o zaman daha fazla hizmet edeceklerini düşünüyoruz.</span>” Toplantı bittikten birkaç ay sonra, gelişmekte olan ülkelerin kamu yönetiminde görev yapan iktisatçılar için açılan (örneğin döviz kuru politikaları üzerindeki) bir eğitim programına katılmak için bir davet alırsanız şaşırmayınız. Radikal olmanın, bazı hallerde işe yarayabileceğini de böylece fark etmiş olacaksınız.</p>
  <p class="normal2">VI</p>
  <p class="normal1">İlerici bir iktisatçı olarak halkınıza karşı borcunuzu ödeyebilme fırsatı bu durumda elinize geçmiş olur. Yaptığınız ilk değerlendirmeye yöneltilen saldırıya, başlangıçtaki konumunuzu koruyarak karşı koyamazsınız. Size yönetilen savları, hasımlarınızın iç mantığına tamamen hâkim durumda yanıtlayabilecek, reddedebilecek ve alternatif bir çözümlemeyi sunabilecek biçimde cihazlanmış olmanız gerekecektir.</p>
  <p class="normal1">Marksist politik iktisada hâkimiyet bu aşamada kritik rol oynar. Bu cihazlanma, ülkenizdeki emekçi kitlelerin kaderini belirleyen etkenleri açık seçik kavrayabilmenizi; sorunları doğru sunabilmenizi ve burjuva kuramlarının bilimsel görünüşlerinin ardındaki ideolojik konumları teşhir edebilmenizi sağlayacaktır.</p>
  <p class="normal1">Örneğin, gelir dağılımı sorunları söz konusu olduğunda Marksist politik iktisat size gösterecektir ki, sınıflı bir toplumda bölüşüm ilişkilerini çözümleyecek doğru kavramsal çerçeve sadece sömürü ilişkilerine; yani, dolaysız üreticilerin yarattığı “artık”a, el koyma mekanizmalarına dayandırılabilir. Bu nedenle gelir dağılımını etkileyen herhangi bir değişiklik, geçerli üretim ilişkileriyle bağlantılı sömürü ilişkileri üzerindeki etkilere bakılarak değerlendirilmelidir. Böylece “sol” bir bakış açısı izliyorsanız, işçileri kapitalistlere; küçük köylüyü tüccara ve ticaret sermayesine, tefecilere ve finans kapitale; topraksız köylüyü ve kiracıyı toprak sahibine karşı koruyan, yararlandıran herhangi bir politika değişikliğini olumlu kabul etmeniz gerekir.</p>
  <p class="normal1">Bu yaklaşım, size temel (birincil) üretim ilişkileri düzleminde dolaysız emekçilerin farklı bileşenlerini oluşturan sınıflar arasında karşıtlıklar olmayacağını gösterir. Böylece, hasımlarınızın bölüşüm sorunlarını çözümlerken izledikleri temel kavramsal çarpıtmaları ortaya koymanız mümkün olacaktır. Birinci olarak, yabancı uzmanların kullandığı bölüşüm modelinde, dolaysız üreticileri oluşturan çeşitli sınıf ve gruplar (özellikle kentli işçilerle diğer yoksullar) arasındaki karşıtlıklar ana sorun olarak sunulmuştur. İkinci olarak, onlar “artık”ın egemen sınıfların çeşitli bileşenleri arasında yeniden paylaşımını da temel bölüşüm sorunları olarak göstermişlerdir. İthal ikameci ve ihracata dönük sermaye grupları (“koruma rantları ile ihracat sübvansiyonları”) arasındaki veya sanayi ve finans sermayeleri (“faiz oranıyla ilgili politikalar”) arasındaki çıkar karşıtlıklarıyla bağlantılı sorunların tümü bu yaklaşımı yansıtır. Kısacası, eleştiriniz gösterecektir ki, burjuva kuramları ideolojik özellikleri nedeniyle bölüşüm sorununu <span class="idebold">üreten ve sömüren sınıflar arasındaki bir karşıtlık olarak değil</span>, tam aksine <span class="idebold">bu sınıfların içsel çelişkileri olarak</span> sunmaktadırlar.</p>
  <p class="normal1">Dış ekonomik ilişkilere gelince, Marksist politik iktisat dünya kapitalist sisteminin içsel hareket yasalarından türeyen, <span class="idebold">eşitsizliğe dayalı hegemonya ve bağımlılık ilişkilerinin</span> incelenmesinde rakipsizdir. Böylece, Marksizme yeterli olarak hâkimseniz, istikrar politikalarının dışsal boyutları söz konusu olduğunda hasımlarınızın zafiyetlerini açık seçik ortaya koyabileceksiniz.</p>
  <p class="normal1">Büyüme sorunları söz konusu olduğunda, Marksist politik iktisat size, son iki yüzyılın kapitalist ve sosyalist gelişme biçimlerine ışık tutan tarihsel bir perspektif sağlayacaktır. Bu perspektif, hasımlarınızın sanayileşme ile büyüme arasındaki bağlantıları göz ardı ettiğini ortaya koyacaktır. Böylece gösterebileceksiniz ki, sanayileşme problemlerini “traktör üretmek mi; ithal etmek mi?” sorusu tartışılırken uygulanan statik, kısa vadeli fayda-maliyet hesaplamalarıyla aydınlatmanız mümkün değildir.</p>
  <p class="normal1">Sanayileşme dolaysız üreticilerin doğa üzerinde egemenlik kurmaları anlamına gelir ve bu yüzden az gelişmiş bir ülkede üretim güçlerini geliştirebilmenin tek yoludur. Ayrıca, sanayileşme modern çağların en ilerici sosyal sınıfının yaratılması anlamına gelecektir ve sathi bir fayda-maliyet yaklaşımının kavrayabilme yeteneğini aşan bir toplumsal dönüşümün anahtarını sağlayacaktır.</p>
  <p class="normal1">Etkinlik kavramıyla ilişkili dar kapsamlı sorunlarda dahi Marksist politik iktisat size güçlü karşı-savlar sağlayacak; birikim, yapısal dönüşüm ve büyüme süreçlerine ışık tutan dinamik, uzun dönemli sorunlarla kısa dönemli, statik optimizasyon sorunları arasında uzlaşmazlık olduğunu gösterecektir. Neoklasik analiz ikinci sorunsalın tutsağıdır; Marksizm ise birincisini kavramak ve çözümlemek için çok önemli bir araçtır. Az gelişmiş ekonomilerin kaderleri açısından belirleyici olan yaklaşımın, yapısal ve dinamik öğelere dayanması gerektiğini böylece ileri sürebileceksiniz.</p>
  <p class="normal1">Her şeye rağmen, bu çok gerekli ilk açılımın, neoklasik bakış açısının ortaya attığı bazı politika sorunlarını tamamen karşılamadığını da fark edeceksiniz. Zira Marksist politik iktisat, çağdaş kapitalist ekonomilerin kısa dönemli dengesizlik sorunlarını yanıtlayabilecek biçimde yapılanmış değildir. Bu alanlarda doğru soruları soruyor olabiliriz; ancak bu, her zaman doğru yanıtları vermemizi sağlayamayabilir.</p>
  <p class="normal1">Çağdaş az gelişmiş ekonomilerde ücret düzeyiyle işsizlik arasındaki bağlantı nasıldır? Günümüzün sanayi teknolojisinin bünyesinde teknik seçimi hususunda var olan özgürlük alanı ne kadar geniştir? Gelir dağılımı değişiklikleri bu alan üzerinde ne kadar etkilidir? Döviz kurundaki değişmeler, ihracat ve ithalatın düzeylerini, değerlerini ve bileşimini; göreli fiyatları; sektörler arası kaynak tahsisini ve gelir dağılımını hangi doğrultularda ve ne kadar etkilemektedir? Faiz hadlerinin fiyatlama davranışları, kaynak tahsisi ve yatırımlar üzerindeki etkileri hakkında neler söyleyebiliriz? Bunlar, Marksist politik iktisadın hazır yanıtlar sağlamadığı sorulardan bazılarıdır. Ancak, mevcut iktisat yazınının içinde bol miktarda ampirik malzeme ve kuramsal ipucu, âdeta belirlenip kullanılmak üzere bizi beklemektedir. Bu görev üçüncü dünyadaki ilerici ve Marksist iktisatçılara düşmektedir.</p>
  <p class="normal1">Az gelişmiş bir ekonomide ilerici bir iktisatçı olmak, bu nedenlerle çok önemlidir. Birlikte, bir arada disiplinimizin gelişimine katkı yapacak durumdayız. Mesleğimiz ve üstlendiğimiz görev, bu yüzden kesintisiz ve yoğun çabayı gerekli kılar. üçüncü dünyanın ilerici iktisatçıları, bu tür çabaların sonunda ve Marksizmin güçlü araçlarını iyi kullanarak uluslararası sermayenin resmî iktisatçılarının ideolojik saldırısına karşı koyabilirler ve ülkelerinin karşı karşıya bulunduğu ekonomik çelişkilere alternatif çözümler geliştirmeye başlayabilirler.</p>
  <p class="normal1">Ancak, dikkat ediniz: Bu türden ciddi ve hayat boyu sürmesi gereken çalışmaları gerçekleştirmezseniz, bir üçüncü dünya ülkesinin ilerici iktisatçıları olarak yok olma tehlikesiyle karşı karşıyasınız. İman tazeleyici sloganlar adım adım etkisini yitirir; sönüp gider; hasımlarınıza karşı ideolojik yenilgiler morallerinizi bozar. Giderek, gerçek hayatın, geçen yüzyılın aşınmış yapıtları tarafından açıklanamayacak kadar karmaşık olduğunu hissetmeye başlayacaksınız. Hiç fark etmeden egemen ideoloji sizi biçimlendirmeye başlar. İdeolojik teslimiyetinizi doğrulayacak savunma mekanizmaları geliştirmeniz bir sonraki adım olacaktır. Kesinlikle öngörebilirim ki, bu doğrulama son aşamada “Marksizmin yetersizliklerine” saldırı biçimini alacaktır. Bu saldırı, çoğu zaman Marksizmi tümüyle kavramadaki yetersizliklerinizden ve fikrî tembelliğinizden kaynaklanacaktır. Ve şüphesiz ki daha fazla ödüllendirileceğiniz bir hayat sizi bekliyor olacaktır.</p>
  <p class="normal1">Zimbabweli iktisatçılar olarak bu kasvetli geleceğe mahkûm olmayacağınızı samimiyetle ümit ediyorum. Bu olasılığa karşı tek çare vardır: çok çalışmak, eleştirel düşünce ve militan bir sınıfsal tavır...</p>
</body>
</html>