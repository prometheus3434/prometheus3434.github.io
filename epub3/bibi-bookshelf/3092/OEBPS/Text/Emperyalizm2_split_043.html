<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>Emperyalizm2</title>
  <link href="../Styles/stylesheet.css" rel="stylesheet" type="text/css" />
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <h2 class="h2baslik" id="calibre_toc_37">Savaş Yıllarının Bölüşüm Göstergeleri ve “Rantlar” Sorunu<sup class="calibre3"><a href="../Text/Emperyalizm2_split_087.html#footnote-26402-1" id="footnote-26402-1-backlink">[1]</a></sup></h2>
  <p><br class="chapter" /></p>
  <p class="normal1">İkinci Dünya Savaşı, Cumhuriyet dönemi iktisat tarihinin belki de en az incelenmiş zaman kesitini oluşturur. Hâlbuki savaş sonrasında Türkiye toplumunu 1930’lu yıllardan tamamen farklı bir gelişme doğrultusuna yöneltecek etkenlerin önemli bir bölümü, 1940-1945 yılları içindeki gelişmelerin sonucudur. Ayrıca, savaş yıllarının güç ve olağanüstü koşullarında iktisat, siyaset, eğitim ve kültür alanlarındaki devlet politikalarının oluşumu ve uygulanması, CHP iktidarının yapısını ve içerdiği çelişkili eğilimleri ortaya koyacak ilginç bir inceleme alanı olarak görülebilir. Ekonomik yapının, savaşın yarattığı şoklara (ve bunları karşılamaya çalışan politikalara) karşı gösterdiği tepki ve uyum mekanizmalarının incelenmesi, iktisatçı bakımından bir hayli ilgi çekici olmalıdır.</p>
  <p class="normal1">Bu yazıda, bu doğrultuda bir adım olması umuduyla savaş yıllarına ait bazı temel (ve nicel) bölüşüm göstergeleri sunulup kısaca tartışılmaktadır. Bu tartışma, son yıllarda iktisat yazınımızda önemli bir yer tutmaya başlayan “rant ekonomisi” kavramının işe yararlığı konusunda bazı şüphelerin ifade edilmesine de vesile olacaktır.</p>
  <p class="normal1">Savaş yıllarında gelir dağılımında meydana gelen göstergelerden<sup class="calibre3"><a href="../Text/Emperyalizm2_split_087.html#footnote-26402-2" id="footnote-26402-2-backlink">[2]</a></sup> hareketle ve 1930’lu yıllardaki gelişmelerle de bağlantı kurarak, aşağıdaki saptamaların yapılabileceğini sanıyorum:</p>
  <p class="normal1">1. Tarım/sanayi göreli fiyat ilişkilerinin, savaş yıllarında tarım lehine döndüğü anlaşılıyor. Sınaî fiyatlardaki artış, toptan eşya fiyatlarının belirgin bir biçimde gerisinde kalmış; buğday ve tütün fiyat endeksleri sınaî fiyat endekslerinin çok üzerinde (pamuk fiyatları ise başa baş) seyretmiştir. Bu gelişme, 1930’lu yıllarda gözlenen fiyat hareketlerinin tam zıddıdır.</p>
  <p class="normal1">2. Salt iç ticaret hadlerinin yarattığı bölüşüm etkilerini telafi edecek veya güçlendirecek üretim değişmeleri gözlenmiş midir? Pamuk ve tütün üretimi savaş koşullarından sınaî üretim kadar etkilenmemiştir. Buğday üretimi ise %37 gerileyerek sınaî üretimden (-%22) daha fazla düşmekle birlikte, buğday fiyatlarındaki artış üretimdeki daralmayı sınaî ürünlerde gözlenenden daha fazla telafi etmektedir. Gerçekten de, fiyat hareketleri incelenen dört gruba (sanayi, buğday, tütün, pamuk) ait üretim ve fiyat endekslerinin 1944-1945 değerlerinin her bir grup için çarpımı, sanayinin üç tarımsal ürünün gerisinde kaldığını göstermektedir.</p>
  <p class="normal1">3. Tarım içi fiyat ilişkileri bakımından ise, 1930’lu yılların sanayileşme yükünü büyük ölçüde sırtlayan buğday üreticilerinin, savaş yıllarında <span class="idebold">göreli durumlarını</span> belirgin biçimde düzeltmiş oldukları söylenebilir: Büyük buhranla birlikte buğday fiyatları büyük bir çöküntüye uğramış; buğday/sanayi fiyat endeksleri arasındaki oran, 1924 = 100 kabul edilirse, 1931-1932’de 70’e kadar düşmüştü. 1930’lu yıllar, buğday fiyatındaki bu göreli düşüklüğün sürdürüldüğü bir dönemdir. Sözü edilen fiyat endeksleri arasındaki oran 1938-1939’da hâlâ 68’dir. Savaş yıllarında fiyatı en çok artan ürünün buğday olduğu gözleniyor.<sup class="calibre3"><a href="../Text/Emperyalizm2_split_087.html#footnote-26402-3" id="footnote-26402-3-backlink">[3]</a></sup> Fiyat endekslerini buğday/sanayi oranına dönüştürerek önceki dönemlerle karşılaştırırsak, bu değerin 1924 düzeyini aşmış olduğu ortaya çıkacaktır. Şüphesiz, buğday fiyatındaki sıçrama <span class="idebold">piyasaya dönük çiftçilerin göreli durumlarını</span> ve daha da önemlisi, buğdayı pazarlayan <span class="idebold">ticaret sermayesinin</span> durumunu düzeltmiştir. Geçimlik üretim yapan Anadolu köylüsü ise, faal emek gücünün önemli bir bölümünün silah altına çağrılmasından doğan üretim düşmelerinin sıkıntısını çekmiş ve 1944’te kabul edilerek 1946’da kaldırılan ve gayrisafi üretimden alınan °%10’luk bir vergi olan Toprak Mahsulleri Vergisi’nin yükü altında ezilmiştir. Göreli fiyatı 1930’lu yıllarda pek fazla aşınmamış olan tütünün ise hem fiyat, hem de üretim düzeyi bakımından savaş yıllarında da avantajlı durumunu sürdürdüğü gözlenmektedir.</p>
  <p class="normal1">4. Gelir dağılımı bakımından durumu en çok bozulan grubun işçi sınıfı olduğu ortaya çıkmaktadır. İstihdam (ve dolayısıyla emek verimliliği) rakamları bulunmamakla birlikte, millî hasılanın %25, sınaî üretimin %22 azaldığı bir dönemde reel ücretlerin yarı yarıya düşmesi, ücretlerin sınaî katma değer ve millî gelir içindeki paylarının da önemli ölçüde gerilemiş olduğunun dolaylı (ancak aşağı yukarı kesin) bir kanıtı olarak görülebilir. 1930-1939 yılları arasında ise, özel sanayide reel ücretlerin %12’ye yakın bir oranda gerilediği; ücretlerin millî gelirdeki payı artarken sınaî katma değerdeki payının hafifçe aşındığı saptanmaktadır. Bu gelişmeler 1930’lu yıllarda hızlı (özel sanayide yıllık ortalama artışlar olarak %13) bir istihdam artışına paralel olarak meydana gelmiş; dolayısıyla işçi sınıfını oluşturan çeşitli alt grupların mutlak hayat düzeylerinde herhangi bir gerilemeye muhtemelen yol açmamıştır<sup class="calibre3"><a href="../Text/Emperyalizm2_split_087.html#footnote-26402-4" id="footnote-26402-4-backlink">[4]</a></sup>. Savaş yıllarındaki gelişme ise, işçi sınıfının mutlak bir anlamda ve belirgin bir biçimde yoksullaşması anlamına gelmiştir.</p>
  <p class="normal1">5. Memurların sayısı ve reel gelirleri ile ilgili veriler bulunmamakla birlikte, memur maaşlarının millî gelirdeki payının savaş öncesi ile savaş sonu arasında aşağı yukarı aynı kaldığı anlaşılmaktadır. Millî gelirin %25 dolaylarında gerilediği dikkate alınır ve memur sayısının sabit kaldığı varsayılırsa, memurların hayat düzeylerinin de aynı oranda düştüğünü kabul etmek gerekir. Maaşlar/milli gelir oranı, 1930’lu yıllarda belli bir artma eğilimi göstermiştir. Bu artış muhtemelen hem kamu personelinin genişlemesi, hem de reel gelirlerde belli bir yükselmenin bileşkesidir. Savaşın ilk yıllarında Refik Saydam hükümetinin politikaları, maaşların millî gelirdeki payını 1941’de %10’a kadar yükseltmiş; ancak bu oran 1942-1943 yıllarının enflasyonu karşısında hızla aşınarak %5,3’e kadar düşmüş; savaşın son iki yılında ise yeniden yükselerek savaş öncesindeki orana yaklaşmıştır.</p>
  <p class="normal1">6. Bir genelleme yapacak olursak, savaş yıllarında gelir dağılımının piyasa için üretim yapan (incelediğimiz gruplarda hububat ve tütün üreten) çiftçinin, genel olarak burjuvazinin, özel olarak iç pazara dönük ve tarım ürünlerini pazarlayan ticaret burjuvazisinin lehine döndüğü söylenebilir. Bu dönüşümün muhtemelen bütün büyük, kalabalık gruplar için <span class="idebold">gelir düzeylerinin</span> gerilediği bir dönemde gerçekleştiği dikkate alınmalıdır. İdari işlemlerin (ve örneğin aşağıda tartışılacak Varlık Vergisi uygulamasının) büyük kayıplara ve kazançlara yol açtığı bir kıtlık, vurgun ve karaborsa ortamından, üst düzey bürokratik ve siyasi kadroların da belli ölçülerde “nemalandığı” malumdur. Savaş ekonomisinin ağır koşulları ise, işçi sınıfı ile geçimlik üretim yapan veya ürününü doğrudan pazarlayamayan küçük köylüye yüklenmiştir. Bu, emekçilerin örgütsüz olduğu ve siyasi iktidarı etkileme kanallarının bulunmadığı denetimsiz enflasyon ve yokluk dönemleri için olağan sayılması gereken bir sonuçtur.</p>
  <p class="normal1">7. Ancak bu görüntüyü belli bir ölçüde etkileyen önemli bir olağanüstü operasyona, <span class="idebold">Varlık Vergisi</span>’ne değinmemek, yukarıda çizilen tabloyu eksik bırakmak olacaktır.<sup class="calibre3"><a href="../Text/Emperyalizm2_split_087.html#footnote-26402-5" id="footnote-26402-5-backlink">[5]</a></sup> Bu vergi uygulaması ile hemen hemen tümü 1943 yılı içinde ve %70’i İstanbul’dan olmak üzere 114.368 mükelleften 315 milyon TL tahsil edilmiştir. Bu, 1943 yılında tarım dışı kesimlerde yaratılan hasılanın %8’ine yaklaşan ve bütünü ile burjuvazinin ödediği bir meblağdır. Bilindiği gibi, vergi uygulaması burjuvazinin çeşitli grupları bakımından tarafsız olmamış; azınlıklara öncelikle yüklenilmiş; siyasi iktidarla yakın bağları olan gruplar ise kayırılmıştır. Ancak bu gözlemler verginin sadece sermaye grupları tarafından ödendiği olgusunu ortadan kaldırmıyor. Ne var ki, Varlık Vergisi’nin yan etkileri gelir dağılımı ile ilgili sonuçları aşmış; gayrimenkuller, işyerleri ve stoklar satılarak ve tasfiye edilerek verginin ödenebildiği durumlarda, servet-mülkiyet dağılımında geleneksel (öncelikle gayrimüslim) metropol burjuvazisinden, Anadolu kökenli yeni zenginlere doğru küçümsenmeyecek değişmeler meydana gelmiştir.</p>
  <p class="ortayazi">***</p>
  <p class="normal1">Savaş dönemi kıtlık ve yokluk yılları olduğuna ve bu ortam büyük ölçüde devlet müdahale ve kontrolleri ile iç içe oluştuğuna göre, bu dönemi de bir <span class="idebold">rant ekonomisi</span> olarak nitelendirmek gerekmiyor mu? Öyle ise, ithalat rejiminden doğan <span class="idebold">koruma rantlarını</span> ve devletin piyasaya müdahalesinden doğan <span class="idebold">müdahale rantlarını</span> önce ayırmak, sonra toplamak; bunların mutlak hacmini ve göreli büyüklüğünü saptamak; rantların hangi gruplarca paylaşıldığını ve kimlerce “ödendiğini” hesaplamak, döneme ilişkin bir bölüşüm analizinin zorunlu unsurları olmuyor mu? Türkiye ekonomisinin “ithal ikameci” 1960 sonrasına bu perspektifle bakıldığını; hatta bazı hesaplama denemeleri yapıldığını biliyoruz. Yerleşmekte olan bu geleneği 1940-1945 dönemine de uygulamak mümkün değil midir?</p>
  <p class="normal1">Aslında “rant ekonomisi” kavramına, yukarıda özetlenen doğrultudaki bir bölüşüm sorunu içinde yaklaşanların<sup class="calibre3"><a href="../Text/Emperyalizm2_split_087.html#footnote-26402-6" id="footnote-26402-6-backlink">[6]</a></sup> doğru bir yöntem izlediklerini sanmıyorum. <span class="idebold">Rantların oluşması</span> diye anılan olay, göreli fiyatların değişmiş olmasından ve referans oluşturabilen bir diğer fiyatlar kümesine göre farklılaşmasından başka bir şey değildir. Belli mal grupları arasındaki belli fiyat ilişkilerini ifade eden her göreli fiyat kümesi, bu malların üretim ve pazarlanmasını gerçekleştiren ve bunları tüketen gruplar arasında belli bir gelir dağılımına tekabül eder. Ve bu dağılım, başka bir fiyat kümesinin tekabül ettiği bir diğer dağılımdan farklı olacaktır. 1940-1945 yıllarına dönecek olursak, sınaî ürünler; buğday, tütün, pamuk ve toptan eşyadan (yani birisi tüm malları ifade eden beş gruptan) oluşan bir göreli fiyatlar kümesinin, dönem sonunda (1938-1939’a göre) buğday ile tütünün lehine, pamuk ve sınaî ürünlerin aleyhine döndüğünü saptıyoruz. Bu saptamadan hareketle ve sözü geçen mallar için söz konusu olan üretim ilişkilerine, piyasa yapılarına, maliyetlere ve sosyal grupların tüketim sepetlerine bakarak, gerçekleşen fiyat değişikliklerinin gelir dağılımını kimler aleyhine, kimler lehine değiştirdiğini saptamak mümkün olabilir. Ancak, “savaş, kıtlık, koruma ve müdahale rantı” diye anılan bir bölüşüm (ve sömürü) kategorisinin hesaplanması ve buna örneğin buğday ve tütün çiftçisinin veya tüccarının el koyduğunu söylemek <span class="idebold">farklı</span> ve kanımca <span class="idebold">yanlış</span> bir şeydir.</p>
  <p class="normal1">Bu türden bir koruma-müdahale-kıtlık-savaş “rantı”nın anlamlı bir bölüşüm kategorisi olarak kullanılabilmesi için, hesaplanabilmesi gerekir. Hesaplanabilmesi için de, rantlara yol açan göreli fiyatlar ile karşılaştırılabilecek (ve rantların oluşmadığı varsayılan) farklı bir fiyatlar kümesini tanımlamak gerekir. Peki, bu “tarafsız ve rantsız” fiyat sistemi nasıl tanımlanacaktır? Ampirik olarak tanımlanması herhalde imkânsız olan tam rekabet fiyatları mı? Veya Marksist ve marjinalist okullar arasında yalpalayıp duran A. Emmanuel’in bir neoklasik “eşref saati”nde ifade ettiği gibi, her faktörün dünyanın her yerinde aynı “getiri”yi elde ettiği zaman geçerli olacak (ve faktörler arası ikamede sınırlar olduğu zaman tam rekabet fiyatlarından ayrılan) bir fiyatlar kümesi mi?<sup class="calibre3"><a href="../Text/Emperyalizm2_split_087.html#footnote-26402-7" id="footnote-26402-7-backlink">[7]</a></sup> Ya da, alıcı ve satıcılar arasındaki eşitsizliğin hemen hemen istisnasız bir kural olduğu dünya ticaretindeki fiyatlar mı?<sup class="calibre3"><a href="../Text/Emperyalizm2_split_087.html#footnote-26402-8" id="footnote-26402-8-backlink">[8]</a></sup> Ulusal düzeydeki teknik koşullardan hareketle Sraffa’nın standart sistemine tekabül eden fiyatlar mı? Ya da yine ulusal üretim koşullarını ve tek bir kâr oranının geçerliliğini kabul eden, ancak standart bir sistem kullanmadığı için öncekinden ayrılabilen “üretim fiyatları” mı?</p>
  <p class="normal1">Somut bir rant hesaplaması yapmak isteyenlerin mutlaka sormaları gereken bu soruların kolaylıkla yanıtlanamayacağı ortadadır. Yanıtlanabilse dahi, iki fiyat durumu arasında bölüşüm ilişkileri bakımından temel fark, mutlak fiyat <span class="idebold">düzeyi</span> değil, <span class="idebold">göreli</span> fiyatlar olduğuna göre, yükselen ve gerileyen fiyatlar birbirlerini telafi edecekler ve ortada (bazı yazarların ima ettikleri gibi) hiç yoktan “yaratılan” bir rant kitlesi değil, fiyatı düşen malları üretip satan ve fiyatı yükselen malları tüketen grupların <span class="idebold">aleyhine</span>, fiyatı yükselen malları satan ve fiyatı düşen malları tüketen grupların <span class="idebold">lehine</span> bir gelir dağılımı değişikliği söz konusu olabilecektir; o kadar... Rant kavramının bu bölüşüm çözümlemesine katacağı bir şey yoktur.</p>
  <p class="normal1">Sömürü ilişkilerinin özüne nüfuz edecek bir çözümleme peşindeysek, soruna farklı bir yolla yaklaşmamız gerekir. Malların üretimi için toplumsal bakımdan gerekli emek-zamanları, yani Marksist iktisadın kullandığı anlamda <span class="idebold">değerler</span> ile malların <span class="idebold">fiyatları</span>, sektörler arasındaki teknolojik koşullar ve mal piyasaları arasında tekelleşme dereceleri farklılaştıkça birbirinden sapar. Böylece artık, üretim süreci içinde ve dolaysız üreticiler tarafından yaratılır; ancak dolaşım süreci içinde sektörler arasında yeniden paylaştırılır. Bu ikinci paylaşım süreci içinde oluşan <span class="idebold">fiyatlar</span> ile üretim süreci içinde belirlenen <span class="idebold">değerler</span> arasında yapılacak bir karşılaştırma, artığın yaratıldığı sektörler ile artığa dolaşım süreci içinde el koyan sektörler ve gruplar arasındaki karmaşık bölüşüm ilişkilerini ortaya koyar. Böylece, piyasa ilişkileri içinde (göreli fiyatların değişmesiyle) meydana gelen değişmeler: (a) Ya, bir önceki dönem ve durumla karşılaştırılarak gelir dağılımındaki değişmelerin ortaya konmasına imkân verir; (b) ya da <span class="idebold">değerlere</span> tekabül eden hipotetik bir göreli fiyatlar kümesiyle karşılaştırılarak, dolaşım süreci içinde artığın nasıl ve hangi sektör ve gruplar arasında yeniden paylaşılmış olduğunu gösterir. Esas olarak teorik bir analiz olan bu ikinci yaklaşımın da bir “rant” kavramı aracılığıyla yapılamayacağı ortadadır.<sup class="calibre3"><a href="../Text/Emperyalizm2_split_087.html#footnote-26402-9" id="footnote-26402-9-backlink">[9]</a></sup> İkinci Dünya Savaşı’nın tipik (ve çok aşırı) “rant ekonomisi” koşullarına ilişkin bölüşüm analizinin yapıldığı bu yazıda, “savaş-kıtlık-müdahale rantları” kavramı kullanılmadan –ve yukarıda (a) şıkkı altında özetlenen– “önceki dönemle karşılaştırılan gelir dağılımı değişiklikleri”nin ortaya konabileceği gösterilmektedir.</p>
  <div class="calibre1" id="calibre_pb_52"></div>
</body>
</html>