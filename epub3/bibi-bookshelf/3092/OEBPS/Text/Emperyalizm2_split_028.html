<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>Emperyalizm2</title>
  <link href="../Styles/stylesheet.css" rel="stylesheet" type="text/css" />
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <h2 class="h2baslik" id="calibre_toc_26">Eksi Değerler ve Eksi Sömürü Oranı Üzerine<sup class="calibre3"><a href="../Text/Emperyalizm2_split_076.html#footnote-24501-1" id="footnote-24501-1-backlink">[1]</a></sup></h2>
  <p class="normal2">I</p>
  <p class="normal1">Hasan Ersel, <span class="ideitalik">Toplum ve Bilim</span>’in 3. sayısında yayınlanan yazısında, Morishima ve Von Neumann modellerini kullanarak Steedman’ın eleştirilerinden hareket ederek Marksist emek-değer kuramının “bağlı üretim” söz konusu iken karşılaşacağı sorunları incelemeye girişiyor. Von Neumann terminolojisi ile “bağlı üretim” (veya “bileşik ürün”) tek bir üretim sürecinde aynı anda birden fazla mal üretilmesi halidir. Ersel, sayısal bir örnekle geliştirdiği iki süreç ve iki maldan oluşan (ve her sürecin iki malı da ürettiği) bir modeli önce fiyatlar ve kâr oranı sonra da (Marksist anlamda) değerler ve artı-değer (sömürü) oranı için çözüyor. Elde ettiği sonuç gerçekten çarpıcıdır; zira, fiyatlar ve kâr oranı artı çıktığı halde, bazı malların (Ersel’in örneğinde bir malın) değeri ve sömürü oranı eksi çıkabilmektedir. Hemen belirteyim ki, sömürü oranının eksi çıkmasının nedeni, bazı değerlerin eksi olmasıdır. Bu nedenle sonuçların tartışılmasında “eksi değerler” sorununu ele almak, “eksi sömürü oranı” sorununu da içermiş oluyor. Bu yazıda da böyle yapılacaktır.</p>
  <p class="normal1">Bu sonucu “çarpıcı” olarak nitelendirdim. Nedeni, Marksist iktisada aşina olan herkes için açık olsa gerektir: Kapitalist bir ekonomi <span class="idebold">fiyatlarla</span> işler ve bu ekonomide ana sömürü kategorisi, fiyatlarla hesaplanan kârdır. Kârın artı olduğu; yani fiilen sömürünün var olduğu bir durumda, artı-değer oranının eksi olabileceği ispat edilirse, Marx’ın kapitalist sömürüyü açıklamak için geliştirdiği artı-değer kuramı çökmüş olur. Bu çerçevede, kârı hâlâ bir sömürü kategorisi olarak görmekte ısrar edeceksek, kapitalist sömürüyü açıklayacak farklı kuramsal dayanaklar gerekecektir. Ersel de böyle söylüyor ve anladığım kadarıyla, “iktisatçı Marx’tan” vazgeçilerek “sosyolog ve tarihçi Marx’a” başvurulabileceğini telkin ediyor: “Bu durumda kapitalist ekonomide sömürü olgusunu arayanların, Marx’ın değer kuramından bağımsız olan başlangıç noktalarına gitmeleri gerekir. Bunlar ise, Marx’ın mülkiyet ve el koyma ilişkilerine ilişkin yaptığı gözlemler ve ortaya attığı hipotezlerdir.”(Ersel, s. 67)</p>
  <p class="normal1">Bu yazıda, yukarıdaki sonuçların ana dayanağını oluşturan “eksi değer” bulgusunun Marksist iktisatta yeri olamayacağını ve bu yüzden kullanılan yöntemin ve modelin Marx’ın artı-değer kuramının içsel tutarlılığını sınama bakımından bir anlam taşımayacağını göstermeye çalışacağım. Bu, kullanılan modelin “Marx’ın yaklaşımına sıkı sıkıya bağlı kaldığı”nı yazan (s. 54) Ersel’in savının reddi anlamına gelir. Bu husus önemlidir; zira burada yapılan, artı-değer kuramını farklı bir bölüşüm kuramıyla (örneğin marjinal verimlilik kuramıyla) karşılaştırmak; farklı yaklaşımların erdemlerini ve handikaplarını tartışmak değil; Marx’ın tanımları ve kavramsal çerçevesi içinde kalarak Ersel’in sonuçlarını çıkaramayacağımızı ileri sürmek olacaktır.</p>
  <p class="normal1">Ayrıca, “bağlı üretim” olgusunun, artı-değer kuramına değil, bilcümle değer kuramlarına, hatta işletmecilik ve muhasebe disiplinlerine ilişkin güçlükler getiren genel bir sorun ortaya attığını ve sorunu çözmek için Morishima’nın izlediği “optimum” değer yaklaşımının doğru olmadığını (Ersel’e bu noktada katılarak) kısaca ortaya koymaya çalışacağız.</p>
  <p class="normal2">II</p>
  <p class="normal1">Yukarıda da belirttiğimiz gibi, Ersel’in çözümünde eksi sömürü oranı, bazı değerlerin eksi olmasından doğmaktadır ve bu yüzden sorunun özü, “eksi değer” ifadesinde düğümlenmektedir.</p>
  <p class="normal1">Marx’a göre değer, bir malın üretimi için toplumsal bakımdan gerekli emek zamanıdır (<span class="ideitalik">Kapital,</span> Bölüm I, Kesim I). Bu ifade ne anlama gelir? Bu, bir varsayım mıdır; yoksa kanıtlanması gereken bir önerme midir? İkisi de değil... Bu ifade bir tanımdır. Ve bu yüzden Marksist çerçeve içinde inşa edilen herhangi bir modelde değerlerin bu tanıma uygun olması gerekir. Aksi halde, “izlenen yolun Marx’ın tanımlarına ve yaklaşımına uygunluğu” (Ersel, s. 55) ileri sürülemez.</p>
  <p class="normal1">Şüphesiz, Marx’ın değer tanımının gerisinde, “üretken faaliyet[in], ... insan emek gücünün sarfından başka bir şey” olmadığını ileri süren kuramsal bir önerme vardır (<span class="ideitalik">Kapital,</span> s. 37). Bu, bütün sınıflı toplum biçimlerinde, bölüşümü ve üretim ilişkilerini; doğrudan üretici olanların yeniden üretilmesi için gerekli olan emekle, emek fazlası (artı emek) arasındaki ilişkilerde ve özellikle emek fazlasına el koymanın özel biçimlerinde arayan ve açıklayan Marksizmin bir diğer önermesine bağlanabilir. Artı-değer kuramı da bu sonuncu önermenin kapitalizme ait özel halidir. Bu yazıda, Marx’ın kavramsal çerçevesi içinde kaldığımız için, değer tanımının arkasında yatan (ve burjuva sosyal biliminin karşı çıktığı) bu genel önermeleri tartışmıyoruz.</p>
  <p class="normal1">Değer, bir malın üretimi için toplumsal bakımdan gerekli emek zamanı olarak tanımlanınca, “eksi değerler” ne anlama gelir? Bir malın üretimi için toplumsal olarak gerekli emek zamanının eksi (negatif) olması düşünülebilir mi? Yukarıdaki tanımı kabullendikten sonra, eksi değerlerin değil mümkün, “kabili tasavvur” dahi olamayacağını görmek için sadece sağduyu gerekir. Üretimi için negatif emek harcanan bir malı düşünmek; diyelim memeli hayvanların üremesini açıklamaya yönelik bir model yapan biyologun, eksi ağırlıkta bir yavru doğurabilen bir memeli türü “bulmasına” benzer.<sup class="calibre3"><a href="../Text/Emperyalizm2_split_076.html#footnote-24501-2" id="footnote-24501-2-backlink">[2]</a></sup></p>
  <p class="normal1">Bu durumda Marksist olduğu ileri sürülen bir modelin çözümü, eksi değerler vererek sonuçlanıyorsa, burada sorun Marx’tan değil modelden gelmektedir. Matematik diliyle, değerler modelin bilinmeyenleri içinde yer alıyorsa bunlar için artı olma sınırının (Ersel’in notasyonuna göre L &gt; 0) konması gerekir. Bu sınır, belli bir teknolojik yapıdan, (üretim süreçlerinden) hem değer, hem fiyat sistemini türeten bir modelde, sadece pozitif değerlerle tutarlı çözüm veren fiyatlar kümesinin mümkün olabileceği anlamına gelir.</p>
  <p class="normal1">Ersel’in yazısında değerlerin artı olma sınırı yoktur. Ersel, “değerlerin artı olması”nı, bence, kanıtlanması gereken bir önerme olarak ele alıyor. Gerçi, “Marx’ta emek değerlerinin sağlamaları gerek[en]” özelliklerden biri, “bir malın emek değeri artı olmalıdır” ifadesiyle gösteriliyor (s. 52); ancak Ersel, Morishima’yı izleyerek, Marx’da değerlerin artı olduğunun kanıtlanabilmesi için gerekli varsayımlardan da söz etiğine göre, “artı olma” özelliği bir tanımsal sınırlama değil, kanıtlanması gereken bir önermedir. Nitekim Ersel’in sayısal modeli de sorunu böyle ele almıştır.</p>
  <p class="normal2">III</p>
  <p class="normal1">Bu noktaya kadar, “eksi değerler” ve “eksi sömürü oranı” sorunlarını, bağlı üretim olgusundan soyutlayarak ele aldım. Şimdi, yukarıdaki tespitin, yani eksi değerlerin tanım gereği mümkün olamayacağı hususunun bağlı üretim durumunda da geçerli olduğunu göstermeye çalışayım.</p>
  <p class="normal1">Bağlı üretimden doğan sorun, emek dâhil bütün girdilerin tek bir üretim süreci içinde birleşmesi; ancak sürecin sonunda birden fazla mal elde edilmesi biçiminde doğar. Üretim sürecinin <span class="idebold">bütünlüğü,</span> emeğin ve herhangi bir girdinin, sürecin çıktılarını oluşturan mallara ayrı ayrı ve belli miktarlarda <span class="idebold">indirgenebilmesine</span> imkân vermez.</p>
  <p class="normal1">Buğday üretiminin ortalama koşullarını yansıttığını varsayacağımız bir örnek verelim: 250 saatlik emek ve 200 kg. buğdayın (tohumluğun) girdi olduğu bir üretim sürecinin çıktıları 1000 kg. buğday ve 500 kg. saman olsun.<sup class="calibre3"><a href="../Text/Emperyalizm2_split_076.html#footnote-24501-3" id="footnote-24501-3-backlink">[3]</a></sup> Üretim süreci tek olduğu ve buğday ve saman üretimine ayrılan alt süreçlerden oluşmadığı için, örnek tipik bir bağlı üretim halidir. Sorun şudur: Buğday ve saman, kullanım değerleri farklı iki nesnedir; yani iki ayrı maldır. Dolayısıyla ayrı piyasaları, ayrı değişim değerleri ve fiyatları olması gerekir. Bu durumda bu iki malın değerini (içerdikleri emek miktarını) ayrı ayrı hesaplamak; yani, aynı süreç içinde harcanan toplam emek girdisini, buğday ve samana ayırmak nasıl mümkün olacaktır?</p>
  <p class="normal1"><span class="idebold">Buğday+saman</span> tek mal sayılsa idi, bu malın değerinin artı olduğunda şüpheye düşemezdik; zira, bir buçuk ton <span class="idebold">buğday+saman</span> üretimi için toplumsal bakımdan gerekli emeğin 250 saat dolaysız emekten ve 200 kg. tohumluk buğdayda içerilen dolaylı emekten oluştuğu açıktır. Ancak buğdayla samanı ayrı mal saymak zorunda olduğumuz için örneğin 250 saatlik dolaysız emeğin ne kadarının buğdayın, ne kadarının samanın üretimine atfedileceğini saptamadan değer hesabını yapamayız. Ancak böyle bir hesaplamayı yapma iddiasında olan <span class="idebold">hiçbir matematik modelinin,</span> saman için pozitif, buğday için negatif değerler çıkarmaya da hakkı yoktur; böyle bir sonuç anlamsız, saçma olur.<sup class="calibre3"><a href="../Text/Emperyalizm2_split_076.html#footnote-24501-4" id="footnote-24501-4-backlink">[4]</a></sup></p>
  <p class="normal1">Böyle bir sonucun saçmalığını, olayı, iktisat ve değer kuramları dışında saf bir biyoloji olayı olarak düşündüğümüzde daha açık görürüz: Toprağa saçılan 200 kg.lık buğday, birkaç ay sonra 1000 kg. buğday ve 500 kg. samana dönüşmüş olur. Ayrı ayrı saman ve buğday çıktılarının içinde 200 kg.lık tohumun payı nedir? Herhangi bir biyoloji modeli, saman çıktısında artı, buğday çıktısında ise eksi tohum girdisi “hesaplarsa” herhalde bu modeli de anlamsız ve saçma saymak zorunda kalırız.<sup class="calibre3"><a href="../Text/Emperyalizm2_split_076.html#footnote-24501-5" id="footnote-24501-5-backlink">[5]</a></sup></p>
  <p class="normal1">Bu örneklerden hareketle, yukarıda söylediğimiz genel ilkenin, yani her malın değerinin artı olacağı sınırlamasının bağlı üretim için de geçerli olduğunu söyleyebiliriz sanırım.</p>
  <p class="normal1">Bu sınırlamayı getirmek bağlı üretim sorununu şüphesiz ki çözmüyor. Esasen bu yazıda soruna biçimsel bir çözüm getirme amacı da izlenmemektedir. Ne var ki, değerlerin artı olması sınırı konduktan sonra, bağlı üretimde dahi artı kâr oranı veren bir sistemin eksi sömürü oranı üzerine inşa edilmesi imkânı ortadan kalkar ve bağlı üretim artı-değer kuramının bir sorunu olmaktan çıkar.</p>
  <p class="normal1">Ancak bu durumda dahi ortaya çıkan <span class="idebold">indirgeme</span> güçlüğü bağlı üretimin <span class="idebold">değer kuramı</span> içinde bir sorun olarak kaldığını gösteriyor: Tek bir üretim süreci içinde oluşan birden fazla malın değerlerinin ayrı ayrı hesaplanması sorunu...</p>
  <p class="normal1">Ne var ki bu, sadece emek-değer kuramına ve Marksist iktisada ait bir sorun mudur? Kesinlikle hayır! Emek-değerlerle hiç ilgilenmediğimiz, sadece fiyatlardan oluşan gerçek bir piyasa ekonomisi düşünelim. Tek bir üretim sürecinin birden fazla mal ürettiğini (bağlı üretimi) ve bu malların denge fiyatlarla piyasada satıldığını kabul edelim. Mallardan her birine <span class="idebold">atfedilecek maliyetler</span> ve her bir malın üzerindeki <span class="idebold">kâr oranı</span> nasıl hesaplanacaktır? Üretim sürecindeki girdilerin tüm sürece ait maliyetleri, ayrı ayrı mallara nasıl atfolunacaktır? Sorun öncekilerle aynıdır ve sadece bir iktisat kuramı sorunu değil, aynı zamanda bir muhasebe ve işletmecilik sorunu olarak da karşımıza çıkmaktadır.</p>
  <p class="normal1">Bu durumda, bağlı üretim olgusunun bilcümle iktisat, muhasebe, işletmecilik disiplinleri için bir değer ve hesaplama sorunu olarak ortaya çıkardığı güçlüklerin yükünü sadece Marksist iktisadın sırtına (ve üstelik konu ile ilgisi olmayan artı-değer kuramı üzerine) yıkmak haksızlık yapmak olmuyor mu?</p>
  <p class="normal2">IV</p>
  <p class="normal1">Marx’ın “sorununu” çözmek iddiasıyla Morishima’nın getirdiği “optimum” çözüme Ersel’in yönelttiği eleştiriler ise bence doğrudur. Kapitalist bir ekonomide belli bir net hasılayı sağlamak için <span class="idebold">toplam</span> emek girdisini asgarileştirecek bir amaç fonksiyonu düşünmek anlamsızdır; zira, toplam emeğin asgarileşmesi, artığın azamileşmesi anlamına gelmeyebilir.</p>
  <p class="normal1">Ersel’in de ifade ettiği gibi, “optimum emek yaklaşımında ekonomi hem rekabetçi kapitalist ekonomiden farklı bir amaç (minimum emek kullanımı) ve hem de farklı bir işleme mekanizmasına (ekonominin bütününü içeren bir optimizasyon, örneğin bir merkezî planlama) sahip görünmektedir.” Ve bunu, “kapitalist ekonomide sömürü olgusunu ortaya çıkartmaya çalışan bir kuramda” yapmaya hakkımız yoktur (Ersel, s.65-66).</p>
  <p class="normal1">Bu doğru tespite küçük bir eklenti yapmakla yetineceğim. Morishima’nın optimum çözümüne çok yakın bir model, sosyalist bir ekonomi için Sovyet iktisatçısı Novozhilov tarafından önerilmiştir. Sosyalist bir toplumda, belli bir hasılayı elde etmek için asgarileşmesi istenebilecek tek kaynağın insan emeği olması gerektiği yargısından hareketle Novozhilov, millî ekonomide emeği asgarileştiren bir programlama modeliyle sosyalizmde etkin kaynak dağılımının tanımlanabileceğini savunuyor. Böyle bir modelde, <span class="idebold">emek</span> tek gerçek maliyet unsuru, diğer kıt kaynaklar ise sınırlamalar kabul edilir. Bu türden bir planlama modelinin işlemesinde Marksist anlamda değerler, “doğru” hesaplama araçları olarak rol oynarlar. Böylece Novozhilov, emek-değer kuramının kategorilerinin sosyalist bir ekonomide hangi şartlar altında <span class="idebold">işlevsel</span> olabileceğini ortaya koymaktadır (Novozhilov, s. 130-148).</p>
  <p class="normal1">Bu noktada, bir normatif-optimizasyon modeli ile açıklayıcı bir model arasındaki ayrım söz konusudur. Bir optimizasyon modelinin açıklayıcı bir görev de görebilmesi için, modelin yapısının, açıklamaya yöneldiği ortamla belli bir uygunluk içinde olması gerekir. Örneğin amaç fonksiyonu olarak azami kârı öngören bir model, kapitalist bir ekonomi için açıklayıcı bir görev görebilir. Buna karşılık, eğer sosyalist bir ekonomide, emek verimliliğinin azamileşmesi, planlama örgütüne egemen olan davranış biçimini de fiilen oluşturuyorsa; o zaman Morishima-Novozhilov türü bir optimizasyon modeli sosyalist bir ekonomi için de açıklayıcı bir değer taşıyabilir.</p>
  <p class="normal1">Yukarıda açıkladığım nedenlerden ötürü, kapitalist sömürüyü çözümlemeye yönelik artı-değer kuramının ise, Morishima’nınki gibi uygunsuz desteklere bence ihtiyacı yoktur.</p>
  <div class="calibre1" id="calibre_pb_33"></div>
</body>
</html>