<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>3-2</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x3" xml:lang="tr-TR">
  <div class="Basic-Text-Frame">
    <p class="split"/>

    <p class="anabaslik" id="_idParaDest-3">Üçüncü Bölüm</p>

    <p class="paragraf">Konservatuarda geçen son sömestrimde opera şarkıcısı Muoth’la tanışmıştım; kentte belli bir isim, bir ün yapmıştı kendine. Dört yıl önce müzik eğitimini tamamlamış ve hemen Saray Operası’nda işe alınmıştı. Her ne kadar şimdilik mütevazı rollerde sahneye çıkıyor, sevilip el üstünde tutulan yaşlı meslektaşlarının yanında kendini pek gösteremiyorsa da, pek çok kimse tarafından geleceğin bir yıldızı olarak değerlendirilmekteydi, bir adım daha ilerledi mi kesinlikle şan ve şöhrete ulaşacak biri sayılıyordu. Kendisini sahnede canlandırdığı birkaç rolden biliyordum, her vakit üzerimde kusursuz denemese de güçlü bir izlenim bırakmıştı.</p>

    <p class="paragraf">Tanışmamız şöyle oldu: Köyden konservatuara döndükten sonra, bana bir zaman pek nazik bir ilgi göstermiş o öğretmene keman sonatımı ve bestelediğim iki şarkıyı alıp götürmüştüm. Çalışmalarımı inceleyip bana görüşünü bildireceğine söz vermişti. Ne var ki aradan uzun süre geçti, verdiği sözü unuttu, ne zaman kendisiyle karşılaşsam halinde bir sıkılganlık sezer gibi oluyordum. Sonunda bir gün beni yanına çağırıp notalarımı uzattı.</p>

    <p class="paragraf">“Buyrun çalışmalarınızı,” dedi biraz mahcup. “Umarım bu çalışmalar dolayısıyla pek büyük umutlara kapılmamışsınızdır. Pek de değersiz şeyler değil kuşkusuz, ileride belli bir yere gelebilirsiniz. Ama açık konuşmak gerekirse, ben sizi daha olgun ve dingin biri sanmış, bu kadar ateşli biri olacağınızı hiç aklımdan geçirmemiştim. Daha sakin, kulağa daha hoş gelen bir şeyler beklemiştim sizden, teknik açıdan daha sağlam ve değerlendirme konusu yapılmaya elverişli şeyler. Gelgelelim çalışmalarınız bu yönden başarısız; dolayısıyla, benim bu konuda söyleyeceğim fazla bir şey yok. Benim değerlendiremeyeceğim, ancak bir öğretmeniniz olarak da övmekten kaçınacağım atak denemeler. Siz benim beklediğimden daha az ve daha çok bir şey koydunuz ortaya, dolayısıyla beni güç duruma soktunuz. Ben fazlasıyla öğretmenim, üslup hatalarına göz yummam düşünülemez. Özellikle çalışmalarınızdaki orijinalliğin bu hataları dengeleyip dengelemediği konusunda bir şey söylemek istemem. Diyeceğim, bana ileride daha başka çalışmalarınızı getirinceye kadar beklemeyi uygun görüyorum, size başarılar dilerim. Anladığım kadarıyla beste yapmayı ileride de sürdüreceksiniz.”</p>

    <p class="paragraf">Bu sözlerle beni uğurlamıştı öğretmenim, çalışmalarıma ilişkin yargısı yargı niteliği taşımaktan uzaktı, böyle bir yargı karşısında ne yapıp edeceğimi bilemez durumdaydım. Şimdiye kadar bana öyle gelmişti ki, bir oyun olsun diye, zamanı geçirmek için mi yapıldığı, yoksa bir gereksinime mi cevap verdiği, yürekten doğmuş bir şey mi olduğu bir besteye bakılınca anlaşılır hemen. Notaları bir kenara kaldırdım, bir süre hepsini unutacak, konservatuardaki bu son aylar kendimi var gücümle ders çalışmaya verip bir şeyler öğrenecektim.</p>

    <p class="paragraf">Günlerden bir gün, müzikle pek ilgilenen bir aileye davet edildim; anne ve babamın tanıdığı bir aileydi, yılda bir iki kez ziyaretlerine giderdim. Çeşitli konukların bir araya geldiği akşam partilerinden biriydi; ama o akşam operadan da ünlü birkaç kişi çağrılmıştı, yakından tanımadığım, sadece daha önceden gördüğüm kimselerdi hepsi. Şarkıcı Muoth da konuklar arasındaydı, benim herkesten çok merak ettiğim biriydi, kendisini ilk kez bu kadar yakından görüyordum. Uzun boyluydu, yakışıklı, heybetli ve esmer, kendinden emin ve belki daha şimdiden biraz şımarmış; kadınların hoşuna gittiği her halinden belliydi. Ne var ki, tavır ve jestleri bir yana bırakılırsa, ne mağrur ne de neşeli görünüyordu, bakış ve mimiklerinde arayan, doyumsuz bir ifade saklıydı. Kendisiyle tanıştırdıklarında kısa, soğuk bir iltifatla karşıladı beni, ama fazla konuşmak istemedi. Ne var ki, bir süre sonra yanıma çıkıp geldi ansızın ve şöyle dedi: “Kuhn değil miydi adınız? – O zaman sizi önceden biraz tanıyorum demektir. Profesör S. bana bestelerinizi gösterdi. Kusuruna bakmayın, sır saklamaz biri değildir aslında. Ben bir ara kendisine uğramıştım, evde bir şarkının notaları gözüme çarptı, o da izin verdi, bir baktım şöyle.”</p>

    <p class="paragraf">Şaşırmıştım; “Ne diye bundan söz ediyorsunuz?” diye sordum mahcup. “Profesör şarkıyı beğenmemişti sanırım.”</p>

    <p class="paragraf">“Buna üzüldünüz mü? Şey, ben pek hoşlandım, hatta eşlik eden biri olsa, söylerdim şimdi. Rica etsem, siz bunu yapmaz mısınız?”</p>

    <p class="paragraf">“Demek beğendiniz. Peki, şarkı olarak söylenebilir mi?”</p>

    <p class="paragraf">“Söylenmeye söylenebilir tabii, ama her konserde değil. Şarkının notasının bir kopyasına sahip olmayı çok isterdim. Kendim evde söylemek için hani.”</p>

    <p class="paragraf">“Sizin için bir kopya çıkartırım. İyi ama, ne diye istiyorsunuz bunu?”</p>

    <p class="paragraf">“Beni ilgilendirdi çünkü. Gerçek bir müzik ürünü bu şarkı; bunu kendiniz de biliyorsunuz sanırım.”</p>

    <p class="paragraf">Bana baktı ardından, bakışından hoşlanmadım. Pervasızca süzen bakışlarını doğruca yüzüme dikmişti, gözleri merakla dolup taşıyordu.</p>

    <p class="paragraf">“Sandığımdan gençmişsiniz. Çok acı çekmiş olmalısınız.”</p>

    <p class="paragraf">“Evet,” diye yanıtladım. “Ama bu konuda konuşmasak daha iyi.”</p>

    <p class="paragraf">“Konuşmanız da gerekmez, ağzınızı aramak gibi bir niyetim yok.”</p>

    <p class="paragraf">Muoth’un bakışları aklımı karıştırmıştı; sonra, ünlü bir kişiydi Muoth, bense henüz bir öğrenciydim, dolayısıyla karşısında kendimi doğru dürüst savunamıyor, bunu utana sıkıla yapabiliyordum. Oysa soru sorma tarzını hiç sevmemiştim, kendini beğenmiş biri sayılmazdı, ama nedense onurumu inciten bir şey vardı halinde, öyleyken kendimi gereği gibi savunamıyordum, çünkü ona karşı içimde gerçek bir nefretin uyandığını da söyleyemezdim. Öyle hissediyordum ki mutsuz biriydi, insanlara yaklaşımında kasıtlı denemeyecek bir hoyratlık vardı, sanki kendisini teselli edeceğine inandığı bir şeyi zorla onların elinden kapıp almak ister gibiydi. Araştırıp inceleyen karanlık bakışlarında hüzünlü olduğu kadar arsızca bir ifade saklıydı, yüzü kendisini olduğundan çok daha yaşlı gösteriyordu.</p>

    <p class="paragraf">Aradan çok geçmedi; benimle konuştuğu birkaç söz kafamı kurcalayıp dururken, Muoth’un evin bir kızıyla, nazik ve şen, sohbet ettiğini gördüm; kız hayran hayran kulak vermiş, Muoth’u dinliyor, acayip bir deniz hayvanına bakar gibi ona bakıyordu.</p>

    <p class="paragraf">Başıma gelen kazadan sonra öylesine yalnız yaşıyordum ki, Muoth’la karşılaşmam günlerce yankılanıp durdu içimde, beni tedirgin etti. Bir kez, benden üstün bu kişiden çekinip korkmayacak kadar kendine güvenen biri değildim; sonra, fazlasıyla yalnız ve ilgi gereksinir durumdaydım; dolayısıyla, bu adamın bana gösterdiği yakınlık koltuklarımı kabartıyordu. Beni ve o akşam bana karşı davranışını unutmuştur artık, diye düşünmeye başlamıştım ki, günlerden bir gün oturduğum eve çıkıp gelerek beni şaşırttı.</p>

    <p class="paragraf">Aralık ayında bir akşamüstüydü, ortalık kararmıştı iyice. Kapıyı vurup içeri girdi, ziyaretinde öyle garipsenecek bir taraf yokmuş gibi bir hali vardı, bir giriş yapmadan ve bir nezaket gösterisine gerek duymaksızın hemen konuşmaya koyuldu. Şarkının notasının bir kopyasını vermem gerekiyordu kendisine. Odadaki kiralık piyanomu görünce hiç durmayıp şarkıyı söylemeye kalktı. İster istemez piyanonun başına oturup ona eşlik ettim, ilk kez şarkımın kusursuz söylendiğini duydum. Bir hüzün taşıyordu içinden, istemeyerek duygulandım, çünkü Muoth onu bir operadaki gibi değil, alçak sesle, adeta yalnız kendisi için söyler gibiydi. Bir yıl önce bir dergide görüp kopya ettiğim güfte şöyleydi:</p>

    <p class="paragbos"/>

    <p class="paragraf ParaOverride-7">“Her lodos esende</p>

    <p class="paragraf ParaOverride-7">Bir çığ yuvarlanır dağdan</p>

    <p class="paragraf ParaOverride-7">Uğuldayan ölümcül seslerle,</p>

    <p class="paragraf ParaOverride-7">Böyle mi diledi Yaradan?</p>

    <p class="paragbos ParaOverride-7"/>

    <p class="paragraf ParaOverride-7">Selamsız sabahsız, göçebe</p>

    <p class="paragraf ParaOverride-7">Dolaşırım yabancı</p>

    <p class="paragraf ParaOverride-7">Tanımadığım insanların ülkesinde,</p>

    <p class="paragraf ParaOverride-7">Böyle midir Tanrının muradı?</p>

    <p class="paragbos ParaOverride-7"/>

    <p class="paragraf ParaOverride-7">Görür mü beni acep yüreğim</p>

    <p class="paragraf ParaOverride-7">Eza ve cefa içinde yüzerim?</p>

    <p class="paragraf ParaOverride-7">Ah, ölmüş artık Tanrı!</p>

    <p class="paragraf ParaOverride-7">Ben yaşar mıyım gayrı?”</p>

    <p class="paragbos"/>

    <p class="paragraf">Onu dinlerken sezdim ki, şarkım hoşuna gitmişti.</p>

    <p class="paragraf">Kısa bir süre sustuk; ardından, hatalarımı söyleyip söyleyemeyeceğini, gerekli düzeltmeler için önerilerde bulunup bulunamayacağını sordum kendisine.</p>

    <p class="paragraf">Muoth, karanlık ve donuk bakışlarla bana bakıp başını salladı.</p>

    <p class="paragraf">“Düzeltilecek bir şey yok,” dedi. “Beste güzel mi değil mi, bilmiyorum. Bu konu bana tümüyle yabancı. Ama yaşanmışlık var şarkıda, çarpan bir yürek var; kendim ne şiir yazan ne beste yapan biriyim, kendim yazıp bestelemişim gibi, kendim için söyleyebileceğim bir şeyle karşılaşmak sevindirdi beni.”</p>

    <p class="paragraf">“Ama güfte benim değil,” diye atıldım.</p>

    <p class="paragraf">“Ya? Olsun, zaten güfte pek önemli sayılmaz. Ancak, güftenin içeriğini yaşamışsınızdır sanırım, yoksa onu besteleyemezdiniz.”</p>

    <p class="paragraf">Bunun üzerine, şarkının notasının günler öncesinden hazırladığım bir kopyasını kendisine uzattım, rulo yapıp paltosunun cebine soktu.</p>

    <p class="paragraf">“Siz de isterseniz bir ara uğrayabilirsiniz bana,” diyerek elini uzattı. “Yalnız yaşıyorsunuz, yalnızlığınızdan sizi yoksun bırakmak istemem. Ama zaman zaman insan temiz kalpli ve dürüst birinin yüzünü görmeden duramıyor.”</p>

    <p class="paragraf">Derken ayrılıp gitti, ama son sözleri ve gülümsemesi kaldı geride, söylediği şarkıyla birlikte yankılanmaya başladı, şarkıyla ve şimdiye kadar onun hakkında öğrendiğim her şeyle. Bunları içimde taşıdım, inceledim, gözden geçirdim bir süre, giderek her şey açık seçik bir niteliğe büründü, sonunda da anladım bu Muoth denilen insanı. Neden bana geldiğini, şarkımdan niçin hoşlandığını, adeta aşırı bir merakla ne diye bana yaklaştığını, ayrıca bana yarı ürkek, yarı küstah görünmesinin nedenini kavradım. Çilekeşin biriydi, ağır bir ıstırabı yüreğinde taşımaktaydı, yalnızlık aç bir kurt gibi oyup kemirmişti içini. Bu çilekeş insan kurtuluşu gurur ve yalnızlıkta aramışsa da sonunda dayanamamıştı, pusuya yatmış, insanları gözlüyor, içtenlikli bir bakışın ve bir anlayış esintisinin özlemini çekiyordu. Karşılığında kendini hiçe saymaya, onurunu ayaklar altına almaya hazırdı. O zaman böyle düşünmüştüm.</p>

    <p class="paragraf">Heinrich Muoth’a karşı içimdeki duygular belirginlikten yoksundu. Onun özlemini ve sıkıntısını duyumsuyordum kuşkusuz; ne var ki, benden üstün ve acımasız biri sayılan bu kişinin beni kullanıp sonunda ortada bırakacağından çekiniyordum. Gereğinden çok toydum henüz, insanlarla fazla düşüp kalkmamıştım, onun kendisini çırılçıplak karşısındakine buyur edişine, acılardaki utancı pek tanımaz görünmesine akıl erdirip bunu anlayışla karşılamaktan uzaktım. Ama karşımda kor gibi yanan içtenlikli bir insanın acı çektiğini ve terk edilmiş durumda olduğunu da biliyordum. Muoth hakkında işittiğim söylentiler kendiliğinden aklıma geliyordu, öğrencilerin belirginlikten uzak ve ürkek dedikodularıydı bunlar, ama rengi ve havası belleğimde kuşkusuz yer etmişti. Muoth’la ilgili çılgınca kadın kız hikâyeleri anlatılıyor, birtakım maceralardan söz açılıyordu. Ayrıntılar belleğimden çıkıp gitmişti, ama öyle sanıyorum ki kanlı bir işte parmağı vardı Muoth’un, bir cinayet ya da bir intihar olayına karışmıştı.</p>

    <p class="paragraf">Çok geçmeden çekingenliğimi yenip bir arkadaştan gerçeği öğrenmek istedim, anladım ki, durum benim sandığım kadar tehlikeli değildi: Bana anlatıldığına göre, Muoth bir ara sosyeteden genç bir kadını sevmiş, bu kadın da iki yıl önce canına kıymıştı. Ne var ki, Muoth’un bu intihar olayına karıştığı, ihtiyatla açığa vurulan imalardan öteye geçmiyordu. Bana pek tekin görünmeyen bu acayip adamla tanışmamın kamçıladığı hayal gücüm, anlaşılan onu bir dehşet havasıyla sarıp kuşatmıştı. Ama kesin bir şey varsa, sevgiden ağzı yanmış biriydi Muoth.</p>

    <p class="paragraf">Ona gitmeyi göze alamadım. Heinrich Muoth’un acı çeken, belki de umutsuzluk içinde kıvranan biri olduğunu, bana el uzatıp beni istediğini kuşkusuz gizleyemiyordum kendimden. Kimi zaman öyle sanıyordum ki, çağrıya uymak düşüyordu bana, böyle davranmamak beni zavallının biri yapıp çıkacaktı. Öyleyken kalkıp gitmedim, içimdeki bir başka duygu beni bundan alıkoydu. Muoth’un bende aradığı şeyi kendisine veremezdim, ondan çok farklı biriydim çünkü, bazı bakımdan insanlar arasında yalnızlık içinde, kimseden doğru dürüst bir anlayış görmeksizin dolaşıyordum ve her ne kadar başkalarına pek benzemiyorsam da, her ne kadar yazgım ve mizacım insanların büyük çoğunluğundan beni ayırıyorsa da, yine de bunu gözümde büyütmüyordum. Muoth şeytani yaradılışta biri olabilirdi, ama ben öyle değildim; içimden kaynaklanan bir gereksinim beni dikkati çeken, başkalarından ayrı bir kişi olmaktan uzak tutuyordu. Muoth’un ateşli tavırlarından hoşlanmıyor, bunları iğrenç buluyordum. O, sahnelerin ve serüvenlerin adamı gibi görünüyordu bana, belki de herkesin gözü önünde hazin bir yazgıyı yaşamak gibi bir misyonu vardı. Ama ben sessizlik içinde kalmak istiyordum, birtakım jestler ve pervasız sözler bana uzaktı, tevekkül ve teslimiyet alnıma yazılmıştı benim. Böylece bir huzur gereksinimiyle ileri geri düşünüp durdum, bir bilmece karşısındaydım adeta. Bir insan kapımı çalmıştı, yüreğimi sızlatan ve belki haklı olarak kendimden üstün biri gözüyle bakacağım biri; ama ben rahatımı düşünüp onu içeri almaya yanaşmıyordum. Kendimi harıl harıl çalışmaya veriyor, ama birinin arkamda dikilmiş, bana el uzattığı düşüncesini bir türlü kafamdan kovamıyor, bu düşünceyle kahroluyordum.</p>

    <p class="paragraf">Benim kendisine gitmediğimi görünce, Muoth işe yeniden kendisi el koydu. Bir mektup yolladı bana, gurur ve büyüklük taşan mektupta şunlar yazılıydı:</p>

    <p class="paragbos"/>

    <p class="paragraf ParaOverride-8"><span class="CharOverride-4">“Sayın Bay! 11 Ocak’ta doğum günüm var, her zamanki gibi birkaç dostumla kutlayacağım bu günü. Acaba sizi de davet edebilir miyim? Bu vesileyle sizin keman sonatını dinleyebilirsek güzel olur. Ne dersiniz? Sonatı birlikte çalabileceğiniz bir meslektaşınız var mı, yoksa ben size birini yollayayım mı? Stefan Kranzl hazır bu iş için. Daveti kabul buyurursanız, bendenizi sevindirmiş olursunuz.</span></p>

    <p class="paragraf ParaOverride-9"><span class="CharOverride-4">Heinrich Muoth.”</span></p>

    <p class="paragbos"/>

    <p class="paragraf">Bunu doğrusu beklememiştim. Henüz kimsenin bilmediği sonatımı bu işin uzmanlarına dinletmem isteniyordu, ayrıca Kranzl’la birlikte keman çalacaktım! Bir mahcubiyet ve şükran duygusuyla daveti kabul ettiğimi bildirdim, iki gün sonra da Kranzl sonatın notalarını kendisine iletmemi istedi, aradan birkaç gün geçtikten sonra da evine çağırdı beni. Herkesçe sevilen kemancı Kranzl gençti henüz, virtüözce bir görünüm sergiliyordu, incecik bir vücudu vardı, uzun boylu ve solgun yüzlüydü.</p>

    <p class="paragraf">Ben kapıdan içeri girer girmez, “Evet,” dedi, “demek Muoth’un dostu sizsiniz. Eh, hemen başlayalım o zaman. Dikkat edersek, birlikte iki üç kez çaldık mı tamam.”</p>

    <p class="paragraf">Ardından bir sandalye sürdü önüme, keman için ikinci sesi verdi, tempoyu belirledi, hafif ve içli yay çekişleriyle sonatı çalmaya başladı, onun bu çalışı karşısında ben adeta yığılıp kaldım oracığa.</p>

    <p class="paragraf">“Bırakın şu çekingenliği!” diye seslendi Kranzl, çalmasına ara vermeksizin; bunun üzerine birlikte sonatı sonuna kadar çaldık.</p>

    <p class="paragraf">“Evet, oluyor işte!” dedi Kranzl. “Yazık, kemanınız pek de iyi değil. Ama zararı yok. Ancak allegro’yu biraz çabuklaştırsak iyi olacak, cenaze marşına benzemesin. Haydi başlıyoruz!”</p>

    <p class="paragraf">Virtüöz Kranzl’ın yanında kendime tam bir güven duyarak çalmaya koyuldum, benim basit kemanım onun değerli kemanıyla birlikte yankılandı, öyle de olması gerekiyordu adeta, bu orijinal görünüşlü adamın böyle doğal, hatta nahif biri olduğunu görmek beni şaşırtmıştı. Havaya alıştıktan ve biraz moral bulduktan sonra çekine çekine benim sonat hakkında ne düşündüğünü sordum.</p>

    <p class="paragraf">“Siz soruyu başkalarına soracaksınız azizim, ben pek anlamam bu işten. Biraz alışılmadık bir nitelik taşıdığı doğru, ama insanlar böyle şeyleri seviyor. Muoth beğendiyse, ne mutlu size. Ona her şeyi beğendiremezsiniz de.”</p>

    <p class="paragraf">Derken keman çalışımla ilgili bazı tavsiyelerde bulundu bana, sonatta değiştirilmesi gereken birkaç yeri gösterdi. Ertesi gün yeni bir prova yapmayı kararlaştırdık. Artık gidebilirdim.</p>

    <p class="paragraf">Bu kemancı Kranzl’ın böyle hilesiz hurdasız, babacan biri olması içime su serpmişti. Eğer kendisi Muoth’un dostlarından biriyse, ben de Muoth’un dostları arasında yer alabilirdim. Doğru, o usta bir sanatçıydı, bense geleceğe ilişkin pek büyük umutlar beslemeyen acemi biri. Kimsenin çalışmama ilişkin açıkça bir şey söylememesi beni üzüyordu. En sert yargı, hiçbir anlam taşımayan bu babacan sözlerden daha iyiydi benim için.</p>

    <p class="paragraf">O günlerde acı bir soğuk vardı, soba falan yakarak bu soğuğa pek karşı çıkılacak gibi değildi. Arkadaşlarım harıl harıl paten kayıyordu. Liddy’yle gezintimizden bu yana bir yıl geçmişti aradan. Benim için hoş bir zaman değildi, Muoth’un evinde geçireceğim akşamı düşünerek seviniyordum, hani pek fazla bir şey beklediğim yoktu bu akşamdan, uzun zamandır çevremde dost görmemiş, şenlikli bir hava içinde bulunmamıştım, onun içindi sevincim. 10 Ocak gecesi alışık olmadığım bir sese uyandım, insanı neredeyse korkutacak kadar sıcaktı içerisi. Yataktan kalkıp pencereye yürüdüm, dışarıda havanın hiç de soğuk olmamasına şaşırdım. Ansızın lodos çıkmış, nemli nemli ve ılık ılık esiyordu. Yükseklerde fırtına vardı, ağır ve hantal bulutları önüne katmış sürüyüp götürüyor, bulutların arasındaki küçük boşluklarda tek tük yıldızlar şaşılacak kadar iri ve göz kamaştırıcı parıldıyordu. Çatılarda şimdiden siyah lekeler oluşmuştu, sabahleyin evden çıktığımda ise kardan eser kalmamıştı. Yollar ve insanların yüzleri tuhaf şekilde değişmiş görünüyordu, her şeyin üstünde baharın erken soluğu gezinmekteydi.</p>

    <p class="paragraf">O gün hafif bir esriklik nöbeti içinde dolaşıp durdum, biraz güneyden esen rüzgârdı bunun nedeni, havadaki kaynamaydı, biraz da içimdeki büyük heyecan, akşamı merakla beklememdi. İkide bir sonatımı önüme koyup içinden parçalar çalıyor, sonra yine bir kenara kaldırıyordum. Bazen sonatımı gerçekten güzel bulup göğsümü kabartan bir kıvanç duyuyor, bazen de değersiz, bölük pörçük ve gereken aydınlıktan uzak gözüyle bakıyordum ona. İçimdeki bu heyecan ve endişe uzun süre katlanılacak gibi değildi. Sonunda, yaklaşan akşama sevinmem mi, yoksa ondan korkmam mı gerektiğini bilemez olmuştum.</p>

    <p class="paragraf">Ama akşam çıkıp gelmişti sonunda; redingotumu sırtıma geçirdim, keman kutumu yanıma alıp Muoth’un evinin yolunu tuttum. Kentin hayli uzağındaki bir banliyöde hiç bilmediğim, o zamana kadar hiç ayak atmadığım bir sokakta evi güçlükle buldum, bakımsız ve harap bir bahçe ortasında tek başına duruyordu. Açık bahçe kapısından girince iri bir köpek üzerime saldırdı, bir pencereden gelen ıslık sesiyle biraz gerilediyse de peşimi bırakmadı bir türlü, evin girişine kadar beni izledi. Girişte, ürkek bakışlarla ufak tefek yaşlı bir kadın beni karşıladı, paltomu alıp ışıl ışıl aydınlatılmış bir holde önüme düştü.</p>

    <p class="paragraf">Kemancı Kranzl’ın pek lüks bir evi vardı, hayli zengin biri sayılan Muoth’u da hayli lüks döşenmiş bir evde oturuyor bulacağımı sanmıştım. Gerçi büyük ve geniş odalar dikkatimi çekmemiş değildi, evde fazla vakit geçirmeyen bir bekâr için gereğinden büyüktü odalar; ama bunun dışında ev tümüyle sade döşenmişti, daha doğrusu sade değil de gelişigüzel ve dağınık. Mobilyalar kısmen eskiydi ve ev sahibine aitmiş gibi görünüyordu, aralarında yeni şeyler de vardı, rastgele satın alınıp titizlik gözetilmeden sağa sola yerleştirilmişlerdi. Göz kamaştırıcı tek şey evdeki ışıklardı. Gaz lambaları yerine, sade ve güzel bakır şamdanlarda bir sürü beyaz mum yanıyor, büyük salonda bir çeşit avize göze çarpıyordu, mütevazı bir pirinç halka pek çok mumla donatılmıştı. Salondaki başlıca mobilya, pek güzel bir kuyruklu piyanodan oluşuyordu.</p>

    <p class="paragraf">Getirilip bırakıldığım odada birkaç bey sağda solda dikilmiş, birbirleriyle sohbet ediyorlardı. Keman kutumu bir kenara koyup selam verdim, beylerden birkaçı başıyla selamımı aldı, ardından yüzlerini yine birbirlerine çevirdiler. Yabancı, kalakalmıştım ortada. Derken Kranzl çıkıp geldi, o da beylerin arasındaydı, beni ilk anda fark edememişti; elini uzattı, beni oradakilere tanıtıp şöyle dedi: “Bizim yeni kemancımız. Sizler de kemanlarınızı yanınıza aldınız mı?” Ardından bitişik odadan içeri seslendi: “Hey, Muoth, sonatın bestecisi geldi.”</p>

    <p class="paragraf">Derken Heinrich Muoth girdi odaya; güler yüzlü ve dost bir tavırla beni selamlayıp kuyruklu piyanonun bulunduğu salona götürdü, görkemli ve sıcak bir hava esiyordu salonda, beyaz giysili güzel bir hanım elime bir kadeh şeri tutuşturdu. Saray Tiyatrosu’ndan bir oyuncuydu; Muoth’un, meslektaşlarından başka kimseyi davet etmemiş olduğunu görmek beni şaşırttı, ayrıca oyuncu hanım evdeki tek kadındı.</p>

    <p class="paragraf">Kadehimi biraz ne yapacağımı bilememekten, biraz da gece rutubetli havada eve kadar yürüyüp gelmemden kaynaklanan sıcaklık gereksinimiyle çarçabuk boşalttığımı görünce, kadın kadehime yeniden şeri doldurdu, benim karşı çıkmama aldırmadı: “İçmenize bakın, bir zararı dokunmaz. Ancak müzikten sonra sofraya oturacağız çünkü. Sanırım kemanınızı ve sonatınızı getirdiniz yanınızda.”</p>

    <p class="paragraf">Ben soğuk bir yanıt verdim, bir sıkılganlık vardı üzerimde; ayrıca, kadının Muoth’la nasıl bir ilişki içinde bulunduğunu bilmiyordum. Kadın, evin hanımı gibi davranıyordu; öte yandan güzelliğine baka baka doyamıyordu insan, zaten ileride de benim yeni dostumu her zaman güzellikte eşsiz kadınlarla düşüp kalkarken görecektim.</p>

    <p class="paragraf">Bu arada herkes müzik odasında toplanmıştı, Muoth bir nota sehpası getirip koydu ortaya, salondakiler sandalyelere kuruldu ve çok geçmeden Kranzl’la kendimizi müziğin içinde bulduk. Ben hiçbir şey hissetmeden çalıyordum, berbat durumdaydım, arada sırada ufukta bir şimşek çakar gibi bir an ayılıp kendime geliyor, Kranzl’la keman çaldığımızın, içimde bir ürkeklikle beklediğim akşamın sonunda çıkıp geldiğinin, salonda uzman kişilerden ve şımarık müzisyenlerden küçük bir topluluğun oturmuş bizi dinlediğinin, kendilerine Kranzl’la sonatımı çaldığımızın bilincine varıyordum. Ancak rondo sırasında Kranzl’ın çalışındaki harikuladeliği kulaklarımla algılamaya başlamıştım, ama hâlâ üzerimde öylesine bir tutukluk vardı, müziğin öylesine dışındaydım ki, sürekli başka şeyler geçiyordu kafamdan. Bir ara da ansızın aklıma geldi, henüz Muoth’un doğum gününü kutlamamıştım.</p>

    <p class="paragraf">Derken sonat çalınıp bitti, o güzel kadın doğrulup kalkarak bana ve Kranzl’a elini uzattı, ardından küçükçe bir odanın kapısını açtı, çiçekler ve şarap şişeleriyle kurulmuş bir sofra bizi hazır bekliyordu.</p>

    <p class="paragraf">“Hele şükür!” diye sesini yükseltti beylerden biri. “Açlıktan ölecektim neredeyse.”</p>

    <p class="paragraf">Kadın da o beye şu yanıtı verdi: “Siz bir canavarsınız ayol! Besteci bey ne düşünür sonra?”</p>

    <p class="paragraf">“Hangi besteci? Burada mı o?”</p>

    <p class="paragraf">Kadın beni gösterdi. “İşte orada oturuyor kendisi.”</p>

    <p class="paragraf">Adam bana bakıp güldü. “Ne diye daha önce söylemediniz bunu? Hem müzik de hiç fena değildi. Yalnız, insanın karnı aç olunca...”</p>

    <p class="paragraf">Yemeğe başladık, çorbalar içilip beyaz şarap kadehlere konar konmaz, Kranzl ev sahibi Muoth’un ve doğum gününün şerefine kısa bir konuşma yaptı. Kadehler tokuşturuldu. Ardından ayağa kalkan Muoth şöyle dedi: “Azizim Kranzl! Şimdi senin şerefine bir konuşma yapacağımı sandıysan yanıldın derim. Bir konuşma yeter, daha başka konuşma yapılmasın lütfen. Belki gerekli sayılabilecek tek konuşmayı şimdi ben yapacağım. Genç dostumuza sonatı için teşekkürlerimi sunarım, bana göre şahane doğrusu. Belki Kranzl ileride bizim bestecinin daha başka eserlerini çalmaktan mutluluk duyacaktır; zaten bunu yapması uygun olacak, çünkü sonatı gerçekten kavramış görünüyor. Bestecinin ve kendisiyle güzel dostlukların şerefine içiyorum.”</p>

    <p class="paragraf">Kadeh tokuşturuldu derken, gülündü, bana biraz takılındı, çok geçmeden nefis şarabın güçlendirdiği bir şölen neşesi oluştu, ben de kendimi bir esenlik duygusuyla bu neşeye bıraktım. Uzun süredir hiç böyle eğlenmemiştim, böyle yüklerden kurtulmuş hissetmemiştim kendimi, bir yıl var ki böyle bir şey yaşamamıştım. O anda gülmeler, içilen şarap, kadeh şıngırtısı, ses curcunası ve albenili şuh bir kadının manzarası, sevinçlerin yıkıntılar altında kalmış kapılarını araladı önümde; hafif ve hararetli konuşmaların, gülen yüz ifadelerinin sere serpe koyverilmiş neşesinden içeri yumuşacık kayıvermiştim.</p>

    <p class="paragraf">Sofrada fazla oturulmayarak müzik odasına dönüldü, şarap ve purolarla çerez sofrası odanın tüm köşelerine dağıtılmış bekliyordu. O zamana kadar fazla bir şey konuşmamış olan, ismini bilmediğim bir bey yanıma yaklaştı, bana aklımdan çıkıp gitmiş sonata ilişkin hoşa gider sözler söyledi. Daha sonra da oyuncu kadın benimle sohbete koyuldu, derken Muoth gelip bize katıldı. Bir kez daha mutlu dostlukların şerefine kendisiyle kadeh kaldırdık ve kasvetli gülen gözleri ışıl ışıl parıldayarak ansızın şöyle dedi: “Artık öğrendim hikâyenizi.” Ardından güzel kadına dönerek, “Kızakla kayarken kemiklerini kırmış, şirin bir kızın hatırı için,” dedi. Sonra yine bana döndü: “Güzel şey! Sevgi en tatlı dönemini yaşarken, henüz hiç leke içermezken, tepetaklak dağdan aşağı yuvarlanmak. Sağlam bir bacağı kaybetmeye değer doğrusu.” Gülerek kadehini boşalttı Muoth, kasvetli ve düşünceli ifade hemen yüzündeki eski yerini alırken sordu: “Beste yapmaya nasıl başladınız?”</p>

    <p class="paragraf">Çocukluk günlerimden bahsettim, müzikle ilişkimden söz açtım, önceki yaza değindim, dağlara kaçıp gittiğimi söyledim, sonra şarkının ve sonatın öyküsünü anlattım.</p>

    <p class="paragraf">“Anlıyorum,” dedi Muoth ağırdan alarak. “Peki ama, bu ne diye sevindiriyor şimdi sizi? Bir acıyı kâğıda döküp de üzerinizden silkip atamazsınız sanırım.”</p>

    <p class="paragraf">“Böyle bir şey istediğim de yok zaten,” diye yanıtladım. “Güçsüzlük ve tutukluluktan başka üzerimden kaldırıp atmak istediğim hiçbir şey bilmiyorum. İstediğim şey, acı ve sevincin aynı kaynaktan çıkıp geldiğini, aynı gücün devinimleri, aynı müziğin ritmik dışavurumları olduğunu duyumsamaktır, her biri güzel, her biri de gerekli.”</p>

    <p class="paragraf">“Ama bir bacağınızı kaybetmişsiniz!” diye bağırdı Muoth. “Müzik bunu size unutturabilir mi?”</p>

    <p class="paragraf">“Hayır, ne diye unuttursun? Ama başka yolu var mı?”</p>

    <p class="paragraf">“Peki bu, karamsarlığa sürüklemiyor mu sizi?”</p>

    <p class="paragraf">“Beni sevindirmediğine inanabilirsiniz, ama umarım asla karamsarlığa sürükleyemeyecek beni.”</p>

    <p class="paragraf">“O zaman mutlu sayılırsınız. Ben böyle bir mutluluk için bir bacağımı vermezdim doğrusu. Demek böyle sizin müziğiniz. Görüyor musun Marion, işte sana kitaplarda pek çok sözü edilen sanatın büyüsü.”</p>

    <p class="paragraf">“Böyle konuşmayın!” diye yükselttim sesimi, içerlemiş. “Siz de nihayet sadece para için şarkı söylemiyorsunuz, bu size haz veriyor, bir teselli sağlıyor, onun için. Neden benimle, dolayısıyla kendinizle alay ediyorsunuz? Bana göre nazik bir davranış değil bu sizinki.”</p>

    <p class="paragraf">“Susun, aman susun,” diyerek söze karıştı Marion. “Yoksa kızar şimdi.”</p>

    <p class="paragraf">Muoth bana baktı. “Hayır, kızmam. Yerden göğe haklı çünkü. Bacağınızı kaybetmeniz sizin için pek de kötü bir şey sayılmasa gerek, yoksa müzik bir teselli oluşturamaz, bunu size unutturamazdı. Siz haline şükreden birisiniz, sizin gibilerin başına ne gelirse gelsin, sızlanıp yakınmazlar. Ama ben böyle bir tutumu benimsemedim hiç.”</p>

    <p class="paragraf">Sıçrayıp ayağa kalktı Muoth, iyice sinirlenmişti. “Hem gerçek yanı da yok böyle bir şeyin! Nihayet Çığ Şarkısı’nı bestelediniz siz, bu bir teselli değil, haline şükretmek de değil, umutsuzluk kısaca. Dinleyin!”</p>

    <p class="paragraf">Birden gidip piyanonun başına oturdu, oda sessizleşti. Muoth şarkıyı çalmaya başladı, ama kafası karıştı birden, uvertür kısmını bir yana bırakıp şarkıyı söylemeye koyuldu. Benim evdekinden bir başka türlü söylüyordu şimdi, görebildiğim kadarıyla şarkı üzerinde pek çok kez çalışmışa benziyor, ayrıca tok bir sesle, sahneden bildiğim tiz bir baritonla söylüyordu. Bu bariton sesteki güç, bundan fışkıran tutku, söyleyiş üslubundaki sertliği unutturuyordu.</p>

    <p class="paragraf">“Şarkıyı bu beyefendi, kendisi de açıkladığı gibi, sadece zevk için bestelemiş, umutsuzluk diye bir şey bildiği yok, kaderine dünden razı!” diye yükseltti sesini beni göstererek. Utancımdan ve öfkemden gözlerim dolu dolu oldu, önümde her şey sanki bir tül perdenin gerisinde sallanmaya başlamıştı; bu işe bir son vermek için doğrulup kalktım, çekip gidecektim.</p>

    <p class="paragraf">Birden narin ama güçlü bir el koluma yapıştı, beni gerisingeri sandalyeme oturttu; usulcacık ve sevecen, saçlarımı sıvazladı, ince ince sıcak dalgalar sardı çevremi, gözlerimi yumdum, yaşlarımı içime akıttım. Gözlerimi kaldırdığımda önümde Heinrich Muoth’u dikiliyor buldum; oradakiler benim heyecanlanıp duygulanmamı fark etmemişe benziyordu, şaraplarını yudumluyor, gülüp söyleşiyorlardı.</p>

    <p class="paragraf">“Çocuk olmayın!” dedi Muoth usulcacık. “Böyle şarkıları besteleyen birinin bu gibi şeylerden alınmaması gerekir. Ama üzüldüğümü de belirtmeliyim. Seveceğiniz bir insan çıkıyor karşınıza, kendisiyle bir arada henüz oturmuşken kavgaya başlıyorsunuz.”</p>

    <p class="paragraf">“Peki, peki,” dedim ben, sıkılgan. “Ama artık eve dönmek istiyorum, gecenin en güzel vakti nasıl olsa geride kaldı.”</p>

    <p class="paragraf">“Hayhay, sizi kalın diye zorlamak istemem. Sanırım biz daha burada oturup biraz içeceğiz. Madem gideceksiniz, lütfen Marion’u da alın yanınıza, olmaz mı? Graben’ın iç tarafında oturuyor, sizin için dolambaçlı bir yol sayılmaz.”</p>

    <p class="paragraf">Güzel kadın bir an süzen bakışlarla Muoth’a baktı. Sonra bana dönerek, “Nasıl, beni de alacak mısınız yanınıza?” diye sordu. Ben doğrulup kalktım ayağa. Yalnızca Muoth’a veda edip ayrıldık. Holde, gündelikle tutulmuş bir uşak paltolarımızı giymemize yardım etti. Derken o ufak tefek yaşlı kadın göründü, bir mahmurluk vardı yüzünde; elinde büyük bir fener, önümüze düşüp bizi bahçeden geçirdi, kapıya götürdü. Dışarıda hâlâ yumuşak ve ılık bir rüzgâr esmekteydi, uzun ve siyah bulutları öbek öbek önüne katmış götürüyor, ağaçların çıplak tepelerinde eşinip duruyordu.</p>

    <p class="paragraf">Marion’a kolumu uzatmayı göze alamadım, ama o sorgusuz sualsiz girdi koluma, başını geriye atarak gece havasını içine çekti, soran bakışlarla, senli benli yukarıdan bana baktı. Hafif elini hâlâ saçlarımda duyar gibiydim. Ağır ağır yürüyordu, bana kılavuzluk etmek ister gibiydi.</p>

    <p class="paragraf">“Bakın, orada paytonlar duruyor,” dedim. Ağır aksak yürüyüşüme ayak uydurmak zorunda kalışı bana eza veriyor, sıcak, güçlü ve boylu boslu kadının yanında topallayarak yürümek beni rahatsız ediyordu.</p>

    <p class="paragraf">“Hayır,” diye yanıtladı Marion. “Yalnızca bir sokak daha gideceğiz, o kadar.” Ardından iyice yavaşlatmaya çalıştı yürüyüşünü; doğrusu içimdeki özleme uysam, onu tutup daha çok benden yana çekerdim. Ama şimdiki durumda bir eza ve öfke duygusu altında ezilip parçalanıyordum; kolunu kolumdan çözüp aldım, şaşırarak bana bakınca, “Böylesi daha uygun,” dedim. “Yalnız yürüsem daha iyi olacak, bağışlayın.” Beni kollayıp gözeterek ve bana acıyarak yanı başımda yürümeye başlamıştı Marion. Ah bir dimdik yürüyebilsem de bedenime güvenebilsem, yaptıklarımın ve söylediklerimin tam tersini yapar ve söylerdim. Sesim çıkmaz olmuş, kabalaşmıştım. Başka türlü işin içinden çıkılacak gibi değildi; böyle davranmasam gözlerim yine yaşaracak, Marion’un elinin saçlarımda gezinmesini özleyecektim. Kaçıp bir yan sokağa kendimi atsam dünyalar benim olacaktı. Marion’un yavaş yavaş yürümesini, beni kollayıp gözetmesini, bana acımasını istemiyordum.</p>

    <p class="paragraf">Marion, “Ona kızdınız mı?” diye söze başladı sonunda.</p>

    <p class="paragraf">“Hayır. Davranışım aptalcaydı. Çünkü henüz onu pek tanımıyordum.”</p>

    <p class="paragraf">“Onun bu tavrı beni hep üzer. Bazı günler korkulacak biri olup çıkıyor.”</p>

    <p class="paragraf">“Siz de mi korkuyorsunuz?”</p>

    <p class="paragraf">“Herkesten fazla ben. Oysa başkalarından çok, kendisine dokunuyor zararı. Bazen kendi kendisinden nefret ediyor.”</p>

    <p class="paragraf">“Tanrım, kendisini ilginç biri durumuna sokuyor böylece!”</p>

    <p class="paragraf">“Ne demek istiyorsunuz?” diye yükseltti sesini Marion, ürkmüş.</p>

    <p class="paragraf">“Bir komedyen olduğunu söylüyorum. Ne diye kendi kendisiyle, ne diye başkalarıyla alay edip eğlenir sanki? Tanımadığı birinin yaşantı ve gizlerini ne diye onun ağzından öğrenip, sonra onu gülünç duruma sokmak ister bu zevzek adam?!”</p>

    <p class="paragraf">Önceki hırsım, konuştuğum sözlerde kendini yine açığa vurmaya başlamıştı. Bana acı veren, öte yandan ne yazık ki kendisine imrenmeden duramadığım bu adama veriştirmek, onu rezil rüsva etmek isteğini duyuyordum. Öte yandan, Marion’a karşı da saygım azalmıştı, Muoth’a arka çıkıyordu çünkü, benim yanımda onun tarafını tutuyordu. Bu bekâr adamın verdiği içkili partide tek kadın rolünü üstlenmesi bir kez yeterince kötü bir şey değil miydi? Böylesi konularda fazla özgür davranışlara alışık değildim, öyleyken bu güzel kadına içimde özlem duyguları beslemekten utanıp sıkıldığım için, bana karşı merhametini hissetmektense, sinirli halimde kendisiyle kavgaya tutuşmayı uygun bulmuştum. Beni kaba bir insan görebilir, beni bırakıp gidebilirdi; yanımda kalıp bana tatlı dil güler yüz göstermesinden daha iyi olurdu böylesi.</p>

    <p class="paragraf">Gelgelelim, Marion eliyle koluma dokundu. Her şeye karşın içime işleyen sıcacık sesiyle, “Susun!” dedi. “Daha fazla konuşmayın! Siz ne yaptığınızı sanıyorsunuz kuzum? Muoth’un bir çift sözünden kırılıyor, inciniyorsunuz, çünkü bu sözlere karşı kendinizi savunacak beceri ve cesaretten yoksunsunuz. Şimdi o yanınızda değil ya, benim önümde çirkin sözlerle saldırıyorsunuz kendisine! Doğrusu, sizi burada tek başınıza bırakıp gitmeliydim.”</p>

    <p class="paragraf">“Buyrun gidin. Ben sadece düşündüğümü dile getirdim.”</p>

    <p class="paragraf">“Yalan söylemesenize! Davetini kabul ettiniz, keman çaldınız evinde, müziğinizi ne çok seven biri olduğunu gördünüz, bu da sizi memnun etti, moral verdi size; oysa şimdi ona kızdınız, onun bir sözüne katlanamadınız ya, atıp tutmaya başladınız kendisine. Böyle davranmanız doğru değil, içtiğiniz şaraba veriyorum bunu.”</p>

    <p class="paragraf">Bana öyle geldi ki, gerçekten ne halde olduğumu Marion ansızın fark etmişti, beni rahatsız eden şeyin şarap olmadığını anlamıştı; kendimi haklı göstermek için en ufak bir çabada bulunmama gerek kalmadan sesindeki edayı değiştirdi. Çaresiz durumdaydım.</p>

    <p class="paragraf">“Muoth’u henüz tanımıyorsunuz,” diye sürdürdü konuşmasını. “Onu şarkı söylerken görmediniz mi kuzum? Öyledir o, zorba ve acımasız, en çok da kendi kendisine karşı. Zavallı, coşkulu biridir, güçten yana zengin, amaçtan yana yoksun biri. Her an bütün dünyayı kana kana içsin ister, ama elinde olup içebildiği, bir damlacık bir şeydir sadece. Kafayı çekip sarhoş olmaz asla, kadınlarla düşüp kalkar, mutlu değildir hiç, harikulade şarkı söyler, ama kendini asla sanatçı saymaz. Birini sevse, ona acı vermeden duramaz. Hayatından memnunluk duyanları küçümsüyormuş gibi yapar, ama bizzat bu duyguya sahip olamadığı için kendi kendisine kin duyar sadece. Böyle biridir işte Muoth. Ama size elinden geldiği kadar dostça davrandı.”</p>

    <p class="paragraf">Ben inatla sustum.</p>

    <p class="paragraf">“Sizin belki ona gereksiniminiz yok,” diyerek yeniden konuşmaya başladı Marion. “Başka dostlarınız vardır belki. Ama acı çeken, çektiği acıdan ne yaptığını bilmeyen biriyle karşılaştık mı onu esirgemeye, ona biraz hoşgörülü yaklaşmaya bakmalıyız.”</p>

    <p class="paragraf">Doğru, öyle yapmalıyız diye geçirdim içimden. Geceleyin yürümek biraz yatıştırmıştı beni; kendi yaram henüz açık duruyor, yardım dileniyorsa da, yavaş yavaş Marion’un sözleri ve benim akşamki salaklıklarım üzerine düşünmeden duramadım, kendime yürekler acısı bir köpek gözüyle baktım, içimden özürler diledim. Şarabın etkisi uçup gitmişti, tatsız bir duygulanmışlık çullandı üzerime, karşı koymaya savaştım. Bundan böyle güzel kadına fazla bir şey söylemedim; o da şimdi benim gibi duygulanmış, yüreğinde bir belirsizlik, benimle loş sokaklarda yürüyordu. Yer yer, ölü ve karanlık bir alanda ansızın bir fenerin yansısı ıslak zeminden bize bakıyordu. Derken aklıma geldi, kemanımı Muoth’un evinde bırakmıştım. Bir ara bütün olup bitenlere ilişkin bir hayret ve dehşet duygusu gönlümde yeniden başkaldırdı. Bu akşam, pek çok şeyi değiştirmişti. Heinrich Muoth, kemancı Kranzl, kraliçe rolündeki görkemli Marion, hepsi de o yüce tahtlarından inmişti aşağı. Onların Olympos’u anımsatan sofralarında oturanlar, Tanrılar ve mutlu bir yaşama kavuşmuş kimseler değil, zavallılardı. İçlerinden biri ufak tefek ve komikti, bir diğeri kasvetli ve burnu havada; kendi kendine işkence edip duran Muoth sefil ve ateşler içinde; neşeden yoksun, ortalığı kasıp kavuran bu zevk ve sefa adamının sevgilisi yüce Marion ise küçük ve çaresiz, öte yandan sessiz ve iyi yürekli, acılara aşina. Ben de kendimi değişmiş görüyordum, basit bir insan değildim artık, herkese akraba bir yanım vardı, herkeste bana kardeşçe ve düşmanca özellikler görmüştüm, burada sevip orada nefret edemezdim, daha önceki kavrayışımın kıtlığından utanıyordum şimdi; gençliğimde ilk defadır açıkça seziyordum ki, hayatın içinden ve insanların arasından öyle düpedüz, burada nefret orada sevgiyle, burada saygı orada küçümsemeyle geçip gidilemezdi, birbirine karışmış, iç içe geçmişti her şey, birbirinden pek ayrı değildi, zaman içinde birbirinden pek ayırt edilemiyordu. Yanı başımda yürüyen kadına baktım, onun da hiç sesi çıkmıyordu şimdi, o da yüreğinde bazı şeylerin, düşündüklerine ve sözle açığa vurduklarına uymadığını görmüştü adeta.</p>

    <p class="paragraf">Sonunda, oturduğu evin önüne geldik, bana elini uzattı, usulcacık eli alıp öptüm. “İyi uykular!” dedi Marion tatlı bir sesle, ama gülümsemeden.</p>

    <p class="paragraf">Ben de öyle yaptım, eve gelip yattım hemen, nasıl olduğunu bilmiyorum, o saat uyumuşum, alışmadığım kadar uzun bir uykuydu, sabahleyin geç uyandım. Oyuncak kutu açılınca içinden fırlayan bir kukla gibi kalktım yataktan, sabah jimnastiğinden sonra elimi yüzümü yıkadım, giysilerime el attım hemen; gözlerim sandalyenin arkalığında asılı duran redingotuma ilişip de keman kutumu ortalarda göremeyince, dünkü akşam yeniden aklıma geldi. Ne var ki uykumu almıştım, gecekinden değişik duygular içindeydim, geceki düşüncelerimle aramda bir ilişki kuramadım; anımsadığım tek şey, etkisi içe yönelik, tuhaf denecek kadar küçük yaşantılardı sadece; şu anda hiç değişmemiştim, her zamanki insandım, bu da beni şaşırttı.</p>

    <p class="paragraf">Çalışmak istiyordum, ama kemanım yoktu. Ben de evden dışarı çıktım, başlangıçta kararsızdım, ama sonunda kesinlikle karar verip dünkü yönde yürümeye koyuldum, Muoth’un evine geldim. Daha bahçe kapısındayken, şarkı söyleyen sesi çalındı kulağıma, köpek üzerime saldırdı, evden koşup gelen yaşlı kadın güçlükle uzaklaştırdı hayvanı, beni içeri buyur etti. Ben yalnızca kemanımı almak için geldiğimi söyledim, beyefendiyi rahatsız etmek gibi bir niyetim yoktu. Keman kutum holde durmaktaydı, keman içindeydi, notalar da konmuştu yanına. Bunu Muoth yapmış olmalıydı, beni düşünmüştü demek. Bitişik odada yüksek sesle şarkı söylüyordu. Ayaklarında adeta keçe terlikler, odada yumuşak adımlarla ileri geri dolaştığı duyuluyor, arada bir piyanonun tuşlarında eli şöylece geziniyordu. Sesi zinde ve aydınlıktı, sık sık sahnede şarkı söylerken işittiğimden daha bir serinkanlı yankılanmaktaydı. Benim bilmediğim bir role ilişkin bir aryaydı söylediği; ikide bir aryayı tekrarlıyor, odada çabuk çabuk geziniyordu.</p>

    <p class="paragraf">Kemanımı alıp gitmeye davrandım. Sakindim, düne ilişkin anımsamaların pek etkisi altında hissetmiyordum kendimi. Ama onu görmek istiyor, acaba o da benim gibi değişmiş mi, merak ediyordum. Odanın kapısına sokuldum; biraz istemeyerek, ansızın elimde bulup bastırdım kolu, açılan kapıda dikilmeye başladım.</p>

    <p class="paragraf">Muoth, şarkısına ara vermeden başını döndürdü. Gecelikleydi, hayli uzun, beyaz ve şık bir gecelik giymişti. Sanki banyodan yeni çıkmış gibi zinde görünüyordu. Bu durumda onun karşısına çıktığım için irkildim, ama iş işten geçmişti. Ama Muoth ne kapıyı vurmadan içeri girdiğime hayret etmiş görünüyordu ne de giyinik durumda olmadığının farkındaydı. Sanki her şey nasıl gerekiyorsa öyle olup bitmiş gibi bana elini uzatıp sordu: “Kahvaltı yaptınız mı?” Ben evet deyince, piyanonun başına geçti.</p>

    <p class="paragraf">“Rolüme çalışmam gerekiyor. Dinler misiniz şu aryayı?! Aryaya benzer yanı var mı?! Oyun Saray Operası’nda sergilenecek, başrollerde Büttner ve Duelli var. Ama bu sizi ilgilendirmez, aslında beni de ilgilendirdiği yok. E, siz nasılsınız bakayım? Biraz dinlenebildiniz mi bari? Dün buradan giderken bitkin görünüyordunuz. Bana da kızmıştınız üstelik. Ama bırakalım şimdi bunu. Yine hemen sersemce davranmaya başlamayalım.”</p>

    <p class="paragraf">Benim bir şey söylememe fırsat bırakmadan ekledi hemen: “Biliyor musunuz, şu Kranzl can sıkıcı bir adam. Sizin sonatı çalmaya pek gönlü yok.”</p>

    <p class="paragraf">“Ama dün çalmıştı.”</p>

    <p class="paragraf">“Konserde demek istiyorum. Bu işi ona yüklemek istiyordum, ama yanaşmıyor. Sonat önümüzdeki kış bir matinede çalınsa iyi olurdu. Kranzl öyle kafasız biri değil, anlıyor musunuz, gelgelelim tembel. ‘İnski’ ve ‘ovski’lerin Polonya müziğini çalıp duruyor hep, yeni bir şey öğreneyim dediği yok.”</p>

    <p class="paragraf">Ben konuşmaya başlayarak, “Sonatımın bir konserde çalınmaya uygun olduğunu sanmıyorum,” dedim. “Böyle bir şeyi asla kafamdan geçirmiş değilim. Teknik bakımdan hiç de kusursuz olduğu söylenemez.”</p>

    <p class="paragraf">“Boş laf! Sizin şu sanatçı vicdanınız yok mu! Bizler öğretmen değiliz; sonra, sizin sonatınızdan daha kötü şeylerin çalındığı kuşkusuz, hem de Kranzl tarafından. Ama benim aklımda bir başka şey var. Şarkıyı bana verin siz, ayrıca vakit geçirmeden başka şarkılar bestelemeye bakın. İlkbaharda buradan gidiyorum, işten ayrılacağımı bildirdim, uzun bir tatile çıkıyorum. Tatil sırasında birkaç konser vermek gibi bir niyetim var, ama yeni eserler olsun istiyorum, Schubert’in, Wolf’un, Löwe’nin eserleri, her akşam söylenip dinlenen bu gibi müzisyenlerin eserleri değil de yeni şeyler, kimsenin bilmediği şeyler, birkaç tane en azından, sizin Çığ Şarkısı gibi örneğin. Bilmem siz ne düşünürsünüz?”</p>

    <p class="paragraf">Şarkılarımın Muoth tarafından bir dinleyici topluluğu önünde resmen söylenme olasılığı, benim için geleceğe açılan bir kapıydı, kapının aralığından bakınca içeride eşsiz güzellikler çarpıyordu gözüme. Bu yüzden temkinli davranmak istedim, ne Muoth’un dostluğunu kötüye kullanacak ne de ona gereğinden çok kendimi bağımlı kılacaktım. Öyle sanıyordum ki, Muoth beni zorla kendinden yana çekmek istiyor, gözlerimi kamaştırmaya, belki şu ya da bu şekilde onurumu ayaklar altına almaya çalışıyordu. Dolayısıyla, önerisini kabule pek yanaşmadım.</p>

    <p class="paragraf">“Düşüneceğim,” dedim. “Bana karşı çok lütufkâr davranıyorsunuz, görmüyor değilim bunu, ama bu konuda şimdiden bir söz veremem. Konservatuar öğrenimimin sonuna geldim, şu sıra derslerde iyi notlar almalıyım. İleride bir besteci olarak sahnede boy gösterip göstermeyeceğim belli değil, şimdilik keman çalan biriyim, geç kalmadan kendime bir iş bulup çalışmam gerekiyor.”</p>

    <p class="paragraf">“Elbette, bütün bu söyledikleriniz yapamayacağınız şeyler değil. Ama ileride belki yine böyle bir şarkı doğar içinize, bana verirsiniz sanırım, değil mi?”</p>

    <p class="paragraf">“Tabii, neden vermeyeyim. Ancak, bana neden bu kadar arka çıkıyorsunuz, bilmiyorum.”</p>

    <p class="paragraf">“Benden korkuyor musunuz yoksa? Müziğinizi beğeniyorum, o kadar. Sizin bestelediğiniz bazı şarkıları söylemek isterdim, bundan çok şeyler bekliyorum kendim için; bencillik işte.”</p>

    <p class="paragraf">“Peki, ne diye o zaman öyle konuşuyorsunuz benimle? Dün geceki gibi demek istiyorum.”</p>

    <p class="paragraf">“Tanrım, hâlâ kırgın mısınız bana? Ne söyledim acaba? Aklımdan hepsi çıkıp gitti. Size kötü davranmak gibi bir niyetim yoktu, ama bunu yapmışım anlaşılan. Siz de savunabilirdiniz kendinizi! Bir kimse nasılsa, nasıl olması gerekiyorsa öyledir, öyle konuşur, herkesin birbirine bu gözle bakması gerekir.”</p>

    <p class="paragraf">“Ben de aynı düşüncedeyim, ama siz bunun tersini yapıyorsunuz, beni sinirlendiriyor, söylediklerime hiç kulak asmıyorsunuz. Benim aklıma gelmesinden hoşlanmadığım, kendim için bir giz olan şeyi içimden çekip çıkarıyor, bir suçlamaya dönüştürüp suratıma fırlatıyorsunuz. Topal bacağımla alay etmekten çekinmiyorsunuz hatta!”</p>

    <p class="paragraf">Heinrich Muoth acele etmeden, “Tamam, tamam, tamam,” dedi. “Ne yaparsınız, insanlar farklı işte birbirinden. Doğruyu söylemeniz bazılarını çileden çıkarır, bazıları da boş sözlere katlanamaz. Size bir sanat yönetmeni gibi davranmayışıma içerlediniz; sizin kendinizi benden saklamanız, sanatın avutuculuğuna ilişkin sözleri bana yamamak isteyişiniz de beni kızdırdı.”</p>

    <p class="paragraf">“Ben ne düşünüyorsam onu söyledim; ancak, bu gibi şeyler üzerine konuşmaya alışık değilim. Öbürsü, üzerine hiç konuşmak istemediğim bir konu. İçim nasıl, mahzun muyum ya da karamsar mı, bacağıma ve sakatlığıma nasıl bir gözle bakıyorum, bunlar benim kendimde saklayıp açığa vurmayacağım şeyler, kimsenin bunları benden öğrenip alay konusu yapmasına izin veremem.”</p>

    <p class="paragraf">Muoth doğrulup kalktı.</p>

    <p class="paragraf">“Sırtıma bir şey geçirmiş değilim henüz, hemen bu işi aradan çıkarayım. Siz dürüst bir insansınız, maalesef ben öyle değilim. Bu konuda fazla konuşmayalım artık. Sizden hoşlandığımı hiç fark etmediniz mi kuzum? Sizi biraz bekleteceğim, ben giyinene kadar piyanonun başına geçin isterseniz. Şarkı söylemez misiniz? Hayır mı? Eh, beş dakikadan fazla sürmez.”</p>

    <p class="paragraf">Gerçekten de Muoth kaşla göz arasında giyinmiş olarak bitişik odadan çıkıp geldi tekrar.</p>

    <p class="paragraf">“Şimdi kente inip birlikte yemek yiyeceğiz,” dedi rahat bir edayla. Benim ne düşündüğümü hiç sormadı; “Kente ineceğiz,” dedi, kente indik. Hani davranış biçimine ne kadar içerliyorsam da, yine de onun etkisinden kendimi kurtaramıyordum, benden güçlü biriydi. Öte yandan, konuşması ve davranışında öylesine kaprisli bir çocuksuluk vardı ki, sıklıkla insanı büyülüyor ve kendisiyle katıksız bir uzlaşmaya zorluyordu.</p>

    <p class="paragraf">O günden sonra sık sık görmeye başlamıştım Muoth’u; bana opera için biletler yolluyor, bazen beni evine davet edip keman çalmamı istiyordu. Kendisinde hoşlanmadığım pek çok şey vardı, ama o da bende hoşuna gitmeyen az şey bulmuyordu. Aramızda bir dostluk kurulmuştu, benim o zamanlar ilk dostumdu Muoth, zamanı gelince kentten gideceğini düşündüm mü, içime adeta bir korkudur düşüyordu. Gerçekten operadaki işini bırakacağını haber vermişti, kalması için gösterilen çabalara, verilen ödünlere karşın alıkonulacak gibi değildi. Arada bir, sonbaharda belki büyük bir sahnede oynamak için bir çağrı alacağını ima etmekteydi, ama bu konuda şimdilik fazla bir şey konuşmuyorduk. Derken ilkbahar çıkıp gelmişti.</p>

    <p class="paragraf">Günün birinde yine Muoth’un evine gittim, kentten ayrılmadan önce son kez bir parti vermiş, partiye yalnız erkekleri davet etmişti. Yeniden görüşmemizin ve yarınların şerefine kadeh tokuşturduk, bu kez yanımızda kadın yoktu. Sabahın erken bir saatinde Muoth bizi bahçe kapısına kadar geçirdi, arkamızdan el salladı; sonra sabah sisinde üşüyerek, yanı başında sıçrayıp havlayan köpekle eve döndü. Bana öyle geldi ki, bir yaşam parçası ve deneyim birikimi bundan böyle kaldırılıp bir kenara atılmıştı; çok geçmeden bizim hepimizi unutacağından emin olacak kadar Muoth’u iyi tanıdığımı sanıyordum. Bu esmer, kaprisli ve zorba adamı gerçekten sevdiğimi bütün açıklık ve kesinliğiyle ancak şimdi anlamıştım.</p>

    <p class="paragraf">Derken benim için de veda zamanı gelip çattı. Hoş anılarla anımsamak istediğim yerleri ve insanları son kez gidip gördüm; bir ara o tepeye çıkan yolu da tırmanıp bayırdan aşağı baktım, zaten unutmamıştım burasını.</p>

    <p class="paragraf">Ve derken evin yolunu tuttum, bilinmedik, belki de can sıkıcı bir geleceğe doğru yola düştüm. Bir işim gücüm yoktu, kendi başıma konserler verecek durumda da değildim, doğup büyüdüğüm kentte beni sadece birkaç öğrenci bekliyordu, keman dersi verecektim, benim için korkunç bir şeydi. Doğru, anne ve babam da bekliyordu beni, varlıklı bir aileydik, geçim sıkıntısı çekmem söz konusu değildi; ayrıca, ince ve iyi yürekli insanlardı anne ve babam, bundan böyle ne yapacağım, ne edeceğim konusunda beni sıkıştırıp sorgulamadan geçirmediler. Ama evde uzun süre kalmaya dayanamayacağımı başından beri biliyordum.</p>

    <p class="paragraf">Evde kalıp üç öğrenciye ders verdiğim, her şeye karşın kendimi yine de mutsuz hissetmediğim on aylık zamanla ilgili anlatacağım fazla bir şey yok. Bizim kentte de insanlar yaşıyor, burada da her Allahın günü kimi şeyler oluyordu, ama bütün olup bitenlerle benim ilişkim güler yüzlü ve nazik bir vurdumduymazlıktan öteye geçmiyordu. Hiçbir şey gönlümde bir yankı bulmuyor, hiçbir şey beni sarmıyordu. Buna karşılık, alabildiğine bir sessizlik içinde müzikle oyalanıp dalgın, tuhaf saatler yaşıyordum; öyle saatler ki, yaşamım adeta donup kalmış ve bana yabancılaşmış görünüyor, beni sadece bir müzik açlığıyla baş başa bırakıyordu; bu açlık da öğrencilere keman dersi verdiğim saatler çokluk dayanılmaz ölçüde beni rahatsız ediyor, kuşkusuz kötü bir öğretmen durumuna sokuyordu. Ne var ki, görevimi yaptıktan ya da hile ve yalana başvurup kimi saatleri ders yapmaksızın atlattıktan sonra, gerçekdışı şahane düşlere dalıyor, bir uyurgezer gibi kilden atak binalar konduruyor, havaya küstahça kuleler yükseltiyor, binaların üzerine koyu gölgeli kubbeler oturtup oyunsu süsler ve bezekleri hafif sabun köpükleri gibi bir haz duygusuyla boşlukta yukarılara salıyordum.</p>

    <p class="paragraf">Eski tanıdıklarımı benden uzaklaştırıp annemle babamı tasalandıran bir sersemlik ve yabancılık içinde sağda solda dolaşırken, göçük altında kalmış o pınar, bir yıl önce dağlarda olduğundan daha diri ve gür, yeniden boy gösterdi içimde; düşlerle geçirilmiş, harcanıp tüketilmiş sözde yitik yılların göze gözükmeden olgunlaşmış meyveleri, birbiri ardından sessiz sedasız ve usulcacık kucağıma düşmeye başladı; burcu burcu kokan ışıl ışıl meyveler neredeyse katlanılmaz bir zenginlikle çevremi kuşatıverdi, ancak duraksaya duraksaya bir güvensizlikle el attım bu zenginliğe. Bir şarkıyla başladı, onu bir keman fantezisi, onu da bir yaylı sazlar dörtlüsü izledi. Birkaç ay içinde üç beş şarkı, ayrıca senfonik yapıtlara ilişkin kimi taslaklar gelip eklendi bunlara, hepsine bir başlangıç ve bir deneme gözüyle bakmaya başladım; gönlümden büyük bir senfoni geçiriyordum, en haddimi bilmez anlarımda ise şimdiden bir opera bestelemeyi düşündüğüm oluyordu! Arada zaman zaman fazla iddialı sayılmayacak mektuplar yazıp hocalarımın referanslarını yanlarına ekleyerek orkestra şeflerine ve konser salonlarına yolluyor, boşalacak ilk kemancının yerine talip olduğumu alçakgönüllülükle kendilerine bildiriyordum. Mektuplarımın bazısına “Pek Sayın Bay” diye başlayan kısa yanıtlar aldım, bazısı da yanıtsız kaldı, hiçbir yerden bir iş önerisi gelmedi. Bir iki gün boynumu büküp sindim, keman derslerini eskisinden daha büyük bir özenle vermeye başlamıştım; derken onurumu ayaklar altına alıp yeni mektuplar yazdım. Ne var ki, çok geçmeden kafamın içinin, kayda geçilip notaya alınacak bir sürü müzikle dolup taştığını fark ettim ansızın; yeniden bu işe sarıldım, mektuplara, konser salonlarına, orkestralara ve orkestra şeflerine bir daha görüşmemek üzere uğurlar olsun dedim; yalnızlıklar içinde, harıl harıl ve kendimle yetinerek çalışmaya koyuldum.</p>

    <p class="paragraf">Evet işte, bunlar öyle anılar ki, anıların büyük çoğunluğu gibi dile getirilemez pek. Bir insanın kendi kendisi için ne olduğu, ne gibi yaşantılar yaşadığı, nasıl bir oluşum ve gelişim sürecinden geçtiği, nasıl hastalanıp nasıl öldüğü, bütün bunlar dile getirilemez. Çalışan insanların yaşamı sıkıcıdır; ilginç olan, haylazların yaşam ve yazgılarıdır. Ne büyük bir zenginlikle belleğimde kalmış olursa olsun, bu döneme ilişkin fazla bir şey söyleyebilecek durumda değilim, çünkü insanlardan uzak ve toplum yaşamının dışında kaldım hep. Yalnızca bir ara kısa süre, hiç aklımdan çıkmayacak bir kişiyle biraz ahbaplık ettim. Bu da Lohe adında bir öğretmendi.</p>

    <p class="paragraf">Güz sonlarıydı artık, bir gün kentte gezmeye çıkmıştım. Kentin güneyinde tek başına evlerden mütevazı bir semt oluşmuştu, sakinleri varlıklı kimseler değil, küçük tasarruf sahipleri ve emeklilerdi, sade bir bahçeyle donatılmış küçük ve ucuz evlerde oturuyorlardı. Elinden iş gelen genç bir mimar pek çok sevimli bina yapmıştı burada, onun yaptığı konutları bir göreyim demiştim.</p>

    <p class="paragraf">Sıcak bir ikindiydi, sağda solda geç kalmış ceviz ağaçlarından cevizler toplanmaktaydı; güneş altında yatan bahçelerin ve küçük yeni evlerin yüzü gülüyordu. Şirin ve sade yapılar hoşuma gitti. Ev, yuva ve aile, dinlenme ve tatil gibi şeylerin henüz uzağında yaşayan genç insanların rahatlık taşan o yüzeysel ilgisiyle gözden geçirdim hepsini. İki yanı bahçelerle çevrili yol, insanda sevimli ve rahat bir izlenim bırakıyordu; ağır ağır yürüyordum, yürürken yürürken aklıma geldi birden, bahçe kapılarındaki, pirinçten, küçük ve parlak şiltlerde ev sahiplerinin isimlerini okumaya başladım.</p>

    <p class="paragraf">Şiltlerin birinde “Konrad Lohe” ismi ilişti gözüme, isim bana yabancı gelmedi. Durup düşündüm, buldum derken, Latince okulundaki öğretmenlerimden birinin adı Konrad Lohe’ydi. Kısa bir süre eski günler canlandı hayalimde, gözlerini dikip şaşkın şaşkın bana baktılar, yüzlerden bir kalabalığı gelgeç bir dalga halinde kendileriyle sürükleyip getirdiler, öğretmenlerin, arkadaşların yüzleri, takma adlar ve olaylar. Oracıkta dikilmiş, pirinç şiltteki isme bakıp gülümserken, az ilerideki frenküzümü ağacının arkasında bir adam doğruldu, ağacın arkasında iki büklüm çalışmıştı o zamana kadar. Adam yaklaştı, burnumun ucuna kadar gelip dikildi, yüzüme bakmaya başladı.</p>

    <p class="paragraf">“Beni mi görecektiniz?” diye sordu. Baktım Lohe’ydi bu, öğretmen Lohe; biz Lohengrin ismini takmıştık kendisine.</p>

    <p class="paragraf">“Doğrusunu isterseniz hayır,” diye yanıtladım ve şapkamı çıkarıp selamladım kendisini. “Burada oturduğunuzu bilmiyordum. Sizin öğrencinizdim ben.”</p>

    <p class="paragraf">Bunun üzerine Bay Lohe daha bir dikkatle süzdü beni, gözleri yukarıdan başlayıp elimdeki bastona kadar indi, anımsamaya çalıştı ve sonunda çıkardı ismimi. Yüzümden değil, topal bacağımdan tanımıştı beni, geçirdiğim kazayı duymuştu. Beni içeri buyur etti.</p>

    <p class="paragraf">Gömleğinin kollarını sıvamış, önüne yeşil bir bahçe önlüğü bağlamıştı, hiç de yaşlanmış görünmüyor, adeta ömrünün baharını yaşıyordu. Küçük ve temiz bahçede biraz gezindik, sonra Bay Lohe beni alıp üstü açık bir verandaya götürdü, sandalyelere oturduk.</p>

    <p class="paragraf">“Evet, sizi dünyada tanıyamazdım,” dedi içtenlikle. “Umarım okuldayken benim hakkımda iyi anılar edinmişsinizdir.”</p>

    <p class="paragraf">“Pek değil,” dedim gülümseyerek. “Bir defasında işlemediğim bir kabahatten ötürü cezalandırmıştınız beni; bütün yapmadım, etmedim demelerime yalan gözüyle bakmıştınız. Dördüncü sınıfta geçmişti olay.”</p>

    <p class="paragraf">Üzülmüş, gözlerini kaldırdı. “Kusuruma bakmayın,” dedi. “Ben de üzüldüm şimdi. Ne kadar istemeseler öğretmenlerin başlarına gelir hep, yaptıkları şey bir bakarsınız doğru değildir, göz açıp kapamadan bir haksızlık doğup çıkar ortaya. Sizinkinden daha kötü durumlar biliyorum. Görevimden zaten biraz da bu yüzden ayrıldım.”</p>

    <p class="paragraf">“Ya, demek öğretmenlik yapmıyorsunuz artık.”</p>

    <p class="paragraf">“Hem de çoktan beri. Bir ara hastalanmıştım; iyileştiğimde görüşlerim, düşüncelerim öylesine değişmişti ki, okuldan ayrılmak zorunda kaldım. İyi bir öğretmen olayım diye çırpınıp durdum, ama olamadım bir türlü, bunun için doğuştan bir yetenek gerekiyor. Ben de öğretmenlikten ister istemez vazgeçtim, o gün bugün de rahatım doğrusu.”</p>

    <p class="paragraf">Halinden de belliydi bu. Kendisine daha başka sorular yöneltecek oldum, ama Bay Lohe benim başımdan geçenleri öğrenmek istedi, ben de bir solukta anlattım hepsini. Müzisyen olmamdan pek hoşlanmadı, ama geçirdiğim talihsiz kazadan dolayı duygulandı, içtenlikle acıdı bana, onun bu acımasından alınmadım. Temkinli davranarak, kendimi nasıl teselli edebildiğimi öğrenmeye çalıştı, benim biraz kaçamak yanıtlarım onu pek doyurmadı. Gizemli tavırlar sergileyip dolambaçlı yollardan giderek, duraksaya duraksaya ama sabırsızlıkla, beni avutacak bir çare bildiğini açıkladı, ciddi ciddi arayan herkese kapısı açık tam bir bilgelikti bu.</p>

    <p class="paragraf">“Anladım,” dedim. “İncil’i söylemek istiyorsunuz.”</p>

    <p class="paragraf">Bay Lohe, kurnaz kurnaz gülümsedi. “İncil iyidir, bilmeye götüren bir yoldur, ama bilginin kendisi de değildir.”</p>

    <p class="paragraf">“Peki nerede o, bilginin kendisi?”</p>

    <p class="paragraf">“Kolayca bulursunuz, yeter ki isteyin. Size okumanız için bir kitap vereceğim, bu size gerekli temel bilgileri sağlayacaktır. Karma Öğretisi diye bir şey duydunuz mu hiç?”</p>

    <p class="paragraf">“Karma Öğretisi mi? Hayır. Nasıl şey bu?”</p>

    <p class="paragraf">“Şimdi görürsünüz, bekleyin biraz.” Ardından koşup gitti, bir süre de dönüp gelmedi, ben de bu arada bekleyerek, ama ne beklediğimi bilmeyerek şaşkın şaşkın oturdum yerimde, aşağıdaki bahçeye baktım, güzelim sıralar halinde meyve ağaçları ilişti gözüme. Az sonra Bay Lohe seğirterek geldi. Gözleri ışıl ışıl parıldıyordu, bana bakıp bir kitapçık uzattı, üzerinde gizemsel bir hat sanatıyla “Yeni Başlayanlar İçin Teosofik Kateşizm” yazıyordu.</p>

    <p class="paragraf">“Alın bunu, götürün,” dedi. “Sizde kalabilir, bu konuda fazla bilgi edinmek isterseniz, daha başka kitaplar verebilirim. Bu yalnızca bir giriş için. Kendim her şeyimi bu öğretiye borçluyum. Beden ve ruh sağlığıma onun sayesinde kavuştum, umarım sizde de sonuç farklı olmaz.”</p>

    <p class="paragraf">Küçük kitabı alıp cebime soktum. Bay Lohe bahçeden geçirip yola kadar çıkardı, güler yüzle uğurladı beni; arayı açmayıp kendisini tekrar görmeye gelmemi söyledi. Yüzüne baktım, iyilik ve neşe vardı yüzünde, sözünü ettiği mutluluk yolunu bir denemekten zarar gelmeyeceği gibi bir duyguya kapıldım. Kitapçık cebimde, bu duyguyla eve gittim, mutluluk yolunda bir an önce ilk adımları atmak için sabırsızlanıyordum.</p>

    <p class="paragraf">Ne var ki, ancak birkaç gün sonra söz konusu yolu izlemeye başladım. Eve döner dönmez müzik beni yine bütün gücüyle kendine çekti, notaların içine daldım; müzik denizinde yüzüp duruyor, yazıyor, çalıyordum; sonunda fırtına bu seferlik dindi, ben de ayılıp kendime gelerek günlük yaşama döndüm. O saat yeni öğretiyi okuyup öğrenme isteği belirdi içimde, küçük kitabı önüme açıp oturdum, bir çırpıda okuyup bitireceğime inanıyordum.</p>

    <p class="paragraf">Ama pek kolay olmadı. Küçük kitapçık ellerimin altında büyüdükçe büyüdü, sonunda altından kalkılmaz bir durum aldı. Bilgeliğe götüren sevimli ve cazip, biri öbürü kadar değerli pek çok yola ilişkin bir girişle başlıyor, ayrıca bu girişte bilgiye ve iç olgunluğa özgürlük içinde ulaşmaya çalışan, her inancı kutsal sayıp, aydınlığa götürecek her yolu öpüp başına koyan teosofi kardeşlerinden söz açılıyordu. Girişi, kozmogoniye ilişkin benim akıl erdiremediğim bir bölüm izlemekteydi, dünya değişik “düzlem”lere, tarih benim bilmediğim ilginç çağlara ayrılıyordu, bu arada o batık Atlantis ülkesinden de söz edilmekteydi. Şimdilik kalsın deyip atladım bu bölümü, yeniden diriliş öğretisinin konu edildiği öbür bölümlere geçtim, bu bölümleri daha iyi kavrıyordum. Ama bütün anlatılanlara mitoloji mi, edebiyat mı, yoksa kelimesi kelimesine gerçek gözüyle mi bakılması isteniyor, pek bilemedim. Galiba bunlardan sonuncusuydu istenen, bunu da doğrusu kafam almadı. Derken Karma Öğretisi’ne geldi sıra. Bana, nedensellik ilkesinin dinsel bir tutumla baş tacı edilmesi gibi göründü öğreti, bu da hayli hoşuma gitti. Böylece sürüp gidiyordu kitap. Çok geçmeden şunu iyice bellemiştim ki, bütün öğreti ancak ona harfi harfine gerçek gözüyle bakan ve yürekten inanan kimse için bir avuntu kaynağı, bir hazine oluşturabilirdi. Onu kısmen güzel, kısmen karışık bir simge, evreni mitolojik yoldan açıklama girişimi sayan benim gibi biri ondan bazı şeyler öğrenebilir, ondan saygısını esirgemez, ama aradığı yaşamı ve gücü ondan sağlayamazdı. Kitap benim gibileri aklı başında ve vakur bir teosof yapabilirdi belki, ama ancak aklını fazla işe karıştırmayıp safça inananlara kesinlikle bir teselliyi buyur edip verebilirdi. Sonuncu durum ise şimdilik benim için söz konusu değildi.</p>

    <p class="paragraf">Ne var ki, daha pek çok kez Bay Lohe’yi ziyaretten geri kalmadım, on iki yıl önce Yunanca öğreteceğim diye hem beni hem kendisini helak edip durmuştu Bay Lohe, şimdi de bir başka konuda, ama aynı şekilde başarısız, bana öğretmenlik yapmak, yol göstermek istiyordu. Aramızda bir dostluk kurulamamıştı, ama kalkıp seve seve gitmiştim ona, bir süre yaşamımın önemli sorunlarını kendisiyle konuşabildiğim biricik insan olmuştu. Gerçi aramızdaki söyleşilerin benim için bir değer taşımadığını da anlamamış değildim, olsa olsa ağzımızdan kimi zekice sözlerin çıkmasını sağlamıştı. Ama kilise ve bilimde aradığını bulamayan, ömrünün ikinci yarısında ilginç biçimde kotarılmış bir öğretiye nahif bir inançla bağlanarak dinin huzur ve görkemini yaşayan bu itikat sahibi adam beni duygulandırmış, kendisine neredeyse derin bir saygı beslemiştim.</p>

    <p class="paragraf">Tüm çabalarıma karşın söz konusu yolu bugüne kadar yürüyemedim; dindar, herhangi bir dine bağlı, bu dinde aradığını bulmuş insanlara karşı içimde hayranlık dolu bir yakınlık besledim hep, ne yazık ki bu yakınlığın karşılığını kendilerinden göremedim.</p>
  </div>
</body>
</html>
