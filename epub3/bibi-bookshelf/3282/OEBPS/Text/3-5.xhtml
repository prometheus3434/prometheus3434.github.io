<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>3-5</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x3" xml:lang="tr-TR">
  <div class="Basic-Text-Frame">
    <p class="split"/>

    <p class="anabaslik" id="_idParaDest-6">Altıncı Bölüm</p>

    <p class="paragraf">Yaşamanın çetin bir iş olduğunu daha önce de belli belirsiz duyumsamıştım zaman zaman. Şimdiyse kılı kırk yaran düşüncelere dalmak için karşıma yeni nedenler çıkmıştı. Tüm bilgilerde bir çelişkinin yattığı sezgisi bugüne kadar gönlümde hiç eksik olmadı. Çünkü yoksulluk içinde, zahmet ve meşakkat içinde geçti yaşamım, öyleyken başkalarına zengin ve şahane bir yaşam gibi görünüyor, hatta bana da öyle göründüğü oluyor bazen. İnsan yaşamı derin ve kasvetli bir gece gibi geliyor bana, ancak yer yer çakan şimşeklerin katlanılır kıldığı bir gece; şimşeklerin ansızın baş gösteren aydınlığı insanın içine öylesine su serpiyor, öylesine bir harikuladelikle dolup taşıyordu ki, bir iki saniye sürse bile yılların karanlığını silip atıyor ve bağışlatıyordu.</p>

    <p class="paragraf">Avuntudan yoksun karanlık, günlük yaşamımızın tüyler ürpertici kısırdöngüsüdür. Sabahları niçin kalkılıyor yataktan, niçin yenilip içiliyor, akşam oldu mu neden tekrar gidilip yatılıyor? Çocukları, ilkelleri, sağlıklı genç insanları, hayvanları bu önemsiz nesne ve etkinliklerin döngüsü rahatsız etmez pek. Düşünme denen şeyin çilesini çekmeyenler sabahleyin yataktan kalkmayı kıvançla karşılar, yiyip içecek olmalarına sevinir, yeterli görür bunları, durumun başka türlü olmasını istemez. Ne var ki, bu doğallığı elden çıkaranlar günün akışı içinde hırsla, gözlerini açarak gerçek hayatı yaşayacakları anları kollarlar; öyle anlar ki çakı çakıvermeleri mutlu kılar insanı, bütün yaşamın anlam ve amacına ilişkin tüm düşüncelerle zaman duygusunu silip atar. Bu gibi anlar yaratıcı anlar diye nitelenebilir, çünkü Yaradanla bir birlik ve beraberlik oluşturdukları duygusunu insanda uyandırırlar; insan böylesi anlarda her şeyi, başka zaman rastlantı gözüyle baktığı şeyleri bile bir istencin eseri olarak duyumsar. Mistikler, “Tanrıyla bir olma” ismini verirler buna. Belki de söz konusu anlardaki aşırı derecede parlak ışıktır ki, bütün öbür anları işte öylesine karanlık gösterir. Belki de kendileri dışındaki tüm yaşamın öylesine ağır, öylesine yapışkan nitelik taşıdığı, insanı öylesine aşağılara çektiği duygusunu uyandıran, bu anlardaki özgürlüğüne kavuşmuş büyülü hafifliktir; bu anların insana sağladığı, boşlukta süzülüyor olduğu hazzıdır. Bilmiyorum, düşünce ve felsefede iyi değilimdir. Ama şunu biliyorum ki, bir mutluluk, bir cennet varsa, böylesi anların şaşmadan sürüp gitmesinden başka şey değildir; bu mutluluk da çileyle, acılarda arınmayla ele geçirilebilecek gibiyse, o zaman hiçbir çile, hiçbir acı insanı yaşamdan kaçmaya zorlayacak kadar büyük sayılamaz.</p>

    <p class="paragraf">Babamın toprağa verilmesinden birkaç gün sonra –hâlâ üzerimde bir sersemlik, manevi bir yorgunluk içinde sağda solda dolaşıp duruyordum– belli bir amaç gözetmeksizin çıktığım gezintilerin birinde, ansızın kentin banliyösündeki bahçelerle çevrili bir yolda buldum kendimi. Şirin evleri görünce içimde belli belirsiz bir anı uyandı, düşüncelerimi üzerinde yoğunlaştırarak anının peşine düştüm, sonunda eski öğretmenimin bahçesini ve evini tanıdım; öğretmenim birkaç yıl önce teosofların inanç sistemini bana benimsetmeye çalışmıştı. Bahçeden girdim içeri, öğretmenim karşıdan bana doğru geldi, tanıdı beni, dostça beni alıp odasına götürdü; odadaki kitapların ve çiçek saksılarının çevresinde tütün dumanlarının hafif ve hoş kokusu uçuşuyordu.</p>

    <p class="paragraf">“Nasılsınız bakayım?” diye sordu Bay Lohe. “Tanrım, öyle ya, babanızı kaybettiniz! Üzgün görünüyorsunuz, çok mu sarstı sizi?”</p>

    <p class="paragraf">“Hayır,” diye yanıtladım. “Babama eskisi gibi yabancı kalsaydım, ölümü daha çok acı verirdi bana. Ne var ki, eve son gelişimde kendisiyle dost olmuş, içimdeki tatsız suçluluk duygusunu üzerimden sıyırıp atmıştım. Sizin verebildiğinizden daha çok sevgiyi kendilerinden beklediğiniz sürece iyi yürekli anne ve babalara karşı ruhunuzda yeşeren suçluluk duygusunu.”</p>

    <p class="paragraf">“Buna sevindim.”</p>

    <p class="paragraf">“Peki, sizin teosofi ne durumda? Bana biraz bundan söz açarsanız memnun olurum, kendimi pek iyi hissetmiyorum çünkü.”</p>

    <p class="paragraf">“Nedir sizi üzen?”</p>

    <p class="paragraf">“Her şey. Ne yaşamak geliyor elimden, ne ölmek. Her şeyi düzmece ve aptalca buluyorum.”</p>

    <p class="paragraf">Bay Lohe’nin o sevecen, o halinden memnun bahçıvan yüzü acıyla buruştu. Ne yalan söyleyeyim, bu sevecen ve biraz semiz yüz keyfimi kaçırmıştı, ayrıca ondan ve onun bilgeliğinden bir teselli beklediğim de yoktu. Niyetim yalnızca onu konuşturup dinlemekti; onun bilgeliğinin güçsüzlüğünü kanıtlamak, kendini mutlu hissetmesinden ve iyimser inancından dolayı onu cezalandırmak istemiştim. Ne ona, ne bir başkasına karşı dostça duygular besliyordum içimde.</p>

    <p class="paragraf">Ama Bay Lohe hiç de benim düşündüğüm kadar kendini beğenmiş, dogmaların zırhına bürünmüş değildi. Sevgi dolu gözlerle yüzüme baktı; benim için gerçekten üzülüp tasalanarak sarı saçlı başını salladı.</p>

    <p class="paragraf">“Siz hastasınız sevgili dostum,” dedi kesin bir edayla. “Belki de organik bir hastalıktır, öyle ise çok sürmez, iyileşebilirsiniz. O zaman kentten ayrılıp taşrada yaşamaya bakmalısınız; dört elle bir işe sarılmalı, ağzınıza et koymamalısınız. Ama sanıyorum, hastalığınız bir başka yerde. Ruhunuz hasta sizin.”</p>

    <p class="paragraf">“Öyle mi dersiniz?”</p>

    <p class="paragraf">“Evet. Ne yazık ki şimdilerde moda olan bir hastalığa yakalanmışsınız, her Allahın günü zeki insanlarda karşılaşılan bir hastalığa. Hekimlerin bu konuda kuşkusuz hiçbir şey bildiği yok. <span class="CharOverride-8">Moral insanity</span> denilen hastalığın bir benzeri, bireyselcilik ya da hayalî yalnızlık diye de nitelenebilir. Modern kitaplar bununla dolu. İçinize bir kuruntu girip yuvalanmış, kendinizi yalnızlaşmış hissediyorsunuz, hiç kimse şuncacık ilgilendirmiyor sizi, hiç kimse sizi anlamıyor. Öyle değil mi?”</p>

    <p class="paragraf">“Aşağı yukarı öyle,” diyerek doğruladım söylediklerini. Şaşırmıştım.</p>

    <p class="paragraf">“Bakın. Hastalığı kapan kimse için birkaç düş kırıklığı elverir, kendisiyle başkaları arasında herhangi bir ilişkiden söz açılamayacağına, sadece yanlış anlamaların söz konusu olduğuna, gerçekte herkesin mutlak bir yalnızlık içinde yoluna devam ettiğine, kendisini başkalarına pek anlatamadığına, başkalarıyla hiçbir şeyi paylaşmayıp ortak hiçbir şeyi bulunmadığına inandırır onu. Bazen söz konusu hastalar büyüklük taslar, birbirlerini henüz anlayıp sevebilen bütün sağlıklı kişilere sürü insanları gözüyle bakarlar. Herkes böyle bir hastalığa tutulsa, insan soyu tükenirdi. Ama işte yalnızca Avrupa’da bu hastalık, yalnızca toplumun yüksek sınıflarında rastlanıyor. Gençlerde şifa bulan bir rahatsızlık; hatta gençlikteki gelişim sürecinin zorunlu bir parçasını oluşturuyor.”</p>

    <p class="paragraf">Bay Lohe’nin hafifçe alay içererek yankılanan öğretmence sesi biraz keyfimi kaçırmıştı. Benim hiç gülümsemediğimi ve kendimi savunmak için kılımı kıpırdatmadığımı görünce, yüzünde daha önce beliren endişeli ve iyiliksever ifade dönüp geldi yeniden.</p>

    <p class="paragraf">“Bağışlayın,” dedi dostça. “Hastalığın kendisi bulunuyor sizde, moda bir karikatürü değil. Ama ben onu iyi edecek bir ilaç biliyorum. Ben ile sen arasında hiçbir köprünün yer almadığı, herkesin bir yalnızlık ve anlaşılmazlık içinde yaşayıp gittiği düşüncesi kuruntudan başka şey değildir. İnsanlardaki ortak noktalar, herkeste kendine özgü olarak bulunup kendisini başkalarından ayıran özelliklerden daha çok ve daha önemlidir.”</p>

    <p class="paragraf">“Olabilir,” diye yanıtladım. “Ama bunu bilmenin bana ne yararı var? Ben filozof sayılmam; benim derdim, gerçeği bulamamak değil. Bir bilge ya da düşünür olmak gibi bir niyetim yok; bütün istediğim, sadece halinden biraz memnun ve rahat yaşayabilmektir.”</p>

    <p class="paragraf">“Eh, gayret edin öyleyse! Kitaplar okumasanız, kuramlarla uğraşmasanız da olur. Ama hastalığınız devam ettiği sürece, bir hekime inanmanız gerekir. Bunu yapmak ister misiniz?”</p>

    <p class="paragraf">“Hayhay, denerim.”</p>

    <p class="paragraf">“Güzel. Hastalığınız yalnızca bedensel olsaydı da hekim banyo kürü yapmanızı ya da bir ilaç içmenizi ya da denize gitmenizi salık verseydi, falan ya da filan ilacın neden size iyi geleceğini belki kavrayamayacak, ama bir kez denemekten ve hekimin tavsiyelerine uymaktan sanırım geri kalmayacaktınız. Şimdi size salık vereceğim şeylerde de aynı şekilde davranmanızı istiyorum. Bir süre kendinizden çok, başkalarını düşünmeyi öğreneceksiniz! Sizi şifaya kavuşturacak tek yol varsa, o da budur.”</p>

    <p class="paragraf">“İyi ama nasıl yapabilirim bunu? Çünkü herkes ilkin kendini düşünür.”</p>

    <p class="paragraf">“Bunu aşacaksınız. Kendi rahatınıza karşı belli bir ilgisizlikle davranacak aşamaya ulaşmanız gerekir. Şunu düşünmeyi öğreneceksiniz: Benim yapabileceğim ne var? Yalnızca bir çare bu konuda yardımcı olabilir size: Herhangi bir kimseyi öyle seveceksiniz ki, onun mutluluğu size kendi mutluluğunuzdan daha önemli görünecek. Ancak, birine gönlünüzü kaptırın da demek istemiyorum! Söylemek istediğimin tersi olur bu çünkü!”</p>

    <p class="paragraf">“Anlıyorum. Peki, kimin üzerinde deneyeceğim bu davranışı?”</p>

    <p class="paragraf">“Yakın çevrenizden işe başlayın, dostlarınızdan, hısım akrabalarınızdan. Anneniz ne güne duruyor? Pek çok şey kaybetti kadıncağız, artık yalnız durumda, teselliye gereksinimi var. Annenizle ilgilenin, ona el uzatın, onun gözünde değer kazanmaya bakın.”</p>

    <p class="paragraf">“Annemle ben pek anlaşamayız ki. Dediğiniz şey gerçekleşecek gibi görünmüyor.”</p>

    <p class="paragraf">“Evet, iyi niyetiniz daha ileri bir noktaya ulaşmıyorsa, gerçekleşemez elbet! O eski anlaşılamama teranesi! Falan ya da filan kişinin sizi pek anlamadığını, belki size pek adil davranmadığını aklınızdan geçirip durmamalısınız. Kendiniz bir ara tutup başkalarını anlamaya çalışın, başkalarını sevindirmeye, başkalarına adil davranmaya çaba harcayın! Yapın bunu ve işe annenizden başlayın. – Bakın, kendi kendinize deyin ki, yaşam öyle ya da böyle, nasıl olsa bana haz vermiyor, ne diye o zaman bir de bu yolu denemeyeyim. Kendi yaşamınıza duyduğunuz sevgiyi madem yitirdiniz, o zaman kollayıp gözetmeyi bırakın bu yaşamı, bir yük vurun sırtınıza, o birazcık rahatınızdan el çekin!”</p>

    <p class="paragraf">“Çalışacağım. Haklısınız, kendim öyle de davransam, böyle de, fark etmiyor nasıl olsa; ne diye o zaman sizin salık verdiğiniz şeyi yapmayayım?”</p>

    <p class="paragraf">Bay Lohe’nin konuşmasında beni etkileyen, beni hayrette bırakan şey, son buluşmamızda babamın ağzından bir yaşam bilgeliği olarak çıkan “başkaları için yaşamak, kendini fazla ciddiye almamak” sözlerine uygunluğuydu. Bu konuşmadaki öğreti, duygularıma düpedüz aykırı düşüyor, ayrıca biraz kateşizm ve konfirmasyon dersi kokuyordu, her sağlıklı genç gibi benim de nefret ve küçümsemeyle aklımdan geçirdiğim şeylerdi bunlar. Ama söz konusu olan, belli düşünceler ve dünya görüşleri değildi nihayet, tümüyle pratik bir denemeydi, çetin yaşamı katlanılır kılmaya yönelik bir deneme. Ben de bu denemeyi yapacaktım.</p>

    <p class="paragraf">Şaşkın şaşkın Bay Lohe’nin gözlerinin içine baktım, şimdiye kadar asla pek ciddiye almamıştım kendisini, şimdi ise ona bir akıl hocası, hatta bir hekim diye bakıyordum. Öte yandan öyle görülüyordu ki, bana salık verdiği sevgiden birazı gerçekten vardı kendisinde. Benim derdimi paylaşıyor, benimle ilgili olarak gönlünden iyi şeyler geçiriyordu. Başkaları gibi yeniden yaşayıp yeniden nefes alabilmem için mutlaka bir tedavinin gerekliliğini zaten kendi içimdeki duygular söyleyip durmuştu. Bunun için uzun süre dağlık bir yerde tek başıma yaşamayı ya da dört elle işe sarılıp çalışmayı düşünmüştüm, ama şimdi akıl hocamın dediklerini yapmayı uygun görüyordum; kendi deneyimim ve bilgeliğim, benden bu kadar, deyip çıkmıştı.</p>

    <p class="paragraf">Anneme, kendisini yalnız bırakmayı düşünmediğimi, yanıma gelip yaşamımı paylaşacağını umduğumu açtığım zaman, üzgün üzgün başını sallayarak karşı çıktı.</p>

    <p class="paragraf">“Sen ne söylüyorsun Allah aşkına?! O kadar kolay mı bunu yapmak? Öteden beri sürüp gelen alışkanlıklarım var benim, asla yeniden başlayamam. Sonra, sen özgürlüğe gereksinim duyuyorsun, sana yük olmam doğru değil.”</p>

    <p class="paragraf">“Bir kez deneyebiliriz pekâlâ,” diye önerdim ben. “Belki düşündüğünden daha kolay olur.”</p>

    <p class="paragraf">Başlangıçta işten göz açacak, düşünmelere ve umutsuzluklara vakit ayıracak durumda değildim. Bir ev vardı ortada, alacaklar ve borçlarla büyük bir işyeri vardı; defterler, hesaplar, faturalar duruyordu ortada, borçlar verilmiş, krediler alınmıştı, bütün bunlar ne olacaktı şimdi? Kuşkusuz, baştan beri ne var ne yok satıp savmayı kafama koymuştum, ama o kadar da çabuk gerçekleşecek bir şey değildi bu, hem annem de eski eve pek bağlıydı, ayrıca babamın vasiyetinin yerine getirilmesi gerekiyordu, bu da pek çok pürüzü ve güçlüğü içeren bir işti. Muhasebeci ve bir noter bana yardım ediyor, günler ve haftalar onun bununla görüşüp konuşmalarla, alacak ve borçlar için sağa sola mektup yazmalar, plan yapmalar ve düş kırıklıklarıyla geçiyordu. Çok sürmeden bütün bu hesapların ve resmî makamlara yollanacak belgelerin içinden çıkamaz duruma geldim, noterin yanına bir avukatı da yardımcı verip, düğüm olmuş yumağın çözülmesini onlara bıraktım.</p>

    <p class="paragraf">İşler yüzünden anneme gereken ilgiyi çok vakit gösteremiyor, onun bu dönemi kolay atlatabilmesi için çaba harcıyordum. Bütün işlerden kendisini uzak tutmaya çalışıyor, kimi zaman ona biraz bir şeyler okuyor, onu alıp arabayla gezdiriyordum. Zaman zaman soluğu kaçmakta almak, her şeyi yüzüstü bırakıp gitmek geçiyordu içimden, ama bir utanç duygusu, ayrıca ileride durumun nasıl olacağını merak etmem beni bundan alıkoyuyordu.</p>

    <p class="paragraf">Annemin aklında ölmüş babamdan başka bir şey yoktu; ne var ki, üzüntüsünü beni yadırgatan küçük, kadınsı ve çokluk aşırı titiz davranışlarla açığa vuruyordu. İlkin sofrada babamın yerinde oturmamı istemişti benden, ama daha sonra o yere yakışmadığımı düşündü, babamın yerinin boş kalmasına karar verdi. Bazen babama ilişkin ne çok şey anlatsam az buluyor, derken yine sessizleşiyor, babamın adını anmayagöreyim, mahzun mahzun bana bakıyordu. En çok eksikliğini çektiğim şey müzikti, şöyle bir saat gönlümce keman çalabilmek için neler vermezdim! Ama bunu ancak babamın ölümünün üzerinden haftalar geçtikten sonra gerçekleştirebildim, hatta o zaman bile yakınıp durdu annem, davranışımı görgü kurallarına aykırı buldu. Varlığımı ve yaşamımı ona yakınlaştırmaya ve onun dostluğunu kazanmaya yönelik sancılı çabalarıma karşılık vermiyordu.</p>

    <p class="paragraf">Ortadaki durumdan sık sık üzüntü duyup bu işten vazgeçecek oluyor, ama her seferinde kendimi zorlayıp devam ediyordum; bir yavanlık, bir kuruluk içinde geçip giden günlere alıştırmaya çalışıyordum kendimi. Yaşamım, sürülmüş ama ekilmemiş bir tarla gibi ölü durumda bekliyordu; ancak seyrek gördüğüm düşlerde Gertrud’un sesini işittikçe ya da operamda yer alan bazı melodiler boş bir saatimde kendiliğinden aklıma geldikçe, geçmiş yaşamımın içimde yankılandığını duyuyordum. Evi boşaltmak ve eşyalarımı toparlamak için R.’ye döndüğümde, buradaki her şey yıllarca geride kalmış gibi geldi bana. Kentte yalnızca Teiser’i gidip gördüm, bana canı gönülden yardım elini uzattı. Kendisine Gertrud’la ilgili bir şey sormayı göze alamadım.</p>

    <p class="paragraf">Annemin zamanla beni gereğinden çok sıkıntıya sokan o teslimiyet dolu soğuk davranışına karşı giderek düzenli ve gizli bir savaş açmaktan kendimi alamadım. Ne istediğini, örneğin hoşlanmadığı davranışlarımın neler olduğunu açıkça söylemesini rica ettim mi, üzgün üzgün gülümseyerek elimi okşuyor ve şöyle diyordu her seferinde: “Kendi halime bırak beni evladım! Biliyorsun, ben yaşlı bir kadınım.” Dolayısıyla, ben de annemin isteklerini kendim keşfetmeye çalışıyor, bu konuda muhasebecimizin ve hizmetçilerin bilgisine de başvurmaktan geri durmuyordum.</p>

    <p class="paragraf">Sonunda pek çok şey öğrenebilmiştim. Şuydu asıl sorun: Annemin kentte bir tek yakın akrabası ve dostu bulunuyordu, annemin bir kuzeni, hiç evlenmemiş yaşlı bir kadındı, başkalarıyla pek düşüp kalkmayan biriydi, ama annemle arasında çok sıkı bir dostluk ilişkisi vardı. Babamı hiç sevmeyen Schniebel ismindeki kadın bana karşı da her zaman gerçek bir nefret beslemiş, bu yüzden son zamanlarda evimize uğramaz olmuştu. Babam daha önce ölürse annem kendisini eve alacağına söz vermişse de, benim evde kalışım annemin umudunu boşa çıkarmıştı. Bunu yavaş yavaş öğrendikten sonra yaşlı kadını gidip ziyaret ettim, kendisine hoş görünmek için çaba harcadım. Birtakım acayiplikler ve küçük entrikalarla oynanan oyun benim için yeniydi, neredeyse zevk verdi bana. Yaşlı kadını yeniden evimize gelip gitmeye razı ettim, bundan dolayı da annemin bana şükran duyguları beslediği gözümden kaçmadı. Ne var ki, iki kadın birleşip, istediğim şeyin gerçekleştirilerek eski evin satılmasını önlemeye çalıştılar ve doğrusu üstesinden de geldiler bunun. Derken yaşlı kadın evde benim yerimi almak için çalışmaya koyuldu; niyeti, yaşlılık günlerini geçireceği ve hayli özleyip durduğu bir yuvaya kavuşmaktı, bense buna engeldim. Evde hem kendisine, hem bana yetecek kadar yer vardı; gelgelelim Bayan Schniebel, yanı başında evin beyi diye birini görmek istemiyor, bu yüzden evimize taşınmaya yanaşmıyordu. Ama koşup koşup bize gelmekten de geri kalmıyor, arkadaşı olan anneme bazı ufak işlerinde yardım ediyor, kendisi olmadan bu işlerin dünyada yapılamayacağına annemi inandırmak istiyordu. Bana tehlikeli bir büyük güç gözüyle bakıp diplomatça davranıyor, evde bir akıl hocası konumunu ele geçirmeye uğraşıyor, ben de kendisini bundan bir türlü alıkoyamıyordum.</p>

    <p class="paragraf">Zavallı annem ne onun, ne benim tarafımı tutabiliyordu. Yorgun düşmüş bir hali vardı, yaşam üslubundaki değişiklik kendisine hayli acı vermekteydi. Babamı ne kadar aradığının ancak yavaş yavaş farkına varabilmiştim. Bir ara odaların birinden geçiyordum, annemin orada olacağını tahmin edememiştim, annem bir giysi dolabının başında bir şeylerle meşguldü. Benim geldiğimi görünce irkildi ansızın. Ben çarçabuk yürüyüp odadan çıktım, ama babamın giysilerini gözden geçirdiğini açıkça görmüştüm; sonradan baktım, annemin gözleri kızarmıştı.</p>

    <p class="paragraf">Yaz geldi derken, yeni bir savaşı da beraberinde getirdi. Ne olursa olsun annemle bir seyahate çıkmak istiyordum, biraz dinlenme kuşkusuz ikimize de iyi gelecekti; bu arada öyle umuyordum ki, moralinin düzelmesine biraz katkıda bulunabilecek, onu biraz daha fazla etkim altına alabilecektim. Annem seyahat için fazla istekli görünmediyse de, önerime karşı da koymadı pek; ne var ki, Bayan Schniebel annemin evde kalıp benim tek başıma seyahate çıkmam için elinden geleni yaptı. Ancak ben yumuşamayıp ödün vermedim, pes etmedim asla, bu seyahatten çok şey bekliyordum. Huzursuz hale gelmiş, acı çekip duran zavallı annemle eski evde bir arada yaşamak giderek korkunç bir durum almıştı; dışarılarda bir yerde anneme daha çok yardımcı olabileceğimi, kendi düşünce ve kaprislerimi daha iyi denetim altında tutabileceğimi umuyordum.</p>

    <p class="paragraf">Dolayısıyla dediğim oldu, haziranın sonuna doğru yola çıktık. Küçük küçük günlük geziler halinde sürdürüyorduk seyahati, Konstanz Gölü’nü, Zürih kentini gördük, Brünig üzerinden Bern Yaylası’na geçtik. Annem sesini çıkarmıyordu, yorgun bir hali vardı, bu seyahate adeta istemeye istemeye katlanıyor, mutsuz bir görünüm sergiliyordu. İç Göller Bölgesi’nde sızlanmaya başladı, uyuyamadığından yakındı, ama iknaya çalıştım kendisini, bir de Grindelwald’a gitmeye razı ettim, burada hem onun, hem benim biraz başımızı dinleyebileceğimizi umuyordum. Bu aptalca, sonu gelmeyen, neşesiz seyahatte insanın kendi sefaletinden kaçıp yakasını kurtaramayacağını anlamıştım kuşkusuz. Karşımızda güzelim yeşil göller duruyor, sularında eşsiz güzellikteki eski kentleri yansıtıyorlardı. Öte yanda dağlar beyaz ve mavi yükseliyor, mavi-yeşil buzullar güneş ışığında parıldıyordu. Ama annemle bir suskunluk ve neşesizlik içinde bütün bunların önünden geçip gidiyor, bütün bu güzellikler karşısında utanç duyuyorduk; her şey bizi sıkıyor, her şey bizi yoruyordu. Annemle gezip dolaşıyor, başımızı kaldırıp dağlara bakıyor, hafif ve tatlı havayı soluyor, yaylım yerlerindeki ineklerin çıngırak seslerini dinliyor, “Gerçekten güzel!” diyor, ama bunu söylerken birbirimizin gözlerinin içine bakmaktan kaçınıyorduk.</p>

    <p class="paragraf">Grindelwald’da bir hafta kalabildik ancak. Bir sabah annem şöyle söyledi: “Ne diyeceğim bak, faydasız, dönsek iyi olacak. Yine eskisi gibi bir gece şöyle rahat yatıp uyumak istiyorum. Hasta olacaksam, öleceksem eğer, evimde hastalanıp öleyim.”</p>

    <p class="paragraf">Sesimi çıkarmadan bavulları hazırladım, içimden hak verdim anneme, bütün yolu geldiğimizden daha çabuk geride bırakıp eve döndük. Ama içimde öyle bir duygu vardı ki, sanki memleketime, yurduma değil de bir hapishaneye dönmüştüm, annemin de bu durumdan fazla memnun kalmamış bir hali vardı.</p>

    <p class="paragraf">Eve döndüğümüz günün akşamı ona şöyle söyledim: “Ne dersin, ben tek başıma bir seyahate çıkayım mı? R.’ye giderim yine. Bak, bir yararı olacağına inansam, yanında seve seve kalırdım. Ama görüyorsun, ikimiz de hastayız, ikimizin de neşesi yok; bu hastalığı, bu can sıkıntısını da sürekli birbirimize bulaştırıp duruyoruz. Arkadaşın Bayan Schniebel’i eve alırsın, o benden daha iyi avutabilir seni.”</p>

    <p class="paragraf">Alışık olduğu üzere elimi tutup usulcacık okşadı annem. Bir yandan da olur der gibi başını sallayıp gülümseyerek bana baktı. Gülümsemesi açıkça şöyle diyordu: “İyi ya, git!”</p>

    <p class="paragraf">Bütün çabama ve iyi niyetime karşın, birkaç ay boyunca hem annemi, hem kendimi üzmekten, annemin bana eskisinden de çok yabancılaşmasına yol açmaktan başka bir şey elime geçmemişti. Bir arada yaşamışsak da her birimiz kendi yükünü tek başına taşımayı sürdürmüş, karşısındakiyle paylaşmaya yanaşmamıştı. Her birimiz kendi çilesine, kendi hastalığına daha çok gömülmüş, bütün çabalarım boşa gitmişti; bundan böyle yapabileceğim en iyi şey çekip gitmek, meydanı Bayan Schniebel’e bırakmaktı.</p>

    <p class="paragraf">Öyle de yaptım çok geçmeden, gidecek başka yer bilmediğim için gerisingeri R.’ye döndüm. Kentimizden ayrılırken artık bir memleketim olmadığının bilincine vardım. Doğduğum, çocukluk yıllarımı geçirip babamı toprağa verdiğim kent bundan böyle benim için ilginçliğini yitirmişti, benden istediği bir şey yoktu, bana vereceği bir şeyi de yoktu, anılardan başka. Veda etmeye gittiğimde Bay Lohe’ye söylememiştim ama, reçetesi derdime derman olmamıştı.</p>

    <p class="paragraf">Bir rastlantı eseri, R.’de kaldığım oda hâlâ boştu. Geçmişle ilişkimi koparmaya ve yazgımdan kaçmaya çalışmanın boşuna zahmet olduğunu gösteren bir işaretti bu. Aynı evde, aynı odada, aynı kentte yeni baştan yaşamaya koyuldum, kemanımı ve çalışmalarımı çıkarıp koydum ortaya. Kentte her şeyi bıraktığım gibi bulmuştum; tek değişiklik, Muoth’un Münih’e gitmiş, Gertrud’un da Muoth’la nişanlanmış olmasıydı.</p>

    <p class="paragraf">Operamla ilgili çalışmalara yeniden el attım; adeta bunlar benim eski yaşamımın yıkıntılarıydı da, yıkıntılardan yine de bir şeyler kurup çatmak istiyordum. Ne var ki, kaskatı kesilmiş ruhumda müzik ancak yavaş yavaş kıpırdanıyordu; ancak söz yazarının bana yeni bir metin yollaması üzerinedir ki uyanıp açtı gözlerini. Metin öyle bir zamanda gelmişti ki, akşamları seyrek olmayarak eski tedirginliğin içimde başkaldırdığını duyumsuyor, yüreğimde utanç ve binlerce yalancı ışıkla Imthorların evinin çevresinde bir gölge gibi dolanıp duruyordum. Bana yollanan şarkı metni şöyleydi:</p>

    <p class="paragbos"/>

    <p class="paragraf ParaOverride-7">“Güçlükle çırpar nemli kanadını,</p>

    <p class="paragraf ParaOverride-7">Haykırır lodos her gece.</p>

    <p class="paragraf ParaOverride-7">Kervan çullukları sersem sepet uçuşur;</p>

    <p class="paragraf ParaOverride-7">Artık uyunmaz olur uykular,</p>

    <p class="paragraf ParaOverride-7">Uyanık bekler tüm ülke.</p>

    <p class="paragraf ParaOverride-7">Havada baharın çağrısı duyulur.</p>

    <p class="paragbos"/>

    <p class="paragraf ParaOverride-7">Uyuyamam böyle geceler.</p>

    <p class="paragraf ParaOverride-7">Gençleşir yüreğim,</p>

    <p class="paragraf ParaOverride-7">Çocukluğumun sıcak mutluluğu</p>

    <p class="paragraf ParaOverride-7">Anıların uzak maviliklerinden çıkıp gelir,</p>

    <p class="paragraf ParaOverride-7">Bakar gözlerimin içine yakından,</p>

    <p class="paragraf ParaOverride-7">Kaçar geriye, irkilir.</p>

    <p class="paragbos"/>

    <p class="paragraf ParaOverride-7">Sus, sus kalbim!</p>

    <p class="paragraf ParaOverride-7">Kımıldansa da kanında tutku</p>

    <p class="paragraf ParaOverride-7">Sıkışık ve ağır,</p>

    <p class="paragraf ParaOverride-7">Önüne düşse de eski yollar –</p>

    <p class="paragraf ParaOverride-7">Gençlik kapıları kapalıdır</p>

    <p class="paragraf ParaOverride-7">Ve adımlarının yönü değişik.”</p>

    <p class="paragbos"/>

    <p class="paragraf">Bu dizeler iliklerime kadar beni duygulandırmış, içimdeki müziği ve yaşam tutkusunu yeniden hayata döndürmüştü. Uzun zaman yürekte tutulup taşınan çile çözülüp dağılmış, acıyla yanıp tutuşarak ritim ve sesler halinde bana doğru akıp gelmeye başlamıştı; güftesinden yola koyularak operamın yitirilmiş izini yeniden ele geçirmiştim. Çok uzun bir suskunluk döneminin ardından yüreğimdeki selin ateşli esrikliğine yeniden gömülmüş, duyguların özgür yüceliklerine, acı ve sevincin birbirinden ayrılamadığı, ruhtaki tüm kızgın ateşin ve gücün bir araya gelip tek bir aleve dönüşerek dimdik yükseldiği o noktaya kadar çıkmıştım.</p>

    <p class="paragraf">Yeni şarkıyı yazıp Teiser’e gösterdiğim gün, akşam vakti, sağında solunda kestane ağaçlarıyla bir yoldan eve dönüyor, yeni çalışmalar için varlığımın derinliklerinden fışkırıp gelen bir güçle dolup taşıyordum. Geçmişte kalan aylar, o kasvetli boşluğundan bir maskın gözleri gibi bana bakıp durmaktaydı. Ama kalbim hırsla, çabuk çabuk çarpmaya başlamıştı, çektiği çilelerden daha önce neden kaçıp kurtulmak istediğine bir türlü akıl erdiremiyordu. Gertrud’un hayali toz toprak içinden tüm netliği ve görkemiyle kalkıp dikilmişti karşımda; o ışıl ışıl gözlerinin içine eskisi gibi korkusuzca bakabiliyordum, kalbimi tüm acılara açmıştım yeniden. Tanrım, Gertrud’dan ve gerçek yaşamımdan uzak, hayaletten kalır yeri olmayan zamanları pinekleyerek geçirmektense, bu acıları çekmek, dikeni yaranın daha derinliklerine batırmak yeğdi! Geniş gövdeli kestane ağaçlarının karanlık ve sıkışık dorukları arasından gökyüzü kara-mavi sarkıyor, yıldızlarla dolup taşıyordu; yıldızların hepsi de, ağırbaşlı ve altınsı, boşlukta süzülüyor, hiçbir şeyi kendilerine dert etmeden parlak ışıklarını uzaklara yolluyordu. Yıldızlar böyle yapıyor, ağaçlar ise tomurcuklarını, çiçeklerini ve yaralarını sere serpe sergiliyordu; ister haz sağlasın, ister acı, o büyük yaşam istencine teslim ediyorlardı kendilerini. Ömürleri bir günlük sinekler, sürüyle sersem sepet ölüme doğru koşuyorlardı; her canlının kendine özgü bir görkemi, bir güzelliği vardı, bir an şöyle bir bakmam yetti, kavradım işin içyüzünü ve iyi ki böyledir dedim, ayrıca kendi yaşamımdan ve acılarımdan da onayımı esirgemedim.</p>

    <p class="paragraf">Güz aylarında operam tamamlandı. Yine güz mevsimindeydi, bir gün bir konserde Bay Imthor’a rastladım. Candan selamladı beni, biraz şaşırmıştı, benim kentte bulunduğumdan haberi yoktu. Hakkımda işittiği tek şey, babamın öldüğü, benim de o gün bu gün doğup büyüdüğüm kentte yaşamakta olduğumdu.</p>

    <p class="paragraf">Elden geldiğince serinkanlı, “Bayan Gertrud nasıllar?” diye sordum.</p>

    <p class="paragraf">“Ah, en iyisi kendiniz gelip bakın nasıl olduğuna. Kasım başında düğünü var. Zaten sizi de düğünde kesinlikle aramızda görmek istiyoruz.”</p>

    <p class="paragraf">“Teşekkür ederim Bay Imthor. Peki, Muoth ne yapıyor?”</p>

    <p class="paragraf">“İyidir. Biliyorsunuz, ben bu evliliğe pek razı değilim. Çok zamandır size Muoth’la ilgili bazı sorular sormak, sizden bazı şeyler öğrenmek istiyordum. Tanıdığım kadarıyla şikâyet edeceğim bir hali yok. Ama hakkında bazı şeyler çalındı kulağıma, pek çok kadınla düşüp kalkmış biri olduğu söyleniyor. Bu konuda sizin bildiğiniz bir şey var mı?”</p>

    <p class="paragraf">“Hayır Bay Imthor. Olsa da pek işe yaramaz zaten. Kızınız söylentileri dikkate alıp kararını kolay değiştirecek biri değil. Bay Muoth dostumdur, bu izdivaç onu mutlu edecekse, bu mutluluğu çok görmem kendisine.”</p>

    <p class="paragraf">“Tabii, tabii. E, sizi pek yakında yine aramızda görecek miyiz?”</p>

    <p class="paragraf">“Neden olmasın. Hoşça kalın Bay Imthor.”</p>

    <p class="paragraf">Muoth ile Gertrud arasındaki bir evliliği önlemek için elimden geleni yapmayı tasarladığım günler çok geride kalmamıştı henüz, kıskançlıktan ya da bakarsın Gertrud’un ileride yine bana kucak açacağını umduğumdan değil; nedeni, her ikisinin de mutsuz olacağına inanmam ve bunu önceden sezinlememdi. Muoth’un kendi kendisini kahredip durmasına yol açan melankoliyi düşünmüştüm çünkü, onun birden sinirlenip parlama huyunu, öte yandan Gertrud’daki narinliği düşünmüştüm, Marion ve Lotte’nin başına gelenler henüz taptaze belleğimde yaşıyordu.</p>

    <p class="paragraf">Gelgelelim şimdi başka türlü düşünüyordum. Tüm yaşamımda baş gösteren bir sarsıntı, altı ay gibi bir süre derunî bir yalnızlık içinde yaşamam, ayrıca gençliğime bile isteye veda etmem beni değiştirmişti. Şimdiki görüşüme göre, başkalarının yazgılarına el uzatmak aptalca ve sakıncalı bir girişimdi; üstelik elime becerikli bir el gözüyle bakmam ve kendimi insanları tanıyan, onların yardımına koşabilecek biri saymam için neden yoktu, çünkü bu yolda harcadığım tüm çabalar sonuçsuz kalmış, beni rezil rüsva etmişti. Hatta şimdi de bir insanın gerek kendisinin, gerek bir başkasının yaşamını bilinçli şekilde oluşturup biçimlendirecek güçle donatıldığından hayli kuşku duymaktayım. Para kazanabilir insan, şan ve şeref, nişan ve madalya sahibi olabilir, ama mutluluk ya da mutsuzluğu kazanç yoluyla ele geçiremez, ne kendisi ne de başkaları için yapabilir bunu. İnsan kendisine buyur edileni alıp benimser yalnızca, bu alıp benimseyiş de elbet pek değişik biçimlerde gerçekleşebilir. Benim kendi adıma, bundan böyle zora başvurmak, yaşamımı gölge değil, aydınlık tarafa zorla kaydırmak gibi bir niyetim yoktu, payıma düşeni alıp kabullenecektim yalnızca, gücüm yettiğince bunu sırtlayıp, iyileştirmenin yoluna bakacaktım.</p>

    <p class="paragraf">Her ne kadar yaşam bu gibi düşünüp taşınmalardan bağımsızsa da, her ne kadar bunların üzerinden geçip yoluna devam ederse de, içtenlikle alınan kararlar ve kotarılmış düşünceler yine de bir iz bırakır geride, insanın ruhunda bir barış havasının esmesini sağlar, o değişmez’in omuzlanmasına yardım eder; en azından ben, şimdi görebildiğim kadarıyla, teslimiyeti seçmemden, kendi kişisel yazgıma karşı umursamaz bir tutum takınmamdan sonra yaşamın daha yumuşak ellerinde yoğrulmaya başladım.</p>

    <p class="paragraf">Tüm istemelere, tüm çabalara karşın ele geçirilemeyen’in bazen beklenmedik bir anda kendiliğinden gelip insanı bulduğunu çok geçmeden annemde yaşadım. Her ay mektup yazıyordum anneme ve uzun bir zaman var ki mektuplarıma yanıt alamamıştım. Hasta olsa duyardım, bu yüzden fazla merak etmeksizin eskisi gibi yazmamı sürdürdüm; ne durumda olduğuma ilişkin kısa haberlerdi bunlar, her seferinde Bayan Schniebel’e de içtenlikle selamlar yollamayı unutmuyordum.</p>

    <p class="paragraf">Ancak bu selamlar son zamanlarda ona iletilmiyordu artık. Her iki kadın kendilerini aşırı bir rahatlık içinde bulmuş, isteklerinin gerçekleşmesine dayanamamışlardı. Rahatlık özellikle Bayan Schniebel’i büyüklük taslayan biri yapıp çıkmıştı. Benim evden ayrılmamın ardından zafer alanında boy göstermekte gecikmemiş, evimize gelip postu sermişti; bundan böyle eski dostu ve kuzeniyle aynı çatı altında kalıyor, görkemli evde evin hanımefendilerinden biri kimliğiyle yan gelip yatmaya ve dışarıya karşı kurumlanmaya, sıkıntı içinde geçirdiği uzun yıllarda hak edilmiş bir mutluluk gözüyle bakıyordu. Hani pahalı alışkanlıklar edinmiş de har vurup harman savuran birine dönüşmüş değildi Bayan Schniebel, böyle birine dönüşemeyecek kadar uzun süre maddi olanaksızlık ve yarı sefalet içinde yaşamıştı. Ne şık giysiler alıp geçirmişti sırtına, ne eski yatak yorganları yenileriyle değiştirmişti. Tersine, bizim eve taşındıktan sonradır ki gerçek anlamda tutumlu davranmaya başlamıştı, çünkü zahmete değerdi böyle yapması, evimizde artırıp bir kenara koyacağı bir şeyler eksik değildi. Ne var ki, el çekmek istemediği bir şey varsa, o da güç ve otoriteydi: Evdeki iki hizmetçinin annem kadar onun sözünü de dinlemesini istiyor, hizmetkârları, esnafı ve postacıları da karşısında susta durdurmasını biliyordu. Gelgelelim tutkuların gerçekleşmesi onları kökten silip atmadığı için, Bayan Schniebel, tahakküm hırsını, annemin pek boyun eğmeye yanaşmadığı alanları kapsayacak gibi genişletmeye çalışmıştı. Anneme gelen misafirleri aynı şekilde kendisine gelmiş bilmek istiyor, yanında kendisi yokken annemin misafir kabul etmesini hoş karşılamıyordu. Anneme yollanan mektupların, özellikle benim yolladıklarımın, özet olarak kendisine açıklanmasıyla yetinmiyor, bunları bizzat baştan sona okumak istiyordu. Ve sonunda şunu keşfetmişti ki, annemin evinde bazı şeyler hiç de kendisinin doğru bulduğu gibi kullanılmıyor, bakılmıyor, yönetilmiyordu. Her şeyden önce hizmetçi ve uşakların yeterince göz altında tutulmadığı kanısındaydı. Bir hizmetçinin akşam vakti evin dışında eğleşmesine, bir diğerinin postacıyla biraz çene çalmasına, aşçı kadının bir pazar izinli sayılmasına ses çıkarmayan annemi yumuşak davrandığı için alabildiğine sert biçimde eleştiriyor, bir evin doğru dürüst nasıl yönetileceği konusunda anneme uzun nutuklar çekiyordu. Ayrıca tutumluluk kurallarının sık sık, kaba bir şekilde çiğnendiğini gördükçe içi gidiyor, eve gereğinden çok kömür alındığından, aşçı kadının listesinde gereğinden çok yumurta alımına yer verilmesinden yakınıyordu. Ciddi ciddi, canla başla bütün bunlara karşı çıkıyordu Bayan Schniebel; iki dost kadın arasındaki ilişkinin bozulması da işte böyle başlamıştı.</p>

    <p class="paragraf">Dostu Bayan Schniebel’in bütün yaptıklarını onaylamayan, kendisine karşı daha başka duygular beslediğini sandığı dostunun davranışlarından dolayı kimi düş kırıklıklarına uğrayan annem, şimdiye kadar olup bitenleri sızlanıp yakınmadan sineye çekmişti. Ama eskiden beri sürüp gelmiş ve zamanla saygınlık kazanmış alışkanlıklarının tehlikeye düştüğünü, evdeki rahatlığın ve barışın olumsuz yönde etkilendiğini görünce itirazlarda bulunmaktan geri kalmamış, savunma durumuna geçmişti. Kendini savunma konusunda ise Bayan Schniebel kadar usta sayılmayacağı kuşkusuzdu. Bundan böyle iki arkadaş arasında tartışmalar ve dostane kavgalar eksik olmamış, aşçı kadının işi bırakmak isteyip annem tarafından ancak güçlükle ve pek çok vaatler, hatta neredeyse özür dilemelerle alıkonulmasından sonra evdeki otorite sorunu gerçek bir savaşa dönüşmüştü.</p>

    <p class="paragraf">Bilgileri, deneyimi, tutumluluğu ve ekonomi alanındaki erdemleriyle gururlanan Bayan Schniebel, bütün bu üstün özelliklerine karşın niçin annemden teşekkür göremediğine bir türlü akıl erdiremiyor, yapıp ettiklerine öylesine haklı bir gözle bakıyordu ki, evin şimdiye kadarki yönetiliş biçimini eleştirmekten, annemin ev kadınlığını yermekten, evdeki âdet ve alışkanlıkları küçümsemekten kendini alıkoyamadı sonunda. Bunun üzerine annem, babamı savunarak onun idaresinde, onun uyguladığı yöntemle evde yıllar yılı hiçbir düzensizliğin görülmediğini açığa vurdu. Babam cimriliği ve kılı kırk yaran bir tutumluluğu hiç hoş karşılamamış, hizmetkârlara özgürlüklerini ve haklarını çok görmemiş, hizmetçiler arasındaki kavga ve dargınlıklardan asla hoşlanmamıştı. Ne var ki, annemin, sağlığında zaman zaman eleştirmekten geri kalmadığı, ama ölümünden sonra gözünde neredeyse evliya aşamasına yükselen babamı savunması üzerine, Bayan Schniebel daha fazla susamamış, cennetmekân babama ilişkin daha çok önceden bir fikre sahip olup bunu da açıkladığını belirterek, idareimaslahatçılığa dur demenin ve duyguları bir yana bırakıp mantıklı davranmanın artık zamanı geldiğini ileri sürmüştü. Öbür dünyaya göç etmiş babamın anısına şimdiye kadar saygıda kusur etmemişse, bunu dostu olan annemi kollayıp gözettiği için yapmıştı; ama madem şimdi annemin kendisi tutup babamı işe karıştırıyordu, o da açıkça söylüyordu ki, evdeki bazı düzensizliklerin sorumlusu babamdı; eh, babam şimdi hayatta olmayıp özgürce davranabileceklerine göre, ne diye eve bir çekidüzen vermesinler, bir türlü anlayamıyordu.</p>

    <p class="paragraf">Bu sözler annem için suratına indirilen bir şamar olmuş, kuzeninin davranışını hiç unutmamıştı; eskiden sırdaş bildiği Bayan Schniebel’le konuşurken zaman zaman babamdan sızlanıp yakınmak, onda kimi kusurlar bulmak kendisi için bir gereksinim, bir haz kaynağı oluşturmuşsa da, şimdi babamın tüm kusurlarından arınmış görüntüsüne en ufak bir gölgenin düşmesine katlanamıyordu; dolayısıyla, evde baş gösteren ayaklanmayı rahatsız edici bulmakla kalmıyor, her şeyden önce cennetmekân babama karşı işlenmiş bir günah sayıyordu.</p>

    <p class="paragraf">Her şey böylece olup bitmiş, benim bunlardan hiç haberim olmamıştı. Nihayet bir mektubunda annemin, kuş kafesindeki bu geçimsizliğe temkin ve ihtiyatla da olsa değindiğini görünce, güldüm ister istemez. Anneme yazdığım bir sonraki mektupta Bayan Schniebel’e selam yollamayı bir yana bıraktımsa da, annemin değinmelerine yanıt vermedim, bensiz iki kadın birbiriyle daha kolay uzlaşır, diye geçirdim içimden. Kaldı ki, beni çok daha fazla meşgul eden başka olaylar araya girmişti.</p>

    <p class="paragraf">Ekim çıkagelmişti bu arada, Gertrud’un düğününün eli kulağındaydı, bu bir türlü kafamdan gitmiyordu. Evlerine bir daha uğramamış, nişanlandıktan sonra kendisini bir daha görmemiştim. Evlenip de evden ayrıldıktan sonra babasıyla yine eskisi gibi görüşüp konuşacaktım. Öte yandan, Gertrud’la aramızdaki ilişkinin zamanla düzelip eskisi gibi sıcak bir ilişkiye dönüşeceğini umuyordum; geçmişi bir çırpıda silip atamayacak kadar içli dışlı bir dostluğu sürdürmüştük bir zaman. Ne var ki, şu sıra karşısına çıkmayı göze alamıyordum; oysa Gertrud, kendisini tanıdığım kadarıyla, böyle bir karşılaşmadan kaçacak insan değildi.</p>

    <p class="paragraf">Derken günün birinde odamın kapısı çalındı, hiç yabancısı değildim bu sesin. Kötü bir şeyler sezinleyerek, şaşırmış, sıçrayıp kalktım ve gidip açtım kapıyı, karşımda Muoth’u buldum, bana elini uzattı.</p>

    <p class="paragraf">“Muoth!” diye yükselttim sesimi ve uzatılan eli sımsıkı tuttum. Gözlerine bakar bakmaz, ruhumda tüm olup bitenler ayaklandı, bir ateş düştü içime. Masasının üzerindeki mektup yeniden gözlerimin önünde canlandı, Gertrud’un elyazısıyla yazılmış mektup. Gertrud’a veda ederken ve ölümü seçerken gördüm kendimi yeniden. Muoth karşımda dikiliyor, sorgulayan gözlerle bana bakıyordu. Biraz kötülemişti, ama eskisi gibi yakışıklı ve mağrur bir hali vardı.</p>

    <p class="paragraf">“Seni beklemiyordum,” dedim yavaşça.</p>

    <p class="paragraf">“Ya? Öğrendiğime göre artık Gertrud’a uğramıyormuşsun. Eh, sen bilirsin... bunları bırakalım şimdi. Ne âlemdesin, işler nasıl, bir görmek için geldim. Opera ne durumda?”</p>

    <p class="paragraf">“Tamamlandı. Ama önce söyler misin, Gertrud nasıl?”</p>

    <p class="paragraf">“İyidir. Pek yakında düğünümüz olacak.”</p>

    <p class="paragraf">“Haberim var.”</p>

    <p class="paragraf">“Demek öyle. Onu yakında görmeye gelmeyecek misin?”</p>

    <p class="paragraf">“Düğünden sonra gelirim elbette. Bir bakarım, Gertrud rahat mı yanında.”</p>

    <p class="paragraf">“Hımm...”</p>

    <p class="paragraf">“Bağışla Heinrich, aklım ister istemez Lotte’ye gidiyor, kendisine kötü davrandığın, dayak attığın Lotte’ye.”</p>

    <p class="paragraf">“Bırak şu Lotte’yi. Dayağı hak etmişti. Dayak yemek istemeyen kadına dayak atılmaz.”</p>

    <p class="paragraf">“Orası öyle. Operadan konuşalım. İlk nereye vereyim, henüz bildiğim yok. İyi bir yerde sahnelensin istiyorum, ama iyi bir opera da onu kabul eder mi?”</p>

    <p class="paragraf">“Neden etmesin? Ben de seninle bunu konuşacaktım zaten. Al, Münih’e getir operanı. Münih’te kabul edilme olasılığı vardır. Sana ilgi duyuyor Münih’tekiler, gerektiğinde ben de devreye girerim. Benden önce bir başkasının başrolü oynamasını istemem doğrusu.”</p>

    <p class="paragraf">Muoth’un söylediği aklıma yatmıştı, seve seve kabullendim öneriyi, çok geçmeden operanın kopyalarını hazırlatacağıma söz verdim. Ayrıntılar üzerine konuşmaya başladık, sanki bu sorun bizim için hayatî önem taşıyormuş gibi ürkek, mahcup, söyleşimizi sürdürdük. Aslında zamanı geçirmekten ve aramızda açılmış uçurumun farkına varmamak için gözlerimizi kapamaktan başka bir isteğimiz yoktu. Kısırdöngüyü Muoth kırdı ilkin.</p>

    <p class="paragraf">“Ne diyecektim,” dedi, “aklında mı hâlâ, beni nasıl yanına alıp Imthorlara götürmüştün? Bir yıl geçti üzerinden.”</p>

    <p class="paragraf">“Aklımda,” diye yanıtladım. “Ama bunu bana anımsatmanın ne gereği var şimdi? Kapat şu konuyu!”</p>

    <p class="paragraf">“Olmaz dostum. Hâlâ aklında demek. Peki, madem o zamanlar Gertrud’u seviyordun, ne diye bundan tek söz etmedin bana? Neden demedin ki, rahat bırak kızı, o benimdir. Bu kadarı yeterdi, hatta ima yollu söyleyeceğin birkaç sözden bile durumu anlayabilirdim.”</p>

    <p class="paragraf">“Böyle bir şeyi yapamazdım.”</p>

    <p class="paragraf">“Yapamaz mıydın? Ama niçin? Kim duruma seyirci kalmanı ve iş işten geçinceye kadar ağzını açmamanı istedi?”</p>

    <p class="paragraf">“Gertrud’un benden hoşlandığını bilemezdim çünkü. Bilsem bile... seni benden daha çok sevdiğine göre, elimden ne gelirdi?”</p>

    <p class="paragraf">“Bir çocuktan farkın yok! Belki seninle daha mutlu olurdu Gertrud! Gönlünü fethedip bir kadını ele geçirmeye çalışmak herkesin hakkıdır nihayet. Sen de başta bana bir tek söz söylesen, ufak bir işaret verseydin, aradan çekilirdim. Ama bunu yapmadın, sonra da iş işten geçti kuşkusuz.”</p>

    <p class="paragraf">Muoth’la aramızdaki söyleşi tatsız ve eza vericiydi.</p>

    <p class="paragraf">“Ben bu konuda senden biraz farklı düşünüyorum,” dedim. “Hem sen memnun olabilirsin şimdiki durumdan, öyle değil mi? O zaman beni rahat bırak! Gertrud’a selam söyle benden, Münih’e gelip sizi ziyaret edeceğim.”</p>

    <p class="paragraf">“Düğünümüzde bulunmak istemiyor musun yani?”</p>

    <p class="paragraf">“Hayır Muoth, uygun kaçmaz. Ama... kilisede mi evleneceksiniz?”</p>

    <p class="paragraf">“Elbette, katedralde.”</p>

    <p class="paragraf">“Bu güzel bak. Böyle bir durum için bir şey besteledim, orgla çalınacak bir parça. Merak etme, pek kısa.”</p>

    <p class="paragraf">“Hoş adamsın doğrusu! Lanet olsun, seni bu kadar mutsuzluğa sürüklüyorum!”</p>

    <p class="paragraf">“Sanırım mutluluk desen daha doğru olur Muoth.”</p>

    <p class="paragraf">“Neyse, kavga etmeyelim. Eh, ben gideyim artık. Daha alınacak bazı şeyler varmış, kim bilir neler. Operayı vakit geçirmeden yollarsın, tamam mı? Bana postala sen, ben alıp bizim moruğa götürürüm. Evet, ne diyecektim, düğünden önce yine seninle şöyle baş başa bir akşam geçirsek fena olmazdı. Yarın akşama ne dersin? – Güzel, hoşça kal şimdilik.”</p>

    <p class="paragraf">Böylece bir kez daha eski kısırdöngü içine yuvarlanmıştım, yüzlerce düşünceyi kafamdan geçirerek, yüzlerce acıyı yudumlayarak yaptım sabahı. Ertesi gün, tanıdığım bir orgcuya uğradım, bestelediğim uvertürü Muoth’un nikâh töreninde çalmasını rica ettim. İkindi üzeri Teiser’le oturup uvertürü son bir kez gözden geçirdik. Akşamleyin de Muoth’un sürekli gittiği restoranın yolunu tuttum.</p>

    <p class="paragraf">Bize ayrılan odanın şöminesi yakılıp, mum ışığıyla aydınlatılan bir masa üzerine beyaz örtüler yayılmış, çiçekler ve gümüş yemek takımıyla bir sofra hazırlanmıştı. Muoth, önceden gelmiş beni bekliyordu.</p>

    <p class="paragraf">“Haydi bakalım delikanlı,” diye sesini yükseltti Muoth. “Şimdi birbirimize veda edip ayrılışımızı kutlayalım, senden çok benim için söz konusu bir ayrılış bu. Gertrud’un da sana selamı var, bugün onun sağlığına içelim.”</p>

    <p class="paragraf">Kadehlerimizi şarapla doldurup sessiz sedasız kafamıza diktik.</p>

    <p class="paragraf">“Tamam, şimdi artık yalnızca kendimizi düşünebiliriz. Gençlik yavaş yavaş çıkıp gidiyor elimizden azizim; sen de hissetmiyor musun bunu? Sözde yaşamın en güzel çağıymış. Umarım bütün o hoşa giden sözler gibi bunun da aslı yoktur. En iyi günler ileride gelecektir, yoksa geride kalan bütün yaşamımız doğrusu zahmete değmezdi. Senin operan sergilensin, o zaman bu konudaki söyleşimizi sürdürürüz.”</p>

    <p class="paragraf">Afiyetle yemeğimizi yiyip yanında ağır bir Ren şarabı içtik, ardından purolarımızı ve şampanya kadehlerimizi alıp rahat koltuklara kurulduk. Bir saat boyunca eski günler çıkıp geldi yeniden, geleceğe yönelik harıl harıl planlar kurup çene çaldık, tasa ve kaygıdan uzak düşüncelere dalıp birbirimizin gözlerinin içine yürekten baktık, birbirimizden hoşnut kaldık. Heinrich böylesi saatlerde her zamankinden sevecen ve incelikli biri olup çıkıyor, bu saatlerdeki hazların geçiciliğini çok iyi biliyor, ortadaki atmosfer canlılığını koruduğu sürece, kollayıp gözeten elleriyle haz denilen şeyi sımsıkı tutmaya çalışıyordu. Alçak sesle ve gülümseyerek Münih’ten söz açıyor, tiyatroya ilişkin küçük öyküler anlatıyor, eski hünerini gösterip insanları ve olayları kısa kısa, açık seçik sözcüklerle tanımlıyordu.</p>

    <p class="paragraf">Böylece bir orkestra şefini, kendi kayınpederini ve daha başka kişileri adeta oyun oynar gibi keskin hatlarla, ama içinde bir kötülük olmaksızın karakterize ettikten sonra, şerefine kadeh kaldırıp sordum: “Peki, benim için ne diyorsun bakayım? Benim gibi insanları niteleyecek bir formül biliyor musun?”</p>

    <p class="paragraf">“Bilmez olur muyum,” diyerek başını salladı Muoth serinkanlılıkla ve koyu gözlerini üzerime dikti. “Sen her bakımdan sanatçı tipine giren birisin. Bir sanatçı da kuşkusuz, darkafalıların deyimiyle, kabına sığamadığı için zaman zaman sanat eserleri yaratıp ortaya koyan şen şakrak biri değil, işe yaramaz bir zenginlik altında havasızlıktan boğulup giden, dolayısıyla söz konusu zenginliğin birazını insanlara buyur eden bir zavallıdır. Mutlu sanatçı diye bir şey yoktur, darkafalıların uydurduğu bir saçmalıktır bu. Şen şakrak Mozart şampanyayla ayakta durabilmiş, buna karşılık karnını doyuracak ekmek bulamamıştır; öte yandan, neden Beethoven’ın genç yaşta hayatına son vermeyip o eşsiz güzellikteki eserleri bestelediğini bilene aşkolsun. Dürüst bir sanatçıyı yaşamda bekleyen, mutsuzluktur. Karnı acıkıp da azık torbasını açtı mı, içinde bulup bulacağı incik boncuktur sadece!”</p>

    <p class="paragraf">“Evet, insan birazcık sevinç aradı mı, yaşamdan biraz pay almak istedi mi, bir düzine opera, trio ve buna benzer şeyler bestelese de, bunlar fazla yardımına koşmaz onun.”</p>

    <p class="paragraf">“İnanırım. Bir dostuyla, bir dostu varsa tabii, şöyle bir saat oturup şarap içerek bu acayip yaşam konusunda tatlı tatlı çene çalmak; bir insanın sahip olacağı bundan güzel bir şey düşünülemez doğrusu. Bu böyledir bir kez, biz de bunu yapabildiğimiz için şükretmeliyiz. Zavallı bir adam havaya şöyle güzel bir havai fişek fırlatacağım diye ne çok uğraşır, ama havai fişeğin fırlatılmasının zevki bir dakika bile sürmez! Bunun gibi, zaman zaman hoş bir saat geçirebilmek için ne çok sevincin, huzurun ve vicdan rahatlığının tutumlulukla kaldırılıp bir kenara konması gerekmektedir. Sağlığına dostum!”</p>

    <p class="paragraf">Aslında Muoth’un felsefesine hiç aklım yatmamıştı, ama ne önemi vardı bunun? Kaybedeceğimden korktuğum, şimdi bile böyle bir şeyin gerçekleşmeyeceğinden kesinlikle emin olmadığım dostumla böyle bir akşam geçirdiğim için memnundum, geride kalan günlere düşünceli düşünceli selam yolladım; geride kalmışlardı, ama yine de öylesine yakınımdaydı bu günler; öte yandan, düşüncesizlik ve masumiyetinin bir daha gelmemek üzere elimden çıkıp gittiği gençlik yıllarımı içerdiği söylenebilirdi.</p>

    <p class="paragraf">Erkenden bitirdik akşamı; Muoth evime kadar bana eşlik edebileceğini söylediyse de, ben hayır deyip kalmasını istedim, benimle yolda yürümekten hoşlanmadığını biliyordum çünkü, topallamam kendisini rahatsız ediyor, neşesini kaçırıyordu. Özverilerde bulunabilecek biri değildi, böyle küçük şeyler de çokluk özveriler içinde en zor olanlarıdır.</p>

    <p class="paragraf">Org için bestelediğim küçük parça sevindiriyordu beni. Bir çeşit prelüddü, benim için bir eskiden kopuş, bir teşekkür, evlenen çift için bir mutluluk dileyiş, Gertrud ve Muoth’la birlikte geçen o güzelim dostluk günlerinin bir yankısıydı.</p>

    <p class="paragraf">Nikâh günü geldi derken, vaktinde kilisenin yolunu tuttum ve kimseye görünmeksizin orgun bulunduğu yerden aşağıdaki töreni izledim. Orgcu benim parçayı çalmaya başlar başlamaz, Gertrud gözlerini kaldırıp nişanlısından yana başını salladı. O zamanki olaydan sonra kendisini görmemiştim, beyaz gelinlik içinde daha boylu, daha ince bir izlenim bırakıyordu, süslenmiş dar yolda vakur ve edalı bir yürüyüşle mihraba yaklaştı, yanı başında gururla ve dimdik yürüyen Muoth vardı. Muoth’un yerine çarpık ve sakat vücudumla ben olsaydım da o görkemli yolda yürüseydim, asla böyle güzel ve şahane bir manzarayla karşılaşılmazdı kuşkusuz.</p>
  </div>
</body>
</html>
