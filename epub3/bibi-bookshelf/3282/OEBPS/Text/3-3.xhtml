<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>3-3</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x3" xml:lang="tr-TR">
  <div class="Basic-Text-Frame">
    <p class="split"/>

    <p class="anabaslik" id="_idParaDest-4">Dördüncü Bölüm</p>

    <p class="paragraf">Dindar teosof ve meyve yetiştiricisi Bay Lohe’yi ziyaretlerle geçen o kısa süre içindeydi; bir gün fazla sayılamayacak bir para havalesi aldım, nedenini anlayamadım bir türlü. Para Kuzey Almanya’daki tanınmış bir menajer tarafından yollanmıştı, ne var ki söz konusu menajerle şimdiye kadar hiç ilişkim olmamıştı. Sordum soruşturdum, aldığım yanıtta paranın Bay Muoth’un talimatıyla bana yollandığı, Bay Muoth’un bestelediğim bir şarkıyı altı ayrı konserde okumasının karşılığı olarak bana ödendiği bildiriliyordu.</p>

    <p class="paragraf">Bunun üzerine oturup bir mektup yazarak Muoth’a teşekkür ettim; bilgi istedim, özellikle şarkının dinleyiciler tarafından nasıl karşılandığını öğrenmeyi arzu ettiğimi açıkladım. Muoth’un konserler vermek üzere turneye çıktığından haberim vardı, gazetelerde bununla ilgili olarak bir iki kez bir duyuru gözüme çarpmamış değildi, ama duyurularda benim şarkıdan hiç söz edilmiyordu. Mektubumda yalnız kimselerin o kılı kırk yaran anlatımıyla nasıl yaşayıp neler yaptığımdan söz açtım, yeni bestelediğim şarkılardan birini de ekledim mektuba. Ardından Muoth’tan gelecek yanıtı bekledim; iki hafta geçti aradan, üç hafta, dört hafta geçti; ses seda çıkmayınca bu konu yine tümüyle aklımdan çıkıp gitti. Eskisi gibi hemen her gün beste yapmayı sürdürüyordum, sanki bir düşteymişim gibi içimden müzik fışkırıyordu. Ne var ki molalarda gevşiyor, yüreğimi bir hoşnutsuzluk duygusu kaplıyordu. Ders vermek korkunç zor geliyor, uzun zaman bu duruma dayanamayacağımı hissediyordum.</p>

    <p class="paragraf">Sonunda Muoth’tan gelen bir mektup beni söz konusu lanetlenmişlik ortamından çekip aldı, esenliğe kavuşturdu. Şöyle deniyordu mektupta:</p>

    <p class="paragbos"/>

    <p class="paragraf ParaOverride-8"><span class="CharOverride-4">“Azizim Kuhn! Mektup yazmak bana göre değil; dolayısıyla mektubunuzu yanıtsız bıraktım ister istemez, size yazacak doğru dürüst bir şey bilmiyordum. Ama şimdi gerçek önerilerle karşınıza çıkabilirim. Şu sıra burada, yani R.’deki operada görevliyim. Siz de kalkıp buraya gelseniz, ne güzel olurdu. Başlangıçta ikinci kemancı olarak bizimle çalışabilirdiniz, orkestra şefimiz her ne kadar kaba, hoyrat biriyse de anlayışlı ve özgür düşünceli bir adamdır. Belki bestelerinizden bazısını çok geçmeden burada çalma fırsatı da doğar, burada iyi bir oda orkestrasının sahibiyiz. Şarkılar konusunda bir iki şey daha var söyleyeceğim, bir tanesi şu: Bir yayıncı bunları basmak istiyor. Her şeyi mektupta yazıp anlatmak can sıkıcı, en iyisi sizin kalkıp buraya gelmeniz. Ama bir an önce gelin; sonra, ikinci kemancı işi için de durumu telgrafla bildirin; vakit kaybetmeye gelmez çünkü.</span></p>

    <p class="paragraf ParaOverride-9"><span class="CharOverride-4">Dostunuz Muoth.”</span></p>

    <p class="paragbos"/>

    <p class="paragraf">Mektup ansızın münzevi ve işe yaramaz yaşamımdan beni çekip çıkarmıştı dışarı, yine eskisi gibi yaşam ırmağında sürüklenmeye başlamıştım, umutlar ve tasalarla dolmuştu içim, bir yandan korkuyor, bir yandan seviniyordum. Beni doğup büyüdüğüm kentte alıkoyan hiçbir şey yoktu, bizimkiler beni ayağa kalkıp yaşamdan içeri ilk kesin adımı atıyor görmekten memnundu. Hiç durmayıp, istenen telgrafı çektim, üç gün sonra da kendimi R.’de, Muoth’un yanında buldum.</p>

    <p class="paragraf">Bir otele inmiştim, Muoth’u görmeye gittimse de yerinde yoktu. Derken Muoth’un kendisi çıkıp geldi otele, hiç beklemediğim bir anda karşıma dikiliverdi. Elini uzattı bana, ne bir şey sordu, ne bir şey söyledi ne de birazcık olsun benim heyecanımı paylaştı. Kendini olayların akışına bırakmaya, yalnızca içinde bulunduğu anı ciddiye alıp doyasıya yaşamaya alışmıştı. Bana üstümü değiştirecek vakit bırakmadı pek, beni alıp doğru orkestra şefi Rössler’e götürdü.</p>

    <p class="paragraf">“Bu Bay Kuhn,” dedi.</p>

    <p class="paragraf">Rössler, kısaca başını eğip beni selamladı. “Memnun oldum. Ne istediğinizi öğrenebilir miyim?”</p>

    <p class="paragraf">“Şey,” dedi Muoth, “kemancı işte.”</p>

    <p class="paragraf">Orkestra şefi şaşkın şaşkın bana baktı, sonra Muoth’a dönüp kabaca, “Ama ayağının sakatlığından bana hiç söz etmemiştiniz,” dedi. “Ben burada eli ayağı düzgün kimseler görmek isterim.”</p>

    <p class="paragraf">Kan beynime sıçramıştı, ama serinkanlılığını koruyan Muoth güldü sadece. “Buraya dans etmek için gelmedi herhalde Bay Rössler,” dedi. “Keman çalacak sanıyordum ben. Baktık ki beceremiyor, yollarız yine gider. Ama bir deneyelim ilkin.”</p>

    <p class="paragraf">“Peki peki, öyle olsun. Bay Kuhn, yarın sabah erkenden bana uğrayın, diyelim dokuzdan sonra. Buraya, evime. Ayağınızla ilgili sözüme kızdınız mı? Evet ama, Bay Muoth daha önce bundan bahsedebilirdi bana. Eh, bakacağız artık. Şimdilik size güle güle.”</p>

    <p class="paragraf">Evden çıkıp giderken Muoth’u davranışından ötürü suçladım. Ama Muoth omuz silkti, işin hemen başında ayağımın sakat olduğundan söz açsaydı, orkestra şefinin kolay kolay peki demeyeceğini açıkladı. Ama şimdi burada bulunuyordum; her ne kadar Bay Rössler’in gözü beni tutmamışsa da, çok geçmeden bana daha iyi davrandığını görecektim.</p>

    <p class="paragraf">“Peki ama, beni nasıl ona tavsiye edebildiniz?” diye sordum. “Bu işin üstesinden gelip gelmeyeceğimi bilmiyorsunuz çünkü.”</p>

    <p class="paragraf">“Eh, bu da sizin sorununuz. Ben üstesinden gelirsiniz diye düşündüm ve geleceksiniz de. Doğrusu süklüm püklüm bir tavşandan hiç kalır yanınız yok, zaman zaman biri sizi dürtmese bir adım ileri gitmeyeceksiniz. Ben de sizi şöyle bir dürttüm işte, yalpalaya yalpalaya biraz ilerlersiniz artık! Korkmanıza gerek yok, sizden önceki işe yarar biri değildi.”</p>

    <p class="paragraf">Akşamı Muoth’un evinde geçirdik. Burada da yine kentin hayli dışında birkaç odalı bir ev kiralamıştı; bahçeler içinde, sessiz bir ev. Azman köpeği ileriden sıçrayıp gelerek karşıladı kendisini. Tam oturmuş, şöyle biraz havamızı bulmuştuk ki, kapının çıngırağı çaldı, alımlı ve boylu boslu bir bayan gelip bize katıldı. Bir zamanki hava burada da esiyordu, Muoth’un sevgilisi yine toz kondurulamayacak güzellikte, görkemli bir kadındı. Muoth, güzel kadınları pek doğal bir şeymiş gibi kullanıp eskitiyordu adeta. Bu yeni sevgilisini ilgi ve sıkılganlıkla izledim, çekici kadınların yanında her zaman kapıldığım duygulardı bunlar, kuşkusuz içlerine kıskançlık da karışmıyor değildi, çünkü sakat bacağımla hâlâ umutsuz, hâlâ sevilmelerden uzak yaşayıp gidiyordum.</p>

    <p class="paragraf">Bir zaman olduğu gibi bu kez de güzel güzel eğlenildi, bol bol içkiler içildi; Muoth o zorba ama içten, kasvetli neşesiyle bize yapmadığını bırakmadı, öte yandan bizi büyüledi. Harikulade aryalar söyledi, bunlardan biri de benim bestemdi, derken aramızda sıkı bir dostluk havası oluştu, yüreğimizi kaplayan sıcak duygular birbirimize daha çok yaklaştırdı bizi, birbirimizin gizliliklere sırt çevirmiş gözlerinin içine baktık, gönlümüzdeki ateş yandığı sürece birbirimizden ayrılmadık. Lotte ismindeki boylu boslu kadın, yumuşak bir güler yüzlülükle beni cezbediyordu. İlk seferki gibi güzel ve seven bir kadının acımayla ve tuhaf bir güvenle bana kucak açması diye bir şey söz konusu değildi; öte yandan, sevinç ve üzüntü yine bir aradaydı, ama bu melodiye biraz aşinaydım artık, fazlasıyla ciddiye almadım. İleride de bazen başıma geldi, bir başkasına gönlünü kaptırmış bir kadın bana özel bir dostluk gösterdi. Hepsi de gerek sevgi, gerek kıskançlık duyamayacak biri gözüyle baktı bana; bir de buna her seferinde o tatsız acıma duygusu gelip katılıyor, yarı annemsi bir dostluk gösterip güvenle bana kucak açıyorlardı.</p>

    <p class="paragraf">Ne yazık ki böylesi durumlarda henüz gereken deneyimden yoksundum, kendimin de böyle bir şeyi yaşamak için çırpındığımı düşünmeden yakın çevremdeki bir sevgi mutluluğunu görmeye katlanamıyordum. Bu da işte Muoth’un yanında duyduğum memnunluğu bir ölçüde sınırlandırmıştı, ama yine de o albenili güzel kadının ve içi karanlık ateşler içinde yanan güçlü, kaba adamın yanında nefis bir akşam geçirmiştim; beni seviyordu Muoth, benimle ilgileniyor, ama bana da sevgisini tıpkı kadınlara gösterdiği gibi gösteriyordu: Zorba ve kaprisli.</p>

    <p class="paragraf">Ben evden ayrılmadan son kez kadeh tokuşturduğumuzda başını sallayıp bana şöyle dedi: “Doğrusu şimdi size kardeş olmamızı önermem gerekirdi, değil mi? Bunu yapmayı da yürekten isterdim doğrusu. Ama kalsın, böyle de olur pekâlâ. Biliyor musunuz, eskiden hoşlandığım herkesle sen diye konuştum, ama dert açıyor insanın başına, en çok da meslektaşlar arasında. Hepsiyle aramız açıldı sonradan.”</p>

    <p class="paragraf">Bu kez dostumun sevgilisini eve bırakmanın o acı-tatlı mutluluğunu yaşayamamıştım; kadın evde kaldı, benim için de daha iyiydi böylesi. Yolculuk, gidip orkestra şefini görmemiz, ertesi günün gerilimi, Muoth’la yeniden düşüp kalkmamız, bütün bunlar üzerimde olumlu bir etki yapmıştı. Yalnızlıklarda bekleyişle harcanmış uzun bir yıl içinde ne kadar unutkan, sersem, insanlardan kaçan birine dönüştüğümü ancak şimdi anlamıştım, sonunda yine bir coşku ve bir çalışma şevkiyle kendimi insanlar arasında bulmam, kendimi yine dünyanın bir parçası gibi algılamam bana haz veriyor, yüreğimi tatlı bir gerilimle dolduruyordu.</p>

    <p class="paragraf">Ertesi gün erkenden yola düşüp orkestra şefi Bay Rössler’e gittim. Pijama vardı üzerinde, henüz tıraş olmamıştı, ama yine de buyur etti, içeri aldı beni; önüme, elle yazılmış notalar koyup kendisi piyanonun başına geçti. Dünkünden daha bir güler yüzlüydü, kemanımla kendisine eşlik etmemi istedi. Elden geldiği kadar pervasızca çaldım ben de, ama kötü yazılmış notaları okumakta biraz zorlandım. Çaldığımız parça bitince, Bay Rössler bir şey söylemeden bir başka nota koydu önüme, ama bunu tek başıma çalacaktım; o da bitti, bir üçüncüsünü çıkardı.</p>

    <p class="paragraf">“Güzel,” dedi Bay Rössler. “Ama notaları okumaya daha çok alışmanız gerekiyor, her zaman öyle tertemiz yazılmış olarak çıkmazlar karşınıza. Bu akşam operaya gelin, sizin için bir yer ayarlarım, partisyonunuzu öbür arkadaşın yanında çalarsınız, kendisi geçici olarak yanımızda çalışıyor. Başlangıçta biraz güçlük çekeceksiniz. Önce notaları iyice gözden geçirin, bugün prova yok. Size şimdi bir pusula vereceğim, bununla saat on birden sonra operaya gider, notaları alırsınız.”</p>

    <p class="paragraf">Hakkımda ne düşündüğünü henüz pek anlayamamıştım, ama Bay Rössler’in soru sorulmasından hoşlanmadığını görüyordum, evden ayrıldım. Operada notalardan kimsenin haberi yoktu, kimseye derdimi anlatamadım. Buradaki curcunaya alışık değildim henüz, çileden çıkacak gibi oldum. Derken bir özel ulak yolladım Muoth’a, Muoth çıkıp geldi ve her şey yoluna girdi. Akşam ilk kez keman çaldım operada, orkestra şefinin dikkatle beni izlediğini fark ediyordum. Ertesi gün de işe alındım.</p>

    <p class="paragraf">İnsanoğlu acayip bir yaratık; yeni yaşamımın orta yerinde, isteklerim henüz gerçekleşmişken bazen ne tuhafsa öyle oluyordu ki, geçici, hafif, sanki tüller gerisinden duyumsanan bir özlem üzerime çullanıyor, yalnızlık, hatta can sıkıntısı ve boşluk içinde geçirilen günleri aramaya başlıyordum. Doğup büyüdüğüm kentte geçirdiğim ve sonunda kasvetli monotonluğundan kaçıp kurtularak Tanrıya şükrettiğim günler bana özlenmeye değer görünüyor, hele iki yıl önce dağlarda gezip dolaştığım haftalar gerçek bir nostalji duygusuyla hayalimde canlanıyordu. Rahatlık ve mutluluklar değil, güçsüzlükler ve yenik düşmeler için yaratıldığıma, bu gölgeler ve bu özveriler olmadı mı içimdeki yaratıcılık pınarının bulanıp cılızlaşacağına inanır gibiydim. Gerçekten de evimizdeki ilk zamanlar sessiz saatlerden ve yaratıcı çalışmalardan söz açılacak gibi değildi. Rahatım yerinde, varlıklı bir yaşam sürmeme karşın, adeta ruhumun derinliklerinde göçük altında kalmış bir pınarın usulcacık çağıldayarak sızlanıp yakındığını işitiyordum.</p>

    <p class="paragraf">Orkestrada keman çalmak bana haz veriyordu; pek çok zaman oturup partisyonlar üzerinde çalışıyor, müzik dünyasından içeri adım adım ve zevkle ilerliyordum. O zamana kadar kuramsal olarak ve uzaktan uzağa bildiğim şeyleri, aşağıdan yukarıya tek tek sazların çeşidini, rengini ve önemini yavaş yavaş öğreniyor, görüyor, öte yandan sahne müziğini inceleyip, kendim bir opera yaratmayı göze alacağım zamanı giderek daha ciddi umutlarla bekliyordum.</p>

    <p class="paragraf">Operada en yüksek ve onurlandırıcı mevkilerden birini elinde tutan Muoth’la senli benli görüşüp konuşmamın bana pek yararı dokunuyor, her şeye bir an önce aşina olmamı sağlıyordu. Ne var ki, orkestradaki meslektaşlarım açısından bunun zararını görmüyor değildim, dilediğim gibi dostça ve içtenlikli bir ilişkinin kendileriyle aramda kurulması bu yüzden hayli güçleşmişti. Sadece Teiser adındaki Steiermarklı birinci kemancımız bana yakınlık göstermiş, benim dostum olmuştu. Aşağı yukarı on yaş büyüktü benden; alçakgönüllü, açıkyürekli bir adamdı; ince, narin ve kolayca kızaran bir yüzü vardı; müziğe karşı şaşılacak ölçüde yetenekliydi, özellikle kulağı inanılmaz derecede keskin ve duyarlıydı. Sanatıyla yetinen, sahnede bir rol üstlenmeye heves etmeyen kimselerden biriydi. Virtüöz sayılmazdı, şimdiye kadar bir şey de bestelemiş değildi. Halinden memnun, kemanını çalıyor, işini çok iyi bilmenin küçümsenmeyecek hazzını yaşıyordu. Bütün uvertürleri orkestra şeflerinin bile zor başaracağı gibi eksiksiz bilmekteydi, bir uvertürün neresinde ince bir noktanın, parlak bir yerin geleceğini, nerede bir enstrümanın devreye girmesinin uvertürü bir güzellik ve orijinallikle donatacağını seziyor, gözlerinin içi gülerek operada bunun keyfini herkesten çok yaşıyordu. Hemen hemen çalmadığı saz yoktu, her gün ona bir şeyler sorup ondan bir şeyler öğrenebiliyordum.</p>

    <p class="paragraf">Aylarca işimiz dışında kendisiyle bir şey konuşmamıştık, ama ondan hoşlanıyordum; o da benim ciddi ciddi bir şeyler öğrenmeye heves ettiğimin bilincindeydi, böylece aramızda sözsüz bir anlaşma havası doğmuştu, buradan dostluğa giden yol da fazla uzun sayılmazdı. Günün birinde benim keman sonatımdan söz açtım kendisine, sonatı bir ara birlikte çalmamızı rica ettim. Nezaket gösterip kabul etti, bir gün belirledik, evime geldi. Gönlünü hoş etmek için bizim oradan bir şişe şarap getirtmiştim, şaraptan bir kadeh içtikten sonra notaları çıkarıp koydum önüne ve çalmaya başladık. Notalara bakarak çalışına diyecek yoktu; ama birden ara verdi, kemanın yayı sarktı elinden.</p>

    <p class="paragraf">“Bak Kuhn,” dedi, “olağanüstü bir müzik bu. Şöylece çalıp geçemeyeceğim, önce üzerinde çalışmam gerekiyor. Notaları alıp eve götüreceğim. İzin verir misin?”</p>

    <p class="paragraf">Evet, ikinci gelişinde baştan sona çaldık sonatı, iki kez çaldık. Ardından omzuma vurup şöyle dedi Bay Teiser: “Sizi düzenbaz sizi! Bir yandan ağzı süt kokan bir çocuk gibi davranır, öbür yandan gizli gizli böyle harika şeyler bestelersiniz! Benim bu konuda söyleyecek fazla sözüm yok, işin uzmanı değilim, ama sonatın güzelliğine toz kondurulacak gibi değil!”</p>

    <p class="paragraf">Kendisine gerçekten güvendiğim bir kimsenin bir çalışmamı övmesiyle ilk kez karşılaşıyordum. Bütün bestelerimi çıkarıp koydum önüne, o sıra baskıda olup çok geçmeden yayımlanan şarkıları da kendisine göstermekten geri kalmadım. Ama bir opera bestelemeyi düşünecek kadar işi ileriye vardırdığımı açıklamayı da doğrusu göze alamadım.</p>

    <p class="paragraf">Bu olumlu dönemde başımdan geçen ve belleğimden hiç silinmeyen küçük bir olay korkuttu beni. Sık sık kendisine uğradığım Muoth’un yanında bir süredir o güzel kadın Lotte’ye rastlamamış, ama bu konuda pek kafa yormamıştım, Muoth’un gönül maceralarına burnumu sokmak istemiyordum, hatta kadını hiç tanımamış olsam sevinecektim. Bu yüzden Lotte konusunda Muoth’a bir şey sormamıştım, o da zaten benimle böyle şeyler üzerine konuşmazdı.</p>

    <p class="paragraf">Bir ikindi vakti odamda oturmuş, bir partisyon üzerinde çalışıyordum. Pencere pervazında benim siyah kedi yatmış uyuyordu, ev baştan aşağı sessizliğe gömülmüştü. Ansızın dış kapı açıldı, biri girdi içeri; pansiyon sahibem geleni karşıladı, durdurmak istedi kendisini, ama gelen ziyaretçi pansiyon sahibemi bir kenara itip benim odaya yöneldi, kapıya vurmaya başladı derken. Gidip kapıyı açtım; uzun boylu, şık giyimli bir kadın, yüzünde bir tül, içeri girip kapıyı arkasından kapadı. Odada birkaç adım atarak derin bir nefes aldı ve tülü çekip aldı yüzünden. Baktım, Lotte; telaşlı bir hali vardı, neden geldiğini sezdim hemen. Buyur ettim, oturdu; bana elini uzatmış, ama henüz bir şey söylememişti. Sıkılganlığımı fark edince rahatlamış göründü, benim kendisini o saat yine kapı dışarı edeceğimden korkmuş gibiydi.</p>

    <p class="paragraf">“Gelişinizin nedeni Muoth mu?” diye sordum nihayet.</p>

    <p class="paragraf">Başını eğerek doğruladı. “Haberiniz var mıydı?”</p>

    <p class="paragraf">“Hayır. Tahmin ettim sadece.”</p>

    <p class="paragraf">Yüzüme baktı; o bir hasta, ben doktordum sanki; konuşmadan yavaş yavaş eldivenlerini çıkardı. Sonra ansızın doğrulup iki elini omuzlarıma koydu, iri gözlerini bana dikti.</p>

    <p class="paragraf">“Ne yapayım bilmem ki. Evde bulunduğu yok, hiç yazmıyor bana, yolladığım mektupları bile açmıyor! Üç haftadır bir kez olsun görüşemedik kendisiyle. Dün kalkıp gittim, biliyorum, evdeydi, ama açmadı kapıyı. Köpeği üzerime saldırdı, çağırayım demedi, giysim parçalandı bu yüzden. Köpeği bile beni tanımak istemiyor artık.”</p>

    <p class="paragraf">Öyle büsbütün susup oturmuş olmamak için, “Kavga mı ettiniz?” diye sordum.</p>

    <p class="paragraf">Güldü. “Kavga mı? Tanrım, yeterince kavga ettik şimdiye kadar, baştan beri kavga edip durduk! Kavgaya alışmıştım. Hayır, son zamanlarda bana karşı nazik davrandığını bile söyleyebilirim, bu da daha baştan hoşuma gitmedi. Bazen beni çağırdı, kendisi evde bulunmadı; bazen bana geleceğini haber verdi, gelmedi. En sonunda da durup dururken bana siz demeye başladı! Ah, keşke böyle yapacağına eskisi gibi dövseydi beni!”</p>

    <p class="paragraf">İrkildim birden. “Dövmek mi...?”</p>

    <p class="paragraf">Yeniden güldü. “Bilmiyor musunuz? Aman efendim, ikide bir dayaktan geçirirdi beni, ama çoktandır böyle bir şey yaptığı yoktu. Nazikleşmiş, bana siz demeye başlamıştı, şimdi de tanımazlıktan geliyor. Bir başkasını buldu sanırım. Size gelmemin nedeni de bu. Saklamayın, söyleyin lütfen! Bir başkası var mı? Siz biliyorsunuzdur. Bilmeniz gerek!”</p>

    <p class="paragraf">Benim karşı koymama kalmadan iki elimi de tuttu. Donup kalmıştım sanki; her ne kadar çekimser davranmak, ortadaki sahneyi tümüyle kısaltmak istiyorsam da, bana konuşma fırsatı vermemesinden adeta memnunluk duyuyordum, çünkü konuşsam ne diyeceğimi bilemezdim.</p>

    <p class="paragraf">Bir umutlanıp bir üzülen Lotte, benim kulak verip kendisini dinlememden memnundu; benden yardım dileniyor, anlatıyor, arada bir üzerine çullanan nöbetle sızlanıp yakınmaya başlıyordu. Ben onun, gözyaşından geçilmeyen olgun ve sevimli yüzünden gözlerimi ayıramıyor, “Muoth bu kadını dövdü demek!” düşüncesinden başka bir şeye kafamda yer veremiyordum. Muoth’un yumruğunu karşımda görür gibiydim; gerek Muoth, gerek kadın içime dehşet salıyordu. Onca dayaktan, aşağılanmadan, kapı dışarı edilmeden sonra bu kadın bir yolunu bulup yine Muoth’a ve ondan gördüğü onur kırıcı davranışlara gerisingeri dönmekten başka şey düşünmüyor, başka şey istemiyordu.</p>

    <p class="paragraf">Sonunda sel gitmiş, sular çekilmişti. Şimdi daha bir alçak sesle konuşmaya başlamıştı Lotte; mahcup bir hali vardı, ne durumda bulunduğunun bilincine varmış gibiydi ve sustu derken. Aynı anda ellerimi de bıraktı.</p>

    <p class="paragraf">“Başka bir kadın yok,” dedim usulca. “En azından ben böyle bir şey bilmiyorum, olacağını da sanmıyorum doğrusu.”</p>

    <p class="paragraf">Lotte, bir şükran duygusuyla bana baktı.</p>

    <p class="paragraf">“Ama size yardım edemem,” diye sürdürdüm konuşmamı. “Muoth’la bu gibi konular üzerine hiç konuşmayız.”</p>

    <p class="paragraf">İkimiz de bir süre sustuk. Marion’u düşünmekten kendimi alamadım, güzel Marion’u ve lodoslu havada sokakta yan yana yürüdüğümüz akşamı; koluma girmişti Marion, büyük bir yüreklilikle sevgilisinin tarafını tutmuştu. Muoth onu da dövmüş müydü acaba? Ve Marion da Lotte gibi onun peşinden koşmuş muydu?</p>

    <p class="paragraf">“Bana ne diye geldiniz peki?” diye sordum.</p>

    <p class="paragraf">“Bilmiyorum, elim böğrümde oturamazdım herhalde. Hâlâ beni düşündüğüne inanıyor musunuz? Siz iyi bir insansınız, yardım edin bana! Bir ara kendisine sormayı deneyebilirsiniz sanıyorum, bir ara ona benden söz açabilirsiniz...”</p>

    <p class="paragraf">“Hayır, yapamam bunu. Hâlâ seviyorsa, kendiliğinden kalkıp size gelecektir. Baktınız ki gelmedi; o zaman...”</p>

    <p class="paragraf">“O zaman?”</p>

    <p class="paragraf">“O zaman koyverin gitsin, düşmeyin üzerine; onurunuzu bu kadar ayaklar altına almaya değmez.”</p>

    <p class="paragraf">Birden gülümsedi.</p>

    <p class="paragraf">“Demek öyle! Sevgiden ne anlarsınız siz!”</p>

    <p class="paragraf">Haklı, diye geçirdim içimden; yine de bu söze alınmıştım. Madem sevgi denen şey benim semtime uğramıyor, beni kapı dışında bırakıyordu, ne diye o vakit bu konuda başkalarının derdini paylaşıp kendilerine yardım edecektim? Lotte’ye acıyor, ama onu daha çok küçümsüyordum. Bu sevgiyse eğer, bir yanda zalimlik, öbür yanda aşağılanma sevgiyse, sevgisiz daha iyi yaşanırdı bu dünyada.</p>

    <p class="paragraf">“Sizinle tartışmak istemem bu konuda,” dedim soğuk bir edayla. “Bu tür bir sevgiye ben akıl erdiremem.”</p>

    <p class="paragraf">Lotte, tülünü yeniden takıp yüzüme baktı.</p>

    <p class="paragraf">“Pekâlâ, gidiyorum.”</p>

    <p class="paragraf">Ansızın yine bir acıma duygusu uyandı içimde, ama önceki aptalca sahnenin de sil baştan tekrarlanmasına izin veremezdim; sesimi çıkarmayarak kapıyı açtım, o da açılan kapıya yöneldi. Merakla bizi izleyen pansiyon sahibemin önünden geçirip merdivene kadar uğurladım kendisini, merdivenin başında eğilip selam verdim, o da gitti; ağzından ne başka bir söz çıkmış, ne yüzüme bakmıştı.</p>

    <p class="paragraf">Mahzun mahzun arkasından baktım, gördüğüm manzara uzun süre aklımdan çıkmadı. Gerçekten bambaşka biri miydim bütün bu insanlardan, Marion’dan, Lotte’den, Muoth’tan? Gerçekte sevgi denen şey bu muydu? Hepsini görüyor, bütün bu ateşli insanları görüyordum; sanki bir fırtınanın önüne katılmış yalpalayıp duruyor, bir belirsizlikten içeri savruluyorlardı. Erkekleri görüyordum; bugün arzuyla, yarın bıkkınlıkla kahroluyor, yana yakıla seviyor, sevgilere hoyratça son veriyor, hiçbir sevgiye güven beslemiyor, hiçbir sevgide mutluluğu bulamıyorlardı. Kadınları görüyordum sevgiden yanıp tutuşan; aşağılanmaları ve dayakları sineye çekiyor, sonunda kapı dışarı ediliyor, ama bağlandıkları erkekten yine de kopamıyor, kıskançlıkları ve horlanmış sevgileriyle onurları çiğnenmiş, köpeksi bir sadakat sergiliyorlardı. O gün uzun süredir ilk kez oturup ağladım. İçerleyerek, kızarak gözyaşları akıttım bu insanlar için; dostum Muoth için, yaşam ve sevgi için gözyaşları. Ayrıca kendim için daha bir sessiz, daha bir el altından gözyaşları döktüm; bir başka gezegende yaşar gibi bütün bu insanların arasında yaşayıp hayat denen şeye akıl erdiremeyen, sevgiye susamışlıktan ölen, ama sevgiden de korkmadan duramayan kendim için gözyaşları.</p>

    <p class="paragraf">Uzun süre Heinrich Muoth’a uğramadım. O günlerde Wagner operalarında oynayarak zaferden zafere koşuyor, kendisine bir “yıldız” gözüyle bakılıyordu. Öte yandan, ben de karınca kararınca kamuoyunda sesimi duyurmaya başlamıştım. Şarkılarım basılıyor ve sıcak bir ilgiyle karşılanıyordu. Oda müziği için yaptığım bestelerden ikisi konserlerde çalınmıştı. Dostlarımın henüz fazla sesi çıkmıyor, beni teşvik ve takdirle yetiniyorlardı; eleştirmenler henüz bir bekleyiş havası içinde susuyor ya da işe yeni soyunmuş biri gözüyle bakarak bana karşı kollayıp gözeten bir tutum sergiliyorlardı.</p>

    <p class="paragraf">Kemancı Teiser’le pek çok zaman birlikteydim; benden hoşlanıyordu Teiser, çalışmalarımı bir dostun duyacağı kıvanç ve övgüyle karşılıyor, ileride büyük başarılar kazanacağımı müjdeliyordu; her zaman benimle müzik yapmaya hazırdı. Ama ben yine de bir şeyin eksikliğini duyuyordum. İçimden Muoth’a gitmek geliyor, ama hâlâ onu görmekten kaçınıyordum. Lotte’den ise hiç haberim yoktu. Nereden kaynaklanıyordu yüreğimdeki bu hoşnutsuzluk? O vefakâr, o altın kalpli Teiser’le yetinemediğim için kendi kendime atıp tutuyordum. Gelgelelim onda da eksik bir şey var gibi geliyordu bana. Gereğinden çok neşeli buluyordum kendisini, gereğinden çok aydınlık, halinden memnun. Yaşamın uçurumlarından adeta habersizdi. Muoth hakkında hep olumsuz şeyler açıklıyor, bazen operada Muoth şarkı söylerken bana bakarak şöyle fısıldıyordu: “Görüyor musun, yine yüzüne gözüne bulaştırıyor! Şımarık herifin teki! Mozart’ı okuyamaz hiç, nedenini de biliyor kendisi.” Teiser’e ister istemez hak veriyor, ama yürekten yapmıyordum bunu. Muoth’u çok seviyor, ama onu savunmak da istemiyordum. Muoth’ta Teiser’de olmayan, Teiser’e yabancı bir şey vardı, Muoth’a bağlıyordu beni. Sonu gelmeyen istekti bu da, özlemdi ve yetinmezlikti. Bunlar da beni okuyup araştırmaya ve çalışmaya itiyor, elimden kayıp giden insanlara el uzatmaya yöneltiyordu. Muoth’taki gibiydi tıpkı, Muoth’u da aynı yetinmezlik bir başka şekilde kamçılamakta, onu üzüntüye sokmaktaydı. Müzik yapmaktan hiç geri kalmayacaktım, biliyordum bunu, ama içimde bir arzu vardı, hep özlemden, hep gönlümde eksikliğini duyduğum şeyden değil, bir defasında da mutluluktan, bolluk ve bereketten ve katıksız sevinçlerden yola koyularak müzik yapmak istiyordum. Ah, ne diye kendimin olan şeyle, kendi müziğimle mutlu olamıyordum? Ve ne diye Muoth kendi sahip olduğu şeylerle, kendine özgü o ele avuca sığmayan yaşam gücüyle, kendi sevgilileriyle mutluluğa ulaşamıyordu?</p>

    <p class="paragraf">Teiser mutluydu, erişemeyeceği bir şeye karşı kendisini üzüntüye sokacak herhangi bir özlem duyduğu yoktu. Sanata bencillikten uzak, ince bir hazla yaklaşıyor, kendisine vereceğinden fazla bir şey beklemiyordu. Sanat dışında daha da azla yetinen biriydi, bütün gereksindiği birkaç candan dosttu, ara sıra şöyle iyisinden bir kadeh şarap, boş günlerinde kırda bayırda bir gezintiydi, yürümeyi ve temiz havada dolaşmayı seviyordu çünkü. Teosofların öğretisinin gerçek bir yanı varsa, adeta kusursuz denecek bir adamdı Teiser, işte öylesine imrenilecek yaradılışta, hırs ve hoşnutsuzlukların gönlünde yuvalanmasına o kadar az izin veren biriydi. Ama yine de, ne kadar onun gibi olayım desem kendi kendime, gerçekte buna yanaşmıyordum. Başka biri olmayı aklımdan geçirmiyor, kendi kabuğumdan dışarı çıkmayı düşünmüyordum. Ama çokluk fazla dar geliyordu bu kabuk. Müzik çalışmalarım çevrede yavaş yavaş ses getirmeye başladıktan sonra, içimde bir gücün varlığını duyumsamaya başlamıştım, kendi kendimle gururlanmak üzereydim. İnsanlarla aramda bir köprü kurmam, şu ya da bu şekilde onlarla bir arada yaşayabilmem gerekiyordu, hep altta kalmak istemiyordum. Beni bu hedefe götürecek başka bir yol yoksa, belki bunu müzik yapabilirdi. Beni sevmeye yanaşmıyorlar mı, eserlerimi severlerdi o zaman.</p>

    <p class="paragraf">Böylesi aptalca düşünceleri kafamdan söküp atamıyordum. Ama yeter ki biri beni istesin, yeter ki biri beni gerçekten anlasın, kendimi gözden çıkarmaya, kendimi feda etmeye hazırdım. Müzik, evrenin gizli yasası değil miydi? Dünyalar ve yıldızlar uyum içinde dönüp durmuyor muydu? Ben yalnız mı kalacak, doğası benimkisiyle pek güzel uyuşan başkalarıyla bir araya gelemeyecek miydim?</p>

    <p class="paragraf">Yabancı kentte bir yıl geçip gitmişti. Muoth’u, Teiser’i ve orkestra şefimiz Bay Rössler’i saymazsak, başlangıçta kendileriyle düşüp kalktığım pek az kişi vardı. Ama son zamanlarda eskisinden daha kalabalık bir topluluk içinde bulmuştum kendimi, bundan da hem hoşlanıyor, hem hoşlanmıyordum. Oda müziği için yaptığım bestelerin çalınması, aynı kentte yaşayan opera dışındaki müzisyenlerle de tanışmamı sağlamıştı; bundan böyle kentteki küçük çevrede yavaş yavaş yaygınlaşan ünümün o sevimli yükünü taşımaya başlamıştım: Beni tanıyor, beni izliyorlardı, bunun farkındaydım. Bütün şan ve şöhretler içinde en tatlısı, henüz büyük başarıların uzağındayken kavuşulmuş olanı, henüz başkalarında kıskançlık duyguları uyandırmayanı, henüz insanı başkalarından soyutlamayanıydı. Gözlerin üzerine çevrildiği, konuşmalarda isminin geçip övgü konusu yapıldığı duygusuyla sağda solda gezip dolaşır insan, dost simalara rastlar, değerini kanıtlamış kimseler tarafından bir baş eğişiyle, gençler tarafından saygıyla selamlandığını görür, en parlak başarıların kendisini henüz ilerideki günlerde beklediğine ilişkin bir duygu, bütün genç insanlar gibi gönlünden hiç eksik olmaz; ne var ki, bu gençler söz konusu günlerin gerilerde kaldığını görürler birden. İçimdeki rahatlık duygusunu en çok gölgeleyen şey, bana karşı açığa vurulan takdirde biraz da acıma duygusunun rol oynadığını sezinlememdi. Hatta çok vakit öyle sanıyordum ki, zavallı ve sakat biri olduğumu, sakat birinden de teselli sağlayacak bir şeyin esirgenmeyeceğini düşünerek beni kollayıp gözetiyor, bana güler yüzle davranıyorlardı.</p>

    <p class="paragraf">Bestelediğim bir keman düetinin çalındığı bir konserin ardından, zengin bir fabrikatör olan Imthor adında biriyle tanıştım, adam ateşli bir müzik dostu ve genç yeteneklerin koruyucusu sayılıyordu. Kırlaşmaya başlamış saçlarıyla ufak tefek ve sakin biriydi, halinden ne varlıklı biri olduğu ne de sanatla yakın ilişkisi bulunduğu anlaşılabilirdi. Ama bana söylediklerine bakarak müzikten ne kadar iyi anladığını sezmekte gecikmemiştim: Aşırı övgülere kaçmayarak serinkanlı ve tarafsız yargılara varıyordu ve bu da bana göre daha değerli bir şeydi. Bana başkalarından da duyup işittiğim bir konudan söz açarak bazen evinde klasik ve çağdaş müzik geceleri düzenlendiğini anlattı. Beni de davet etti bu gecelere ve sonunda şöyle dedi: “Şarkılarınız bizim evde de çalınıyor, çok hoşlanıyoruz. Sizi aramızda görmek kızımı da sevindirecektir.”</p>

    <p class="paragraf">Daha ben kendisini ziyarete fırsat bulamadan bir davet aldım Bay Imthor’dan. Benim Mibemol Majör Trio’nun evinde çalınması için iznimi rica ediyordu. Her ikisi de işini bilir amatör bir kemancıyla bir çellist hazırmış bunun için; birinci kemancı olarak da, eğer toplulukta yer almak istersem, beni düşünüyorlarmış. Evindeki gecelerde çalan profesyonel müzisyenlere Bay Imthor’un her zaman iyi para verdiğini biliyordum. Bu parayı almaya pek gönlüm yoktu. Ama davetin içeriğini de bilmiyordum henüz. Sonunda ben de toplulukta çalmayı kabul ettim; her iki amatör müzisyen gelip benden partisyonlarını aldılar, birlikte birkaç prova yaptık. Bu arada kalkıp Bay Imthor’un ziyaretine gittim, ama kimseyi bulamadım evde. Derken belirlenmiş akşam çıkıp geldi.</p>

    <p class="paragraf">Imthor dul bir adamdı, o eski ve gösterişli asilzade evlerinin birinde oturuyordu, zamanla büyümüş kentin orta yerinde, eski bahçelerini hâlâ olduğu gibi koruyan az sayıdaki evden biriydi. Akşam gittiğimde bahçeden fazla bir şey göremedim, yalnızca sağında solunda yüksek çınarlarla kısa bir yol ilişti gözüme; fenerlerin ışığında gövdeleri biricik aydınlık noktaları oluşturuyor, gövdeler arasında da birkaç eski ve kararmış mermer heykel seçiliyordu. Kocaman ağaçların gerisinde ise eski, geniş ve fazla yüksek sayılmayan ev alçakgönüllü durmaktaydı. Kapıdan başlayarak tüm koridorları, merdivenleri ve odaları sıkışık halde asılmış eski resimler süslüyordu: Bir yığın aile portresi, kararmış peyzajlar, eski üslupta kent manzaraları ve hayvan resimleri. Eve gelişim başka konuklarla aynı zamana rastlamıştı; bir hanım bizi karşılayıp içeri buyur etti.</p>

    <p class="paragraf">Davetli topluluğu fazla kalabalık sayılmazdı, yine de müzik salonunun kapıları açılana kadar, pek geniş denemeyecek odalarda biraz sıkışık durumda bekledi konuklar. Müzik salonu genişti ve içindeki her şey, kuyruklu piyano, nota dolapları, lambalar, sandalyeler yeni görünüyordu; yalnızca duvarlardaki tablolar tümüyle eskiydi.</p>

    <p class="paragraf">Benimle birlikte çalacak müzisyenler daha önceden gelmişlerdi; nota sehpalarımızı açtık, ışıkları gözden geçirip sazlarımızı akort etmeye koyulduk. Derken salonun öbür ucunda bir kapı açıldı, üzerinde açık renk bir giysiyle bir kız yarı aydınlatılmış salondan içeri girdi. Yanımdaki iki bey kızı büyük bir saygıyla selamladı, anladım ki Bay Imthor’un kızıydı gelen. Bir an soran bakışlarla bana baktı, benim kendisiyle tanıştırılmamı beklemeden elini uzatıp, “Sizi tanıyorum,” dedi. “Bay Kuhn’sunuz, değil mi? Hoş geldiniz!”</p>

    <p class="paragraf">Güzel kız daha salona girer girmez etkilemişti beni; o alabildiğine aydınlık ve tatlı sesini işitince, uzatılan eli alıp bütün kalbimle sıktım, sevimli ve dost bakışlarla beni selamlayan gözlerinin içine baktım neşeli bir yüzle.</p>

    <p class="paragraf">“Trio’yu merak ediyorum,” dedi gülümseyerek; sanki olduğum gibi beklemişti beni, beklediği gibi çıkışım da kendisini memnun etmişti.</p>

    <p class="paragraf">“Ben de,” dedim ne söylediğimi pek bilmeksizin; bir kez daha yüzüne baktım, o da başını salladı. Sonra yürüyüp giderek salondan ayrıldı; gözlerimle onu izledim. Çok geçmeden dönüp geldi yeniden; yanında babası vardı, elinden tutmuştu, peşleri sıra da davetliler yürüyordu. Biz üç müzisyen, sehpalarımızın başında oturmuş, çalmaya hazır, bekliyorduk. Konuklar salonda yerlerini aldılar, tanıdık birkaç kişi başıyla selamladı beni, evin beyi bana elini uzattı. Herkes oturduktan sonra lambalar söndürüldü, sadece nota sehpalarımızın üzerindeki uzun mumlar yanmaya devam etti.</p>

    <p class="paragraf">Müziğim adeta aklımdan çıkmıştı. Salonun arkalarında Bayan Gertrud’u aradı gözlerim, bir kitaplığa yaslanmış, loş ışıkta oturmaktaydı. Koyu kumral saçları neredeyse siyah görünüyordu, gözlerini seçemedim. Usulca tempo tutup başımla işaret verdim, hep birden Trio’nun andante bölümünü çalmaya koyulduk.</p>

    <p class="paragraf">Bir rahatlık ve huzur doldu içime; müziğin ritmine uyarak vücudum sallanıyor, ahenkle akıp giden seslerin ırmağında özgür yüzüyordum, hepsi de tümüyle yeniydi seslerin, sanki o anda içimden kopup gelir gibiydiler. Müziğe ilişkin düşüncelerimle Gertrud’a ilişkin düşüncelerim hiçbir kesintiye uğramadan bir saflık içinde yan yana süzülüp gidiyordu; yayı kemanın telleri üzerinde gezdiriyor, gözlerimle yanımdaki arkadaşlara talimatlar veriyordum; güzel ve sürekli bir sel halinde akıp gidiyordu müzik, beni de önüne katmış götürüyor, altınsı bir yoldan geçirip Gertrud’a ulaştırıyordu. Onu artık göremiyor, görmeyi de doğrusu istemiyordum. Müziğimi buyur edip sunuyordum kendisine, nefesimi sunuyor, düşüncelerimi ve kalbimin atışını sunuyordum, sabahleyin yollara düşmüş göçebe gezgin birinin erken saatlerin aydınlık mavisine, çayır çimenlerin duru parıltısına kendisini sunuşu gibi tıpkı, kendisine bir şey sorulmadan, ama kendi kendisini de yitirmeden. İçimdeki haz duygusuyla ve seslerin giderek büyüyen dalgalarıyla şaşılası bir mutluluk kollarına aldı beni, yücelere taşıdı, sevginin ne olduğunu ansızın kavramıştım. Yeni bir duygu sayılmazdı, çok çok eski sezinlemelerin bir açıklık ve kesinlik kazanmasıydı, eski bir yurda dönüp gelişti yeniden.</p>

    <p class="paragraf">Trio’nun ilk bölümü sona ermişti, verdiğim mola bir dakikayı geçmedi. Sazların hafif akort sesleri yumuşak bir curcuna oluşturdu; meraklı ve onaylayan yüzler üzerinden bir an Gertrud’un koyu kumral başını gördüm, ışıl ışıl nazlı alnını, sertlik taşan pembe ağzını ayrıca. Derken usulcacık sehpamı tıklattım, ikinci bölüme geçtik, toz kondurulamayacak bir bölüm. Yanımdaki müzisyenler coşmuştu, şarkıdaki giderek kabaran özlem tedirgin kanatlarını çırpmaya başlıyor, uça uça doyumsuz halkalar çizerek yukarılara çıkıyor, arıyor, sonra yakınıp sızlanarak ürkek yitip gidiyordu. Ardından çello derinden bir coşkuyla melodiyi devralıyor, onu belirgin ve ısrarlı öne çıkarıyor, melodi yavaş yavaş yankılanıp sönerken yeni ve kasvetli bir perdeden içeri alıp götürüyor onu, yarı öfkeli bir basta umutsuzluk içinde çözüp dağıtıyordu.</p>

    <p class="paragraf">Bu ikinci bölüm benim günah çıkarmamdı, özlemimin ve doyumsuzluğumun itirafıydı. Üçüncü bölüm ise bir esenliğe kavuşma ve isteklerin gerçekleşmesiydi. Ama o akşamdan sonra anlamıştım ki, hiçbir değer taşımıyordu bu bölüm, onu bir kayıtsızlıkla, gerilerde kalmış bir nesne gibi öylesine çalıp durdum. Çünkü esenliğin nasıl bir hava taşıması gerektiğini artık biliyor gibiydim, gümbür gümbür öten seslerden parıltı ve huzur olarak çıkıp gelecek, koyu bulutlardan bir ışık olarak fışkıracaktı. Bütün bunlardan benim üçüncü bölümde eser yoktu; üçüncü bölüm, büyüyen disonansları çözüp dağıtarak bir yumuşama sağlamaktaydı, temeldeki eski melodiyi biraz arıtıp yüceltme denemesiydi. Şimdi içimde ışıldayıp şakıyan şeyden hiç ses yoktu bu bölümde, hiçbir ışın yoktu, kimsenin bunun farkına varmaması da doğrusu beni şaşırtmıştı.</p>

    <p class="paragraf">Trio’yu çalıp bitirmiştik. Müzisyen arkadaşları başımla kutladım, kemanımı bıraktım elimden. Işıklar yeniden yakıldı, konuklar arasında bir kıpırdanma oldu, içlerinden bazısı alışılmış iltifatlar, övgüler ve eleştirilerle bana yaklaştı, bu işte uzman kişiler sayılacaklarını kanıtlamaya uğraştılar. Ama kimse çıkıp Trio’daki temel eksikliği eleştiri konusu yapmadı.</p>

    <p class="paragraf">Konuklar pek çok odaya dağıldı derken; kendilerine çay, şarap ve pasta ikram edildi, beylere ayrılmış odada sigaralar, purolar tüttürüldü. Bir saat geçti, ardından bir saat daha. En sonunda, artık umudumu kestiğim şey gerçekleşti, yanıma gelip dikildi Gertrud, bana elini uzattı.</p>

    <p class="paragraf">“Beğendiniz mi?” diye sordum.</p>

    <p class="paragraf">“Evet, güzeldi,” dedi başını sallayarak. Ama anlamıştım ki, bildiği daha fazla bir şeyler vardı. Bu yüzden, “Sanırım ikinci bölümü söylüyorsunuz,” dedim. “Üçüncüsü bir şeye benzemiyordu çünkü.”</p>

    <p class="paragraf">Bunun üzerine bir kez daha ilgiyle gözlerimin içine baktı, olgun bir kadın gibi sevecen bir yaklaşımla, büyük bir incelik gösterip, “Kendiniz de biliyorsunuz anlaşılan,” dedi. “İlk bölüme diyecek yok, öyle değil mi? İkinci bölüm ise açılıp büyüyerek üçüncü bölüme aşırı beklentiler yüklüyor. Zaten siz çalarken de, çaldığınız şeyin nerede gerçekten içindeydiniz, nerede değil, seziliyordu.”</p>

    <p class="paragraf">Onun aydınlık ve sevimli gözlerinin, ben farkına varmadan beni izlemiş olduğunu işitmek hoşuma gitti. Tanışıklığımızın bu ilk akşamında, bütün bir yaşamı bu güzel ve içtenlikli gözlerin bakışı altında geçirmenin insana mutluluk bağışlayan güzel bir şey sayılacağını, o zaman insanın kötü bir eyleme kalkışamayacağını, kötü bir şey düşünemeyeceğini içimden geçirdim. Ve yine o akşamdan sonra birlik ve bütünlüğe, alabildiğine ince bir ahenge yönelik özlemimi dindirebileceğim bir yerin bulunduğunu, bakışlarına ve sesine varlığımdaki her nabız vuruşunun, her nefesin tüm saflık ve içtenliğiyle yanıt vereceği birinin yeryüzünde yaşadığını biliyordum artık.</p>

    <p class="paragraf">Varlığının dostça ve saflıkla varlığımda yansıdığını Gertrud da sezmişti hemen ve ilk saatten başlayarak bana açılabileceğine, kendini bana olduğu gibi gösterebileceğine, kendisini ne yanlış anlamamdan ne de güvenini sarsacağımdan korkması gerektiğine gönül rahatlığıyla inanmıştı. Benimle kısa sürede o kadar sıcak bir dostluk kurmuştu ki, böyle bir şey henüz pek bozulmamış genç insanların harcıydı. O zamana kadar kimi kızlarla flört etmemiş değildim, ama içimde hep –özellikle de sakatlanmamdan bu yana– bir ürkeklik, bir açgözlülük, bir güvensizlik yaşamıştı. Oysa şimdi flörtler yerini gerçek sevgiye bırakmıştı ve bana öyle geliyordu ki, gözlerimi örten ince, gri bir tül sıyrılıp düşmüştü yere, dünya başlangıçtaki o tanrısal aydınlığı içinde gözlerimin önünde serilmiş duruyordu, çocukların önünde ve biz yetişkinlerin cenneti konu alan düşlerinin gözleri önünde serilip yattığı gibi tıpkı.</p>

    <p class="paragraf">Gertrud o vakitler yirmisini geçmemişti henüz, körpe ve narin bir fidan gibi ince, uzun boylu ve sağlıklıydı; o sıradan genç kızlar mezbelesinin içinden koklanmamış bir gül gibi çıkıp gelmiş, kendinden emin adımlarla ilerleyen bir ezgi gibi doğasındaki soyluluğun peşinden yürümüştü. Mükemmellikten uzak dünyada böyle bir yaratığın yaşadığını bilmek yüreğime su serpmişti. Onu tutsak etmek, onu sahiplenmek gibi bir düşünce benden uzaktı. Onun güzel gençliğinde biraz pay sahibi olayım, başından beri onun candan dostları arasında yer alayım yeter ki, başka şey istemeyecektim.</p>

    <p class="paragraf">Söz konusu akşamı izleyen gece uzun zaman uyuyamadım. Ne var ki ateşlenmiş falan değildim, bir tedirginlik de yoktu içimde, uyumuyor, uyumaya da çalışmıyordum, çünkü yaşamımın baharı yüz göstermişti, uzun ve serseri, özlem dolu göçebeliklerden ve kış mevsimlerinden sonra yüreğim doğru yolu bulmuş hissediyordu kendini. Gecenin soluk ışıltısı odamdan içeri akın akın doluyordu; yaşam ve sanatın tüm amaçları, lodosun aydınlattığı tepeler gibi bütün açıklığıyla hemen yanı başımda duruyordu; yaşamımın çokluk tümüyle yitip gitmiş ahengini ve gizli ritmini geriye doğru, arada hiç boşluk kalmaksızın, o masalsı çocukluk yıllarına kadar izleyebiliyordum. Duygularımdaki bu düşsü açıklığı ve sıkışık zenginliği yakalayıp yoğunlaştırmak ve bir isimle donatmak geçti içimden, aklıma Gertrud ismi geldi. Bu isimle yatıp uyudum, sabah olmak üzereydi, şafak sökerken zinde ve dinlenmiş olarak yeniden fırlayıp ayağa kalktım, uzun, çok uzun bir uyku uyumuştum adeta.</p>

    <p class="paragraf">Ansızın son zamanlardaki tatsız düşünceler üşüştü kafama. Ayrıca büyüklük taşan düşünceler üşüştü. Derken anladım bendeki eksikliğin nereden kaynaklandığını. Bugün beni rahatsız eden, canımı sıkan, beni sinirlendiren bir şey kalmamıştı; kulaklarımda yine o büyük ahengin yankılandığını işitiyordum; yine o gökküreleri arasındaki uyuma ilişkin gençlik düşümü düşlemeye başlamıştım. Adımlarımı yine gizli bir melodiye göre atıyordum, düşüncelerimi ve nefes alıp verişlerimi bu melodiye göre ayarlamıştım, yaşamım yeniden bir anlama kavuşmuştu, yarınlar yine altınsı sabahlar içindeydi. Ama bendeki değişikliğin farkına varan kimse yoktu, kimse bana yeterince yakın değildi. Yalnızca Teiser, bu çocuk, operadaki prova sırasında keyifli keyifli beni dürtüp şöyle dedi: “Bu gece iyi uyumuşsunuz, yanılıyor muyum?” Onu memnun edecek bir şeyi nasıl bulup söyleyeceğimi düşündüm, bir sonraki molada sordum: “Teiser, bu yaz nereye gidiyorsunuz?” Mahcup mahcup güldü, düğün gününün tarihi sorulan bir nişanlı gibi kızarıp bozardı ve şöyle yanıtladı sorumu: “Aman efendim, daha o zamana kadar çok var. Yine de söyleyeyim, biletler cepte çoktan.” Eliyle ceketinin iç cebine vurdu: “Bu kez Konstanz Gölü’nden başlıyor gezi: sırayla Ren Vadisi, Liechtenstein Prensliği, Chur, Albula, Oberengadin, Maloja, Bergell, Comer Gölü. Dönüşte izleyeceğim rotayı henüz bilmiyorum.”</p>

    <p class="paragraf">Kemanı yeniden kaldırıp çenesine götürdü; çalmaya başlamadan, dünyanın kir pasıyla ıstırabına asla tanık olmamış, kurnazlık ve haz taşan gri mavi çocuksu gözleriyle şöyle bir baktı bana. İçimde, kendisiyle kardeş olmuşuz gibi bir duygu uyandı; o nasıl yürüyerek yapacağı, haftalar boyu sürecek geziye, kavuşacağı özgürlüğe, güneşle, havayla ve toprakla dert ve tasalardan uzak düşüp kalkabileceğine şimdiden seviniyorsa, yaşamımın yepyeni taze bir güneş altında serilmiş önümde yatan ve başım yukarıda ışıl ışıl gözlerle ve kirlerden arınmış bir yürekle yürümeye niyetlendiğim yolları da beni öylece sevindiriyordu.</p>

    <p class="paragraf">Bugün aklım o zamanlara gitti mi, bakıyorum her şey çoktan uzaklara kaymış, hayli gerilerde kalmış. Ama yine de bir zamanki ışıktan bir tutam, izlemekte olduğum yollara serpilmiş duruyor hâlâ, ama bir zamanki gibi öylesine körpe, gözlerinin içi gülerek parıldamıyor kuşkusuz; Gertrud ismini kendi kendime mırıldandım da, bir zaman babasının müzik salonunda bir kuş gibi hafif, bir dost gibi sokulgan adımlarla karşıdan bana gelişini gözlerimin önünde canlandırdım mı, tozlanmış ruhum silkinip tozlarından temizleniyor.</p>

    <p class="paragraf">Derken yine Muoth’a uğramaya karar verdim, güzel Lotte’nin o tatsız itirafından sonra bir süre elden geldiğince kendisine görünmemeye çalışmıştım. O da bunun farkına varmıştı, bildiğim kadarıyla benim peşime düşmeyecek kadar mağrur ve umursamaz biriydi. Dolayısıyla, aylardır baş başa kaldığımız olmamıştı. Yaşama karşı yüreğim taze bir güvenle, kafamın içi eli yüzü düzgün niyetlerle dolup taştığı bir sıra, o zamana kadar ihmal edilmiş dostuma yeniden sokulmayı hepsinden gerekli görüyordum. Bestelediğim yeni bir şarkı da vesile oldu buna; karar verdim, şarkıyı kendisine ithaf edecektim. Dostumun beğendiği Çığ Şarkısı’na benziyordu ve şöyleydi güftesi:</p>

    <p class="paragbos"/>

    <p class="paragraf ParaOverride-7">“Söndürdüm tüm mumlarımı; gece</p>

    <p class="paragraf ParaOverride-7">Odama dökülüyor pencerem açık,</p>

    <p class="paragraf ParaOverride-7">Dost biliyor, kardeş biliyor beni,</p>

    <p class="paragraf ParaOverride-7">Kollarıyla sarıyor yumuşacık.</p>

    <p class="paragbos"/>

    <p class="paragraf ParaOverride-7">İkimiz de hastayız aynı özlemden;</p>

    <p class="paragraf ParaOverride-7">Düşler yollarız sezgiler yüklenmiş,</p>

    <p class="paragraf ParaOverride-7">Fısıltıyla konuşuruz eski günlerden</p>

    <p class="paragraf ParaOverride-7">Babamızın evinde geçip gitmiş.”</p>

    <p class="paragbos"/>

    <p class="paragraf">Şiiri tertemiz kopya edip üzerine yazdım: “Dostum Heinrich Muoth’a ithaf edilmiştir.”</p>

    <p class="paragraf">Şiiri alıp kendisine gittim, kesinlikle evde olacağı bir zamanı seçmiştim bunun için. Söylediği arya daha uzaktan kulaklarımda yankılandı, oturduğu evin görkemli odalarında bir aşağı bir yukarı gidip geliyor ve arya üzerinde çalışıyordu. İstifini bozmadan buyur edip beni içeri aldı.</p>

    <p class="paragraf">“Bak sen, dostum Kuhn! Artık hiç gelmezsiniz diye düşünmüştüm.”</p>

    <p class="paragraf">“Geldim ama,” diye yanıtladım. “İşte buradayım. Nasılsınız bakayım?”</p>

    <p class="paragraf">“Hep aynı. Tekrar bana gelmeyi göze almanız güzel doğrusu.”</p>

    <p class="paragraf">“Öyle. Son zamanlarda vefasızlık ettim biraz...”</p>

    <p class="paragraf">“Ne birazı. Nedenini de biliyorum.”</p>

    <p class="paragraf">“Pek sanmam.”</p>

    <p class="paragraf">“Biliyorum. Bir ara Lotte size uğradı, değil mi?”</p>

    <p class="paragraf">“Evet. Bundan söz açmak istememiştim.”</p>

    <p class="paragraf">“Gereği de yok zaten. Eh, işte yine buradasınız.”</p>

    <p class="paragraf">“Sizin için bir şey de getirdim yanımda.”</p>

    <p class="paragraf">Notaları çıkarıp uzattım.</p>

    <p class="paragraf">“Vay vay, yeni bir şarkı! Bakın bu iyi işte; o sıkıcı yaylı sazlar müziğine gömülünce, bir daha içinden çıkamayacaksınız diye korkmaya başlamıştım. Bir de ithaf yazısı var üzerinde! Bana mı ithaf ettiniz? Ciddi misiniz?”</p>

    <p class="paragraf">Buna o kadar sevinmiş görünmesi beni şaşırttı, ben ithaf konusunda daha çok şakayla karışık bir söz beklerdim kendisinden.</p>

    <p class="paragraf">“Elbette sevindim buna,” dedi Muoth içtenlikle. “Namuslu, dürüst insanların bana değer vermesi her zaman beni sevindirir, hele bu kişi siz olursanız. Doğrusu sizi içimden ölüler listesine kaydetmiştim.”</p>

    <p class="paragraf">“Böyle listeler hazırlıyor musunuz?”</p>

    <p class="paragraf">“Tabii, insanın benim kadar çok dostu varsa ya da olmuşsa... Bu konuda güzel bir katalog hazırlayabilirdim. Dürüst, namuslu kimselere ötekilerin hepsinden çok değer vermişimdir. Ne yaparsınız ki özellikle bunlar sonradan bırakıp kaçıyor beni. Sefil kişiler arasında her Allahın günü kendinize dostlar edinebilirsiniz; ama adınız kötüye çıktı mı, idealistler ve normal vatandaşlar arasında güçleşiyor iş. Siz şu sıra neredeyse tek dostumsunuz. Genellikle en zor ele geçirdiği şeyi insan hepsinden çok baş tacı ediyor. Sizde de böyle olmuyor mu? Benim gönlüm her zaman erkek dostlardadır; gelin görün ki, kadınlardan başkası uğramaz semtime.”</p>

    <p class="paragraf">“Bunun suçu biraz da sizin kendinizde Bay Muoth.”</p>

    <p class="paragraf">“Nedenmiş o?”</p>

    <p class="paragraf">“Çünkü kadınlara nasıl davranıyorsanız, herkese de öyle davranmaktan hoşlanıyorsunuz. Erkek dostlar arasında olmaması gereken bir şey bu, bu yüzden de erkek dostlarınız soluğu kaçmakta alıyor. Diyeceğim, bencil birisiniz.”</p>

    <p class="paragraf">“Öyle olduğuma da şükrediyorum. Hem siz de benden daha az bencil değilsiniz. Korkuya kapılan Lotte size gelerek sızlanıp yakındığında, kendisine yardım elini uzatayım demediniz asla. Ayrıca, bunu fırsat bilip benim düşüncemi değiştirme zahmetine de girmediniz, bunu şükranla karşıladım. Olay dehşet saldı içinize, beni arayıp sormaz oldunuz.”</p>

    <p class="paragraf">“Eh, şimdi çıkıp geldim ya. Haklısınız, Lotte’yle ilgilenmeliydim. Ama böyle şeylerden pek anladığım yok. Zaten kendisi de gülüp alay etti benimle, sevgi denen şeyden şuncacık haberim olmadığını yüzüme karşı söyledi.”</p>

    <p class="paragraf">“İyi, o zaman siz de dostluğa sadakatten ayrılmazsınız! Sonra, güzel bir uğraştır dostluk. Şimdi geçin şuraya da bana eşlik edin, önce bir çalışalım şarkı üzerinde. Bir zaman bestelediğiniz ilk şarkı aklınızda mı? Zamanla ünlü biri olup çıktınız yanılmıyorsam.”</p>

    <p class="paragraf">“Eh işte. Ama sizinle boy ölçüşemeyeceğim kesin.”</p>

    <p class="paragraf">“Saçmalık. Siz bir bestecisiniz, bir yaratıcı, kendi çapında bir tanrısınız. Ün neyinize sizin? Oysa bizim gibiler bir yere varmak istiyorsa elini çabuk tutmak zorundadır. Biz şarkıcılarla ip cambazları kadınlara benzeriz, güzellik ve albenimizi koruduğumuz sürece alıcı buluruz piyasada. Ün salar, dillerde dolaşırız, ayrıca paraya, kadına ve şampanyaya boğuluruz! Dergilerde resimlerimiz basılır, çelenkler takılır başımıza! Ama diyelim ki bugün bir mide ağrısı yapışsın yakama ya da zatürreeye yakalanayım, yarın işim bitiktir, ne şan şöhret kalır ortada ne çelenk, hepsi uçup gider elimden.”</p>

    <p class="paragraf">“Daha durun bakalım.”</p>

    <p class="paragraf">“Tanrım, biliyor musunuz, yaşlanmayı öylesine büyük bir sabırsızlıkla bekliyorum ki. Gençlik bir göz boyamadan başka şey değil, gazete ve kitapların bir göz boyaması! Yaşamın en güzel çağıymış! Yaşlı insanlar, hayatlarından her zaman memnunmuş gibi bir izlenim bırakmıştır üzerimde. Gençlik, yaşamda en çetin çağdır. Örneğin, ileri yaşlarda hemen hiç kimse kalkıp canına kıymaz.”</p>

    <p class="paragraf">Ben piyanoda kendisine eşlik etmeye başladım, Muoth da şarkıya verdi bütün dikkatini, bir solukta melodiyi kavradı, şarkının anlamlı bir şekilde minörden majöre geçtiği yerlerin birinde dirseğiyle beni dürterek beğendiğini açığa vurdu.</p>

    <p class="paragraf">Akşam eve döndüğümde, korktuğum gibi, bir zarf buldum, benim için bırakılmıştı; Bay Imthor’dan geliyor, nazik birkaç sözle az buz denemeyecek bir para içeriyordu. Parayı tutup geri yolladım; yeterince param olduğunu, ayrıca evine bir dost kimliğiyle girip çıkmayı paraya yeğleyeceğimi yazıp ekledim yanına. Bir dahaki karşılaşmamızda, beni yakında yine evlerine beklediğini açıklayarak şöyle dedi Bay Imthor: “İşin böyle sonuçlanacağını düşünmüştüm zaten. Gertrud size para yollamamın uygun kaçmayacağı görüşündeydi, ama ben yine de bir deneyeyim dedim.”</p>

    <p class="paragraf">O günden sonra Bay Imthor’un evine sık sık girip çıkmaya başladım. Düzenlenen pek çok konserde birinci kemancı olarak rol alıyordum; kendimin olsun, yabancıların olsun, yeni müzik adına ne varsa taşıdım eve, benim küçük bestelerimin büyük çoğunluğu ilk kez Bay Imthorların evinde çalındı.</p>

    <p class="paragraf">İlkbaharda bir ikindi üzeriydi, Gertrud’u bir kız arkadaşıyla evde yalnız buldum. Yağmur yağıyordu, dış merdivende kayıp düşmüştüm, Gertrud da bu durumda beni bırakmadı, alıkoydu evde. Müzikten konuşmaya başladık; adeta kendiliğinden öyle oldu ki, geçmiş yaşamımdan anlatmaya koyuldum, özellikle ilk bestelerimi yaptığım Graubünden’da geçen günlerden bahsediyordum. Ansızın duraladım, bu kızın önünde yaşamımın gizlerini açığa vurmamın yakışık alıp almadığını bilemedim bir an. Bunun üzerine Gertrud, adeta çekinerek şöyle dedi: “Size bir şeyi itiraf etmem gerekiyor, ama darılmayacağınıza söz verin. Şarkılarınızdan ikisini kopya edip ezberledim.”</p>

    <p class="paragraf">Şaşırmıştım. “Demek şarkı söylüyorsunuz!” diye yükselttim sesimi. O anda ne komiktir ki, gençlik yıllarında kendisine gönlümü kaptırdığım ilk kız geldi aklıma, sesi berbattı.</p>

    <p class="paragraf">Gertrud, şuh bir edayla gülümseyerek başını salladı. “Evet, söylüyorum; kendim için, birkaç dostum için de olsa söylüyorum. Bana eşlik ederseniz, sizin için de söyleyebilirim.”</p>

    <p class="paragraf">Bunun üzerine piyanoya yöneldik, bana notaları uzattı, nazenin kadınsı elleriyle hepsini inci gibi yazıp kopya etmişti. Sesini iyi işitebilmek için piyanoyla usulcacık kendisine eşlik etmeye başladım. Ve Gertrud ilk şarkıyı söyledi, ardından ikincisine geçti; ben piyanonun başında oturuyor, kulak kabartmış onu dinliyordum; şarkılarım değişmiş, adeta büyülü bir havaya bürünmüştü. Gertrud, bir görkem içinde boşlukta süzülen bir kuş gibi hafif tiz bir sesle söylüyordu şarkıları. Hayatımda bu kadar güzel şarkı söyleyen birine rastlamamıştım. Ses, karla kaplı bir ovada güneyden esen bir fırtına gibi benliğimden içeri doluyor, her tonu yüreğimin üzerindeki örtülerden birini çekip alıyordu. Bir yandan mutluluk içinde yüzüp ayaklarımın yerden kesildiğini hissediyor, öte yandan kendi kendimle savaşıp yumuşamamaya bakıyordum; çünkü gözlerim dolu dolu olmuştu, düşen damlaların altında notalar nerdeyse silinip gidecekti.</p>

    <p class="paragraf">Kuşkusuz sevginin ne olduğunu anladığımı sanmış, bu konuda bilge biri görmüştüm kendimi; teselliye kavuşmuş yeni gözlerle dünyaya bakıp tüm yaşamı daha sıcak ve yoğun bir ilgiyle kucaklamıştım o zamana kadar. Ama artık durum değişmişti; içimdeki aydınlık, teselli ve neşe uçup gitmiş, yerlerini bir fırtına ve yangın almıştı; şimdi yüreğim sevinçten çığlık çığlığaydı; titriyor, işe yaramaz bir nesne gibi kaldırıp bir kenara atmaya bakıyordu kendini, bundan böyle yaşama sırt çeviriyor, yalnızca onun ateşinde yanıp kavrulmak istiyordu. Biri gelip bana sorsa, şu sevgi nedir dese, ne olduğunu artık biliyordum, bunu söyleyebilirdim ve sözlerim karanlık, alev alev yankılanırdı kulaklarda.</p>

    <p class="paragraf">Birden Gertrud’un hafif ve mutlu sesi sıçrayıp bütün bu düşüncelerin üzerine çıktı; adeta şen şakrak bana sesleniyor, yalnızca beni sevindirmek istiyor, ama öte yandan alabildiğine yücelere tırmanıp erişemeyeceğim bir uzaklığa kayarak bana yabancılaşıyordu.</p>

    <p class="paragraf">Tanrım, gerçek durumu anlamıştım şimdi. Gertrud şarkılar söyleyebilir, bana güler yüz gösterebilir, hakkımda iyi düşünceler besleyebilirdi, ama bunların hiçbiri benim özlediğim şeyler değildi. Gertrud tümüyle ve sürekli benim, yalnızca benim olmadıktan sonra bütün yaşamım bir hiçti; içimdeki iyi, sevecen, alabildiğine kendine özgü ne varsa hiçbirinin anlamı yoktu.</p>

    <p class="paragraf">Derken omzumda onun elini hissettim, irkilip çevirdim başımı, Gertrud’un yüzüne baktım. Işıl ışıl gözlerinde vakur bir ifade vardı, gözlerimi yüzünden ayırmadığımı görünce yavaş yavaş ve sevecenlikle gülümsedi, kızarıp bozardı.</p>

    <p class="paragraf">Ben, yalnızca teşekkür edebildim kendisine. İçimde neler olup bittiğini bilmeyen Gertrud sadece duygulandığımı seziyor ve görüyordu. Daha önceki sohbetin şen ve özgür havasına bizi götürecek bir yol aradı kollayarak ve sonunda buldu. Çok geçmeden kalkıp yola düştüm.</p>

    <p class="paragraf">Eve gitmeyi düşünmüyordum, hâlâ yağmur yağıyordu ama ben farkında değildim. Bastonuma dayanarak o sokak senin bu sokak benim yürüyüp durdum, ama normal bir yürüyüş de sayılmazdı doğrusu, sokaklar sokak değildi, fırtına bulutlarının üzerinde, kanat çırpan, gümbürdeyip duran gökyüzünde yol alır gibiydim, fırtınayla söyleşiyordum ve kendim de adeta bir fırtınaydım. Sonsuz uzaklıklardan beni büyüleyen bir ses kopup gelerek kulaklarımda yankılanıyordu, bir kadın sesi, çın çın öten, tiz, kuş hafifliğinde boşlukta süzülen bir ses. İnsanlara özgü düşüncelerden ve fırtınalardan tümüyle arınmış bir sesti, ama yine de tutku denen şeyin tüm ilkel lezzetini özünde barındırıyordu.</p>

    <p class="paragraf">Akşam, ışığı yakmadan oturdum odamda. Bir ara daha fazla dayanamadım, geç olmuştu, yine de evden çıkıp Muoth’a gittim, pencerelerini karanlık görünce döndüm geri. Gece vakti uzun zaman sağda solda dolaştım; sonunda yorgun düşmüş, düşlerden uyanıp kendime gelmiş, Bay Imthor’un evinin bahçe kapısı önünde buldum kendimi. Yaşlı ağaçlar, ortada gizlenmiş duran evin çevresinde görkemle hışırdıyor, evden dışarı ne bir ses ne de bir ışık sızıyordu. Yer yer bulutlar arasında soluk bir parıltıyla yıldızlar yüz gösteriyor, derken yine kayboluyorlardı.</p>

    <p class="paragraf">Birkaç gün bekledim, yeniden gidip Gertrud’u görmeyi göze alamadım. Bu arada eserlerini bestelediğim söz yazarından bir mektup geldi. İki yıldır aramızda sıkı denemeyecek bir ilişki vardı, zaten zaman zaman kendisinden acayip mektuplar alıyordum. Ben ona bestelerimi, o da bana şiirlerini yolluyordu. Şimdiki mektubu ise şöyleydi:</p>

    <p class="paragbos"/>

    <p class="paragraf ParaOverride-8"><span class="CharOverride-4">“Sayın Bay! Uzunca bir süre var ki yazamadım size. Ama boş durmadım, müziğinizle tanışalı, müziğinizi anlayalı beri bir güfte kafamın içinde dolanıp durdu hep, ama bir türlü kaleme alamadım. Şimdi bu işi başarmış bulunuyorum, güfte tamam gibi bir şey. Opera için bir libretto, siz besteleyeceksiniz. Pek mutlu biri değilsiniz sanırım, müziğinizden anlaşılıyor. Kendimden söz açmak istemem; ama tam size göre bir metin bu. Madem bizi sevindirecek başka şeyimiz yok, kendilerine sevimli birkaç şey buyur edelim ki şu duygusuz insanlar yaşamın yalnızca yüzeysel bir şey olmadığını anlayabilsinler. Madem kendimizle bir yere varamıyoruz, içlerinde boşu boşuna duran gücü başkalarına sezdirmeden gönlümüz rahat etmeyecektir.</span></p>

    <p class="paragraf ParaOverride-9"><span class="CharOverride-4">Dostunuz Hans H.”</span></p>

    <p class="paragbos"/>

    <p class="paragraf">Benim barut fıçısına bir alev gibi düşmüştü bu satırlar. Bir mektup yazıp librettoyu istedim; ama o kadar sabırsızlanıyordum ki, mektubu yırtıp telgrafla yaptım aynı işi. Bir hafta sonra libretto geldi. Şiir dizeleriyle kaleme alınmış küçük çapta ateşli bir sevi oyunuydu, bazı boşluklar içeriyordu henüz, ama bu kadarı şimdilik bana yeterdi. Librettoyu okudum; dizeler kafamın içinde, dolanıp durmaya başladım; gece gündüz bunları aryalara dönüştürüp söylüyor, kemanla seslendiriyordum. Çok geçmeden librettoyu yanıma alıp Gertrud’a koştum.</p>

    <p class="paragraf">“Bana yardım etmelisiniz,” dedim. “Bir opera besteliyorum. Burada üç parça var, üçü de sizin sesinize göre düzenlenmiş. Bir bakar mısınız lütfen? Bir ara bunları şarkı olarak söyleseniz de dinlesem.”</p>

    <p class="paragraf">Gertrud sevinmiş göründü, libretto konusunda bilgi aldı benden, sayfalarını karıştırıp notalara bir göz attı ve bana söz verdi, parçalar üzerinde çalışıp kısa sürede öğrenecekti hepsini. Bu konuşmayı alev alev yanıp tutuştuğum günler izledi, işten göz açamıyordum; sevgi ve müzikle sarhoş, dolaşıp duruyordum ortalıkta, sadece bu işlere yarardım ben ve Gertrud da sırrımı bilen tek kişiydi. Kendisine notalar götürüyordum, o da bu notaları gözden geçirip bana okuyordu; soracağım bir şey olursa Gertrud’a koşuyor, her yeni bestemi kendisine çalıyordum. Gertrud da benimle birlikte yanıp tutuşuyor, götürdüğüm besteler üzerinde çalışıp bunları bana okuyor, bana tavsiyelerde bulunup yardımcı oluyordu. Aramızdaki giz ve her ikimizin çabasıyla yavaş yavaş oluşan eser, içini şevk ve hazla doldurmaktaydı. Hiçbir ima, hiçbir öneri yoktu ki, hemen anlayıp buna kucak açmasın. Sonunda o nazlı elyazısıyla notaları kopya edip çeşitlemelerini yazmaya başlamıştı. Hasta olduğumu söyleyip opera idaresinden izin aldım.</p>

    <p class="paragraf">Gertrud’la aramızda sorun çıkmıyordu, aynı ırmakta sürüklenip gidiyor, aynı eser üzerinde çalışıyorduk; gerek onun, gerek benim için gençliğimizin olgunlaşmış güçlerinin yeşerip filizlenmesi söz konusuydu, içinde benim sevgi ateşimin de göze görünmeden yanmakta olduğu bir büyü ve mutluluk söz konusuydu. Benimle eserim arasında ayrım yapmıyor, ikimizi de seviyordu Gertrud, aynı zamanda ikimizindi; öte yandan benim için de sevgi ve çalışma, müzik ve yaşam birbirinden ayrılacak gibi değildi artık. Bazen şaşkınlık ve hayranlıkla güzel Gertrud’un yüzüne bakıyordum. O da buna karşılık veriyor, eve girip çıktıkça elimi her seferinde daha bir içten, daha bir kuvvetlice sıkıyor, oysa ben aynı güçle onun elini sıkmayı göze alamıyordum. Bu ılık bahar günlerinde bahçeden geçip evden içeri ne zaman adımımı atsam, beni buraya sürükleyip getiren ve gönlümde yüce duygular uyandıran bestelediğim eser miydi, yoksa içimdeki sevgi mi, bilemiyordum.</p>

    <p class="paragraf">Böyle zamanlar uzun sürmez asla. Ve bizimkisinin de şimdiden sonu gelmişti. İçimdeki alevin bir kez daha var gücüyle, gözü hiçbir şey görmeyen sevi istekleriyle kendini açığa vurarak çıtırdamaya başladığı sıra piyanonun başında oturuyordum, Gertrud da operamın son perdesindeki aryaları söylüyordu, soprano rolü için söz konusu aryaların bestelenmesi tamamlanmıştı. Gertrud’un aryaları okuyuşu işte öylesine olağanüstüydü; benim aklım, parıltısının artık sönmeye yüz tuttuğunu sezinlediğim bu ateşli günlerdeydi, oysa Gertrud hâlâ bulunduğu yüce konumda süzülüp duruyordu. Ben, kaçınılmaz olarak daha değişik, daha soğuk günlerin yaklaştığını duyumsuyordum. Bir ara bana gülümsedi Gertrud ve biraz eğildi, notalar içindi eğilişi; ansızın gözlerimdeki hüznü fark etti, soran bakışlarla bana baktı. Ben sustum, ayağa kalkıp yüzünü kollayarak iki elimin arasına aldım, alnından ve dudaklarından öpüp sonra yine yerime oturdum. Gertrud karşı koymamıştı hiç, yadırgamadan ve kızmadan, neredeyse bir tören havası içinde, olup bitenlerin gerçekleşmesine izin vermişti. Gözlerimde yaşlar görür görmez, beni yatıştırmaya çalışarak ışıl ışıl elini saçlarımda, alnımda ve omzumda gezdirdi.</p>

    <p class="paragraf">Derken yeniden çalmaya koyuldum, Gertrud da aryaları okumaya başladı; öpücük olayı ve bu ilginç anlar, üzerine hiç konuşulmadan kaldı aramızda, ama asla unutulmadı, bizim en son gizimiz olarak varlığını korudu.</p>

    <p class="paragraf">Çünkü öbür gizimizi artık daha fazla koruyamamıştık: Operam, bundan böyle daha başka sırdaşları ve yardımcıları gereksinmekteydi. Sırdaşlardan birincisi çaresiz Muoth olacaktı, başrolü bestelerken hep onu düşünmüştüm, roldeki hırçınlık ve tutku onun sesine ve mizacına tümüyle yakındı. Ancak, sırrımı ele vermekte kısa bir süre daha duraksadım, çünkü eserimiz Gertrud’la aramda bir ittifak oluşturuyordu, Gertrud’la benimdi bu eser, bize tasa ve kıvançlar sağlıyordu, bir bahçeydi bizden başka kimsenin bilmediği, ya da bir gemiydi, üzerinde Gertrud’la ben büyük büyük denizlerde dolaşıyorduk.</p>

    <p class="paragraf">Artık bana yardım etmeye gücünün el vermediğini sezince, Gertrud’un kendisi tutup sordu: “Başrolü kim oynayacak?”</p>

    <p class="paragraf">“Heinrich Muoth.”</p>

    <p class="paragraf">Gertrud şaşırmış göründü. “Bak sen,” dedi, “ciddi mi söylüyorsun? Ondan hoşlanmam da.”</p>

    <p class="paragraf">“O benim dostumdur Bayan Gertrud. Sonra, rol de ona uygun.”</p>

    <p class="paragraf">“Evet.”</p>

    <p class="paragraf">Böylece aramıza bir yabancı girmişti.</p>
  </div>
</body>
</html>
